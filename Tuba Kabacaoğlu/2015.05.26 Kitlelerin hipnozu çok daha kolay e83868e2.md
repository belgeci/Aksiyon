# Kitlelerin hipnozu çok daha kolay

*Tuba Kabacaoğlu 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   Hipnoterapist Mehmet Başkak, kalabalık bir miting alanında ortalama akıl yaşının yedi olduğunu söylüyor. İçlerinde doktor, profesör, mühendis olsa da bu gerçek pek değişmiyor.
  </p>
 </blockquote>
 <p>
  Başbakan Davutoğlu, halkla daha samimi, güler yüzle temas kurabiliyor. Hitabetindeki telkin değeri yabana atılmayacak düzeyde. Halkın karşısına daha fazla çıkmalı ve söylemini Erdoğan’ınkinden farklılaştırmalı. Davutoğlu’nun en büyük rakibi muhalefet partileri değil, Erdoğan.”
 </p>
 <p>
  “Kılıçdaroğlu, ilk zamanlara göre ilerlemiş olsa da siyasal iletişim anlamında kendini pek geliştiremedi. Hipnotik telkin, kitleleri ikna metotlarıyla ilgili eğitim almadığı, almış olsa bile uygulayamadığı konuşmalarından anlaşılıyor.”
 </p>
 <p>
  “Bahçeli nasıl biliyorsa öyle devam ediyor izlenimi veriyor. Hitabet ile bağırmak arasındaki farkı bile hâlâ gösterebilmiş değil.”
 </p>
 <p>
  “Demirtaş’ın ‘Eş Başkan’ vasfı daha başlangıçta bir dezavantaj. Liderlik tek kişiliktir ve bu siyasi partiler için de geçerlidir. Bununla beraber özellikle Cumhurbaşkanlığı seçim sürecinde barışa yönelik söylemleri ve tesirli konuşmaları sebebiyle şaşırtıcı derecede etki göstermiştir.”
 </p>
 <p>
  “Cumhurbaşkanı Erdoğan, çekirdekten yetişme bir siyasetçi olarak avantajlıdır. Fakat yıllar içinde imaj eğitimleri aldığı, imaj danışmanlarıyla çalıştığı da biliniyor. Hitabetinin hipnotik telkin değeri oldukça yüksek. Bu, yatkınlıkla birlikte çalışılmış da bir beceri. Konuşmalarıyla kavramların içini boşaltıp yeni anlamlar yüklerken bile ciddi şekilde etkili.”
 </p>
 <p>
  Siyasilerin seçim meydanlarına çıkmalarıyla birlikte onların iletişim kaliteleri hakkında yaptığı yorumlarla dikkatimizi çekmişti bilinçaltı değişim uzmanı, eğitmen ve hipnoz uzmanı Mehmet Başkak. Kendisinden Türkiye’de ve dünyada kitleleri tesir altına almak, daha çok kişi üzerinde etkili olabilmek için siyasilerin sıklıkla kullandığı örtülü hipnoz-konuşarak hipnoz hakkındaki ayrıntıları öğrendik…
 </p>
 <p>
  <strong>
   -Hipnoz nedir?
  </strong>
  <br>
   Hipnoz kaliteli ve yüksek bir iletişim biçimidir. Bilinçaltına hitap eder. Uyku hâli yoktur, bilinç tamamen açıktır. Kişinin iradesi devrededir. Sinema filmlerinde köstekli saat sallanarak insanların uyutulması şeklinde gösterilse de bu kesinlikle yanlış bir bilgidir.
  </br>
 </p>
 <p>
  <strong>
   -Ne işe yarar?
  </strong>
  <br>
   Herkes herkesle konuşur. Ama hipnoz tekniklerini bilen biri konuştuğunda karşısındaki kişi-kişilerde farklı bir zihinsel durum oluşur ve konuşma yapanın kabul değeri otomatik olarak yükselir. Sadece iletişim değil, tıp, eğitim (özellikle dil eğitimi), spor, siyaset, istihbaratçıların eğitimi gibi birçok alanda hipnotik yöntemlerden faydalanıyor dünya. Türkiye’de ise; hipnoz 2014 Ekim’den itibaren Tamamlayıcı Tıp Yönetmeliği’nde yer almaya başladı. Biz hipnozu ülkemizde tiye alırken; 2 yüz yıldır Avrupa bu yöntemi kullanıyordu. 1950’lerde Amerikan Tıp Birliği sonra da İngilizler tedavi yöntemi olarak hipnozu benimsedi. Mesela CIA her yıl dev bütçeler ayırır bu işe. Rusya Soğuk Savaş döneminde daha çok tesir etmek, propagandalarını halka ulaştırmak için hipnotik yöntemlerden faydalanmıştır. Putin, Obama gibi dünyaca ünlü siyasetçiler hâlâ kitle hipnozunu (örtülü hipnoz) kullanır. Oysaki, İbni Sina, hipno-anestezi yöntemi ile yüzlerce ameliyatı ağrısız ve acısız gerçekleştirmiştir. Hipnotik telkinler insanların tedavi süreçlerini hızlandırabilir. Yanlış bilgi ya da kötü duyguları yok etmede kullanılabilir. Bir sınıfta eğitim kalitesini yükseltmek isteyen öğretmen, bir meydanda insanlara hitap eden siyasetçi eğer bu sistemi biliyorsa; kendiyle aynı meydanda aynı kişilere hitap eden başka birine göre en az 2 kat daha tesirli olabilir.
  </br>
 </p>
 <p>
  <strong>
   -Neden bu kadar etkili?
  </strong>
  <br>
   Çünkü bilinçaltı düzeyde gerçekleşir. Bilinçaltı biz ana rahmine düştüğümüz andan itibaren faaliyete geçer ve ölene kadar devam eder; sürekli, her şeyi kaydeder. 0-7 yaş arasındaki bilinçaltı süreçte neye nasıl tepki vereceğimizi, kişilik ve karakter yapımızın temelini atıyoruz ve bu hayat boyu devam ediyor. Bilinçaltı öfke, güven, inanma, tatmin olma, güvensizlik, korku, kaygı, sevme gibi duygularımızın kodlandığı alan. Kod bilinçaltına nasıl girerse kişi öyle biri olur, ona göre hareket eder. Etkili bir iletişim kurmak isteyenler bilinçaltına yani duygulara hitap eder. Örtülü hipnoz, gizli hipnoz, subliminal mesajların etkisi böyle ortaya çıkar. Bilinçaltı bizim farkında olmadığımız bir alandır. Buraya gelen mesaj direkt kabul edilir. Etkinliğinin bu kadar fazla olmasının altında da bu gerçekler yatar. Hipnotik telkin kullanan kişi bir insana yüzde 20 tesir ediyorsa bunu sürekli tekrar ettiğinde amacına ulaşır. Mesela son 2 yıla kadar ‘Hizmet Hareketi’, ‘Fethullah Gülen’in cemaati’ olarak bildiğimiz bir sivil toplum oluşumu Cumhurbaşkanı Tayyip Erdoğan’ın ısrarlı tekrarlarıyla bugün ‘paralel yapı, terör örgütü, haşhaşi’ gibi isimlerle anılmaya başlandı. Hatta bu bilinçaltı kod o kadar yerleşti ki; cemaatin içindekiler bile ‘ben paralelim’ ya da ‘ben paralel değilim’ diyerek kendini tanımlıyor.
  </br>
 </p>
 <p>
  <strong>
   -Siyasetin dışında günlük hayatımızda hipnozun yeri var mıdır?
  </strong>
  <br>
   Mesela; kalp-damar cerrahisi uzmanı, doçent bir danışanım vardı. Problemi şuydu; her gün kanserli ciğerleri ameliyat edip görmesine rağmen sigara içmeyi bırakamıyordu. Bu kişinin bilinç üstüne hitap etmenin bir anlamı yoktur. Sigaranın zararlarını çok iyi bilen biri sonuçta. Bilinçaltı süreciyle ilgilenmek gerekir. O cerrahın bildiği, gördüğü hâlde içindeki itkiye engel olamayıp sigara içmesi bir hipnozdur. Yani bilinçaltı süreçte gerçekleşen, kötü bir hipnozdur. Asansörün sağlam olduğunu bildiği hâlde içindeki korkulara karşı koyamayıp asansöre binmekten vazgeçen kişi de kötü bir hipnoz altındadır. Araba kullanmaya yeni başlayanlar için aynı anda 4-5 işi yapmak çok zordur. Ama tekrar ede ede; bilinçaltı süreçte öğrenme başlar ve nihayetinde öyle bir hâle gelirsiniz ki; anahtarı aldığınızı, sürerken bir sürü şeye dikkat etmeniz gerektiğini düşünmezsiniz bile. Otomatik olarak yaparsınız her şeyi. Yani insanlar her gün trans-hipnoz durumunda araç sürüyor trafikte. Öyleyse; bilinçaltı yaşamsal fonksiyonlarımız için otomatik davranış sürecini organize eden alandır da aynı zamanda. Bilinçaltı bizim hayatta kalmamıza odaklanır, bizi korumaya çalışır hep. Neyi nasıl öğrettiği çok önemlidir ama. Hipnoz ve bilinçaltı süreçler hayatımızın her alanını etkiler bu sebeplerle.
  </br>
 </p>
 <p>
  <strong>
   -Dinî liderlerin de hipnotik gücü var mıdır?
  </strong>
  <br/>
  Tesir ve ikna gücünün yükselmesini sağlayan bir iletişim biçiminden bahsediyoruz ve hipnoz dünyasında buna konuşarak hipnoz deniyor. Mesela Obama’nın bu yöntemi kullandığına dair yazılmış yüzlerce makale var. Bazı insanlar ise; karşılarındaki kişileri hipnoz yaparlar ama farkında değildirler. Dinî liderlerde bunu görürüz. Dinlediğiniz zaman kendinizden geçersiniz çünkü. Hipnoz eğitimi almamıştır hâlbuki. Bu kişileri ‘hipnoz yapıyor’ yerine; ‘hipnotik telkin değeri yüksek’ olarak nitelendiriyorum ben. Kişi bu yeteneğinin farkında değildir. Bilgi, görgü, ruhsal derinlik, iletişim yeteneği, bilgi derinliği, anlattığı şeyi içselleştirme… Bunların hepsi bir bileşke oluşturur ve kanaat önderinin tesir gücünü çok yükseltir.
 </p>
 <p>
  <strong>
   -Siyasette hipnotik yöntemler nasıl kullanılıyor?
  </strong>
  <br/>
  Hipnotik telkinler kalabalık söz konusu olduğunda daha büyük tesir eder. Çünkü ferdin iradesi vardır, buna güvenebilir. Telkini iradi olarak kabul etmeyebilir. Çünkü bilinç açıktır, berraktır, uyuma, bayılma yoktur, hatta kişi yalan bile söyleyebilir hipnoz esnasında. Ama kalabalığın iradesi yoktur. Kalabalıkta aktif olan şey insanların bilinçaltıdır. Çünkü duygunun serbest kaldığı bir alandır. Bundan dolayı maçlarda kavga çıkar. Kendini çok iyi yetiştirmiş efendi adamlar, ağızlarına küfür bulaşmamış sakin insanlar, maça gidip taraftar olduğunda bilinçaltı süreç aktifleşir ve kendi iradeleri devre dışı kalır. Sadece kalabalığın ve amigonun yönlendirmesi vardır. Bu sebeple kitle psikolojisinde kalabalığın ruh hâli tesire, manipülasyona, yönlendirmeye oldukça açıktır. İnsanları karşınıza toplayıp “Bunlar bizim dinimize, imanımıza küfretti, bu alçaklar dedemizi öldürdü, peygamberimize hakaret etti” diye manipülasyon yaptığınızda sizi dinleyenler gidip suçlu gördükleri kişilerin evini, otelini yakar. Eylemden sonra ise evlerine gittiklerinde oldukça sakin, iyi bir eş ve baba-anne olarak gündelik yaşamlarına devam ederler. Tek başlarına olsalar zaten böyle bir şey de yapmazlar. Kalabalığın aklı 7 yaşındaki bir çocuğunkine denktir. Bir toplulukta profesör, doktor, mühendis, 10 çocuk büyütmüş anne, bakan bile olsa bu gerçek değişmez. Hipnotik yöntemleri iyi kullanan bir siyasi şöyle der mesela topluluğa: “Hepimiz aynı gemideyiz. Siz de bu vatanın evladısınız ben de. Beraber yürüdük biz bu yollarda. Ben bu şehirde doğdum. Bu şehirde büyüdüm…” Normalde bu cümleler basittir, derin bir anlamı veya felsefesi falan da yoktur. Ama karşınızdaki kitle 7 yaşındaki çocuklar gibi olunca; bu cümlelerden etkilenir, sevinç çığlıkları, ıslıklarla destek olurlar siyasiye. Siyasal iletişimde hipnotik telkin kullanan siyasiler genelde 5 aşamalı bir yol izler. Önce insanları belli bir kıvama getirirsiniz ve vermek istediğiniz mesajı verirsiniz. Mesaj çivinin tahtaya gömülmesi gibi kalabalığın beynine gömülür. Ve kişi normalde yüzde 20 tesir edecekse bu oran yüzde 40-50 olur. Yüzde 40 tesir oluşturacaklarında ise 90’a çıkar. Siyaset meydanlarında kullanılan hipnoz en çok kararsızları hedef alır, onları kendi tarafına çekmeyi amaçlar.
 </p>
 <p>
  <strong>
   -Örtülü hipnozun bahsettiğiniz beş aşaması nedir?
  </strong>
  <br/>
  Genel hatlarını ifade edecek olursam; sırasıyla geleneksel değerler, dinî değerler, korku unsuru olacak argümanlar sıralanır, vatandaşa vizyon verilir ve her fırsatta tekrar yapılır. Hipnozdaki en önemli unsur tekrardır. Vermek istediğin bilgiyi zihne tekrar ede ede yerleştirirsin. Bilinçaltı tekrarı sever. Tabii yapılan konuşma ve açıklamaların basit, net olması da gerekir. Kişinin görünüşü, kıyafeti, hitabet tarzı da telkin açısından önemlidir. Mavinin inandırıcılık, sakinlik etkisi vardır. Mavi uzaktan, kırmızı ise yakından dikkat çeker. Bilinçaltı radar sistemimiz uzaktan ilk maviyi, yakından ise kırmızıyı fark eder. Kişi kitleye konuşuyorsa beyaz ya da mavinin tonlarını tercih etmesi iyidir. Konuşacağınız yer de önemlidir. Diyarbakır’da konuşurken boynunuza bir poşu attığınızda kıyafetinizin renginin önemi kalmaz mesela. Duygudaşlık kurmak kitleyle çok önemlidir. Bu sebeple Malatya’da işleyen hitabet tarzı Diyarbakır’da istediğiniz sonucu vermez . Hipnotik telkin uygulamaları hitap ettiğiniz kitleye göre değişmelidir…
 </p>
 <p>
  <strong>
   Bu söylemler size de çok tanıdık geliyor mu?
  </strong>
 </p>
 <p>
  Hipnotik telkin yöntemlerinin siyasiler tarafından genellikle 5 aşamada uygulandığını söylüyor Mehmet Başkak. Öncelikle geleneksel değerler kullanılıyor. Sonra bolca dinî değerlerle süsleniyor. Korkutmak asla ihmal edilmiyor. Bir vizyon ve hedef ortaya konuluyor. Tabii ki bolca tekrardan hiç kaçınılmıyor. Biz de birkaç miting videosu izledikten sonra zihnimizde kalan bazı hipnotik cümleleri sizinle paylaşalım istedik:
 </p>
 <p>
  “Bu topraklarda yaşamış Necip Fazıl, Mehmet Akif, Yahya Efendi, büyük devlet adamları Fevzi Çakmak, Aydın Menderes, Turgut Özal, Hz. Yuşa ve elbette ki Ebu- El Ensari. Allah’ın selamı, merhameti hepsinin üzerine olsun. Bu şehirde kâğıt toplayanlar, mendil satan çocuklar, köprü altında yatanlar benim yol arkadaşım oldu. Bu şehrin yoksulları, yolda kalmışları benim kader arkadaşım oldu. Bana bu şehre hizmetkâr olma şerefini veren Rabbime hamd ediyorum… Orantısız güçle Müslüman kardeşlerimiz öldürülmesin istiyoruz... Yaratılanı Yaradan’dan ötürü severiz biz... Diyanet’i kaldıracağız diyorlar. Kaldıracağız dedikleri Diyanet İşleri Başkanlığı, Kuran-ı Kerim’in Kürtçe mealini yaptı… Biz bayrağımızı kimseye el sürdürtmeyiz… Bu ülkedeki anaların gözünün yaşı dinecek, şehit gelmeyecek, bunu da herkes öyle bilecek! Bu millet Kuran-ı Kerim’lerin toplatılıp yakıldığını gördü. Ezanın Türkçe okunuşuna şahitlik etti. 28 Şubat sürecinde başörtüsü zorla çıkarılan, gözü yaşlı bacılarım vardı bu ülkede. Baş örtüsüyle benim bacım doktorluk, öğretmenlik yapabilecek, memur da olabilecek. Yeni anayasa yapacağız. Sizi demokratik, özgür ve güçlü bir Türkiye’de yaşatacağız. Siz bize emanetsiniz, emanete mert insanlar gözü gibi bakar… Eski günlere dönmek istemeyenler bu vatan evlatlarına sahip çıkar…”
 </p>
 <p>
  Ne dersiniz? Sizce de birileri tarafından hipnotik telkine mi maruz bırakılıyoruz?
 </p>
</div>


Kaynak: [www.aksiyon.com.tr](http://www.aksiyon.com.tr/soylesi/kitlelerin-hipnozu-cok-daha-kolay_551010), [web.archive.org (arşiv bağlantısı)](http://web.archive.org/web/20151214164305/http://www.aksiyon.com.tr/soylesi/kitlelerin-hipnozu-cok-daha-kolay_551010)
