# Lazer, gözlüğün karizmasını çizdi

*Tuba Kabacaoğlu 2004.09.06*

<div>
 <p>
  <font>
   Türkiye, dünyada lazerle göz ameliyatı yapılan ülkeler listesinin en tepesinde. Şu ana kadar 150 bin hasta göz ameliyatı ile gözlükten kurtuldu. Gözlük satışlarında yüzde 40’lık düşüş yaşandı.
   <br/>
   <br/>
   Lazer ameliyatlarına karşı strateji geliştiren gözlük şirketleri, gözlüğü tedavi aracı olmaktan çıkartıp karizmatik bir aksesuar haline getirmeyi hedefliyor.
   <br>
    <br>
     Gözlüklerin algılanışının zaman içindeki değişimini fark etmemek imkansız gibi. 1970’li yıllarda bir kusur, eksiklik gibi algılanan gözlük, günümüzde hayatımızın, dış görüntümüzün ayrılmaz bir parçası haline geldi. Kimi zaman takım elbisemizi tamamlayan, bize karizma, ciddiyet, şıklık, şirinlik kazandıran bir aksesuar, kimi zaman da hayatı tüm renk ve berraklığıyla algılamamıza yarayan önemli bir araç. Kullanım amacı her ne olursa olsun hayatımızın içindeki varlığı yadsınamaz derecede ortada. Türkiye’de gözlük kullanımının ortalama nüfusa oranı yüzde 13 iken, Amerika Birleşik Devletleri’nde bu oran yüzde 50. Fakat, bizde gözlük kullanması gerekenlerin sayısının toplam nüfusa oranı yüzde 60.  İstatistikî bilgiler bu sonuçları verse de mevcut ortamı göz önünde bulundurduğumuzda gözlüğün Türkiye’de bir aksesuar olarak mı yoksa bir ihtiyaç olarak mı algılandığı hâlâ tartışmalı.
     <br>
      <br>
       Günümüz insanının gözlüğe bakış açısının değiştiğine dikkat çeken Optik ve Optimetrik Meslekler Derneği Başkanı Abdullah Aydın, 20 yıl önce, gözlük takan çocukların okul ve sosyal hayatında “dört göz” denilerek alaya alındığını; bundan dolayı çocuğun okula gitmek istemediğini söyleyerek, “Bizler toplum olarak gözlüğe sıcak bakmıyorduk. Güneş gözlüklerinin de yaygınlaşmasıyla birlikte sempati arttı. Onu hayatımızın içinde kabul etmeye başladık. Bu kabullenmeden sonra da aksesuar olarak hayatımızda yer edinmeye başladı. Son yıllarda da birçok insan için vazgeçilmez oldu” sözleri ile gelinen noktayı izah ediyor.
       <br>
        <br>
         Gözlük aksesuar mı yoksa bir ihtiyaç mı?
         <br/>
         <br/>
         Gözlük sektörüne belirli markalar hakim. Ancak, bu hakimiyet zaman zaman el değiştirebiliyor. Zira, sektörün durmak, modanın gerisinde kalmak gibi bir lüksü yok. Her altı ayda modeller değişiyor. Bu sezon çok satan marka diğer sezon tutulmayabiliyor. Markaların kendi içlerindeki tasarımı, renkleri ve kullanım kolaylıkları gözlüklerin fark atmalarına, gündemde kalmalarına sebep oluyor. Sürekli değişim ve gelişimin hakim olduğu sektörde en çok tanınan markalar; Polaroid, Guess, Henry Julien, Tommy Hilfiger, Donna Karan, Dolce Gabbana, Roberto Cavalli, Ferre, Exte, Versus, Lamarthe ve Sormani.
         <br/>
         <br/>
         Piyasada ise yaklaşık 8 bin çeşit gözlük var. Her bir markanın kullanıcısı da birbirinden farklı. Ama, bütün markalarda estetik ve göze çarpıcılık hakim. Marka gözlüklerin tümü dünyaca ünlü tasarımcılar  tarafından sezonun modasına göre özel olarak tasarlanıyor. Sosyal Sigortalar Kurumu, Bağkur, Emekli Sandığı gibi kuruluşlar vasıtasıyla gözlük almak isteyenler için de orta kesime hitap eden gözlükler satılıyor. İşin içine markalaşma ve özel tasarımlar girince maliyet de fazlasıyla artıyor. Bunun için gözlük fiyatları konusunda bir genellemeye varmak, ortalama bir fiyat çıkarmak mümkün değil.
         <br/>
         <br/>
         Lazerle göz ameliyatında dünya şampiyonuyuz
         <br/>
         <br/>
         1960 yılından bu yana sektörün önde gelen firmalarından olan Fahri Kuz Optik’in sahibi Fahri Kuz’a göre, lazerle göz ameliyatında Türkiye dünya şampiyonu. Bu durumu düşündürücü bulan Fahri Kuz, lazer ameliyatlarının yaygınlaşmasına rağmen gözlüğün giderek aksesuar haline geldiğini, bundan dolayı birçok kişinin gözlükten kurtulmak istemediğine dikkat çekiyor: “Şekli, yapısı, yüze uygunluğu, kişiye kattığı estetik ve karizma ile daha da önemli hale geldi gözlük. Üstelik, kişiyle vazgeçilmez bir bütünlük oluşturuyor. Gözlüğün yapısına göre kişinin algılanışı, havası değişiyor. 1970’li yıllarda takmaktan utanılan gözlük, Türk insanının da değişmesiyle birlikte aksesuar olarak hayatımızın önemli bir parçası oldu artık.”
         <br/>
         <br/>
         On yıldır sektörde tanınan, altı ay önce de Ellepo isimli yerli gözlük markasını piyasaya süren Erka Optik’in sahibi ve yöneticisi Ömer Erdil ise kullanıcıların yüzde 7O’inin estetik unsurları göz önünde bulundurarak gözlük satın aldığına dikkat çekiyor. Erdil’e göre, Türk insanı için estetik çok daha önemli. Halbuki, yabancı ülkelerdeki gözlük kullanıcıları için gözlüğün kendilerine ne kattığı, nasıl bir imaj verdiği, yüz ve karakterleriyle ne kadar uyum içinde olduğu çok da önemli değil...
         <br/>
         <br/>
         Türkiye’de ilginç bir toplumsal yapı olduğunu söyleyen 4A Optik’in sahibi Ali Hekimoğlu, gözlüğün insanların alım güçlerine göre aksesuar ya da ihtiyaç olarak algılandığını dile getiriyor. SSK, Bağkur, Emekli Sandığı gibi kurumların reçeteleriyle alınan gözlüklerin belli bir standardın ve kalitenin üzerine çıkamadığını hatırlatan Hekimoğlu, “Gözlük, belli gruplarda işin aksesuar boyutunda. Orta yollu mallar daha çok satılıyor. Beğenilen ya da aksesuar boyutu değil, genelde alım gücüne göre hareket etme sözkonusu” diye konuşuyor.
         <br/>
         <br/>
         Lazer geldi, gözlükler çöpe
         <br/>
         <br/>
         Lazerle göz kusurlarının düzeltilmesi Türkiye’de son yıllarda sıkça uygulanan bir yöntem. Kamu ve özel sağlık kuruluşlarına bağlı birçok merkezde, birkaç dakika içinde yapılan ameliyatlarla yüzlerce kişi gözlük kullanmayı bir anda bırakıyor. Lazer teknolojisi son 12 yıldır ülkemizde kullanılıyor. Bu zaman  içinde yapılan ameliyat sayısı 150 bin civarında. Lazer, görme kusuru bulunanların en fazla tercih ettiği yöntem. Gözlük takmaktan rahatsız olan ya da meslekleri gereği gözlük takamayanlar için iyi bir alternatif kabul ediliyor.
         <br/>
         <br/>
         Uygulanan tedavinin ne kadar yararlı olduğu, hastayı ne kadar, nereye kadar iyileştirdiği doktorlar, akademisyenler, optikçiler tarafından tartışılsa da lazer teknolojisinin optik sektörünü etkilediği, farklı değişimler getirdiği herkes tarafından kabul edilen bir gerçek. Lazer teknolojisinin ciddi anlamda sektörü etkilediğine; ama bu etkinin sonucunda bir götürüsünün de olmadığına dikkat çeken 4A Optik’in sahibi Ali Hekimoğlu, lazer kullanımına karşı olmadığını vurguluyor: “Gözlük numarası yüksek olanlar için ideal bir tedavi yöntemi. Optik satışlarımızda yüzde 30, pahalı gruplarda yüzde 40 azalma oldu. Bu azalma bize maddi kayıp yaşatmadı. Çünkü lazer ameliyatı olanların güneşe ve ışığa karşı duyarlılığı artıyor ve güneş gözlüğü kullanımı şart oluyor. Güneş gözlüğü satışlarımız da yüzde 40 oranında fazlalaştı. Güneş gözlüğü, modası çabuk geçen bir tür. Bu sene taktığınız gözlüğü seneye takamayabiliyorsunuz. Optik gözlüğü iki yıl takabilirsiniz ama güneş gözlüğü modelleri altı ayda bir değişiyor. Lazer teknolojisi, bu anlamda bizim lehimize sonuçlar doğurdu.”
         <br/>
         <br/>
         Ömer Erdil’e göre lazer kullanımı bir furya. Geldi, yaygınlaştı ve geçmek üzere. Özellikle büyük şehirler olmak üzere sektörü etkilediği de bir gerçek. Bu durumdan en az etkilenmek de firmaların kendi ellerinde. Erdil’in çözüm önerisi ise şöyle; “Bu farkı kapatmak için modayı takip eden, kullanım kolaylığı sunan daha cazip gözlüklerin olması gerekir. Sektörün mevcut durumdan daha çok yeniliklerin peşinden koşması gerekiyor.” May Optik’ten Selamettin Erdem lazer teknolojisinin olumsuz etkilerinin hızını artırarak hissedildiğini, reklamlar sayesinde bu teknolojinin daha da yaygın kullanılmaya başlandığını söyleyerek, “Fakat, göz bozukluğunu düzeltecek tek araç gözlük. Gelinen nokta ne olursa olsun gözlükten kaçış mümkün değil. Bana göre ameliyatlar bir risk taşıyor” diyerek farklı bir yaklaşım sergiliyor. 1986 yılından bu yana gözlük sektöründe yer alan Merve Optik’in sahibi ve yöneticisi Ali Demirel ise gözlük sektöründeki bu yaranın kapanabilmesinin, ancak gözlüğün bir aksesuar olarak kullanımının yaygınlaştırılmasıyla mümkün olacağını savunuyor.
         <br/>
         <br/>
         Reklamlar saldırır gibi yapılıyor
         <br/>
         <br/>
         Gözlük sektörünü en fazla rahatsız eden konulardan biri de lazer tedavi reklamlarının konu ve içeriği. Fahri Kuz, bu konuda ciddi rahatsızlık duyanların başında geliyor. Dünyanın hiçbir sektöründe görülmemiş bir yıpratmanın söz konusu olduğunu söyleyen Kuz, “Sektörün etkilendiği bir gerçek; ama bu saldırı niteliğinde yapılıyor. Hiçbir sektör, başka bir sektörü karalama girişiminde bulunmamalı. Reklamlarda insanların gözlükleri kırılıyor, ‘ameliyat ol, gör’ deniyor. Ayrıca insanlar gözlükleriyle sorununu hallederek yaşıyor ama çizdirip memnun kalmazsa hayatları boyunca çaresi olmayan hastalıklarla yaşamak zorunda. Ayrıca, lazer tedavisi olduktan iki üç yıl sonra tekrar gözlük kullanmaya başlayan müşterilerimizin sayısı da gün geçtikçe artıyor” diyor.
         <br/>
         <br/>
         Reklamların gerçeği yansıtmadığını söyleyenlerden biri de May Optik’ten Selamettin Erdem. Erdem, henüz mükemmelleşemeyen bir uygulamanın çok mükemmelmiş gibi lanse edilmesinin rahatsızlık verici olduğu görüşünde. Erka Optik’ten Erdil’e göre, lazer tedavisi ancak yüksek numaraları bir ya da bir buçuk seviyesine indirmek için yapılmalı. Zaten insanlardan saklanan kısmı da rahatsızlığın tekrarlanıyor olması ve gözlükten kaçışın çok kısa süreli olduğu.
         <br/>
         <br/>
         Dernek Başkanı Abdullah Aydın “Biz geliştirilen lazere karşı değiliz. Ama reklamlar aracılığıyla Türk halkının bilgisizliği kullanılıyor. Reklamlar, her insanı ameliyata yönlendiriyor. Reklamcılık da bir meslek ama insan sağlığını, toplumu düşünmüyor. Biz de çalışmalarımızla toplumu bilgilendirmeye gayret ediyoruz. Ama bu çalışmaların sektörel bir kaygıdan ileri geldiği anlaşılıyor. Bu durum da bizi rahatsız ediyor.” diyor... Halkın bilinçlendirilmesi konusuna değinen Merve Optik’in sahibi Ali Demirel, “Türkiye’de lazer operasyonları kaliteli değil. Şu an bu tedavi önemli bir sağlık hizmetinden çok, basit bir işlem gibi gösteriliyor. İnsanlar bu tedaviden dolayı ilerleyen zamanlarda çok daha büyük bedeller ödeyecek ya da ödemek zorunda kalacak” diye konuşuyor.
         <br/>
         <br/>
         Çin malları gözlük piyasasını da istila etti
         <br/>
         <br/>
         Gözlük sektöründe yaşanan sıkıntının bir başka kaynağı ise Çin yapımı gözlükler... Ankara Ticaret Odası’nın bir araştırmasına göre, her 100 gözlüğün 45’i Çin malı. Geçen yıl  160 imalatçı firma sayısı, bu yıl 20’ye düştü. Ülkemize kaçak giren gözlükler, büyük markaların gözlüklerini satan firmaları etkilemezken bu durumdan en çok yara alanlar orta sınıfa hitap eden küçük firmalar. Fahri Kuz, kaçak girişler hakkında “Bu bizimle hiç ilgisi olmayan bir durum. Müşterilerimiz alım gücü fazla olan kişilerden oluşuyor. Beş bine yakın müşterimiz var. Onlar sürekli gelir, modayı takip eder. Bu kişilerin işportada bulunan gözlüklere rağbet göstermesi söz konusu değil” diye konuşuyor.
         <br/>
         <br/>
         Kaçak gözlüklerin sağlık açısından zararlı olduğuna vurgu yapan Ali Hekimoğlu ise “Tüketicinin kaçak yolla gelen kötü camlardan imal edilen gözlüklere karşı bilinçlenmesi gerekiyor. Zaman içinde kataraktan tutun da renk körlüğüne götüren zararları var. Orta gelirli kişiler için ucuz gözlükler ideal geliyor. Bunları kullanan kişiler de yakın zamanda zararlarını hissedemedikleri için optikten gözlük alma ihtiyacı duymuyor. Bunun önüne geçilebilirse eminim ki piyasa daha da düzelecektir” diyor.
         <br/>
         <br/>
         Sektör genel anlamda bu durumdan rahatsızken Erka Optik’in sahibi Ömer Erdil tam tersini düşünüyor. Erdil, Çin malı gözlükler sayesinde insanların güneş gözlüğü kullanmaya alıştığını, bu sene Çin malı gözlük kullanan kişilerin seneye daha iyi bir gözlük satın almak isteyeceği, piyasadaki söylemlerin aksine, yaşanan bu durumun piyasaya hareketlilik getirdiği görüşünü savunuyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 4933 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15123), [web.archive.org (arşiv bağlantısı)](http://web.archive.org/web/20060103173835/http://aksiyon.com.tr:80/yazdir.php?id=15123)
