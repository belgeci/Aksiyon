# Çocuklar babalarını görevde sanıyor

*Tuba Kabacaoğlu 2015.02.02*

<div class="pNewsDetailMainContent" itemprop="articleBody">
 <p>
  17 Aralık yolsuzluk ve rüşvet operasyonunu gerçekleştiren polisler kadar onları dört  gözle bekleyen eşleri ve çocukları da mağdur. 4 bakanın Meclis’te aklandığı şu günlerde, ailelerle hayatlarında nelerin değiştiğini, yaşadıkları sıkıntıları, çocukların gözünden babalarını konuştuk.
 </p>
 <p>
  İki çocuk varmış. Babaları gizli bir göreve gitmiş. Çocuklar babalarını çok özlemiş. Eşi de kocasından 4-5 ay ayrı kaldığı için çok üzgünmüş. Ona dua ediyorlarmış. Babalarının geri döneceğini biliyorlarmış. Çocukları televizyonda babalarını görüyormuş. Babaları her zamanki gibi orada da çok güçlü gözüküyormuş. Ama her gün görüş olmasını istiyorlarmış. Hem derslerine çalışıyor hem de hep babalarını düşünüyorlarmış. Onların babaları Silivri Evi’nde kalıyormuş.”
 </p>
 <p>
  “Babacım seni çok seviyorum. Sen merak etme. Gerçek suçlular yakalanıp hapse girecekler. Ve ben seninle gurur duyuyorum. Sen benim kötülerle savaşan kahraman babamsın. Sen hiç üzülme. Seninle birlikte yine oyunlar oynayacağız. Eski günlerdeki gibi hep mutlu olacağız. Seni çok seven kızın...”
 </p>
 <p>
  <img alt="" src="http://web.archive.org/web/20150728113616im_/http://medya.aksiyon.com.tr//aksiyon/2015/02/03/552707.jpg "/>
  İlki, ilkokul ikinci sınıfa giden bir çocuğun ailesi için yazdığı hikâye. Adı, “İki Çocuğun Masumiyeti”. Diğeri de aynı yaşlardaki başka bir kızın babasına yazdığı özlem dolu satırlar. Her ikisi de başka zaman ve şartlar altında okunduğunda çocukça bir masumiyetin resmiyken; birçok bilgi, gerçek ve yaşananlardan sonra iç acıtıcı bir metne dönüşüveriyor kolayca. Onlar, babasının özlemiyle yürekleri kabaran, kaygıyla etrafına bakınıp yaşananları anlamlandırmaya çalışan çocuklar… Onlar, eşinin bir bakışına bile hasret kalan fedakâr kadınlar… Onlar, vakarlı babalar, şefkatli eşler, hayırlı evlatlar...
 </p>
 <p>
  Çoğumuz onların ismini 17 Aralık 2013 sabahı birkaç ilde eş zamanlı yaptıkları operasyonla tanıdı. Dönemin Halk Bankası Genel Müdürü Süleyman Arslan’ın evinde ayakkabı kutularına konmuş 4,5 milyon dolar ele geçirilmişti. Yine dönemin İçişleri Bakanı Muammer Güler’in oğlunun evinde 1,2 milyon TL ile 7 para kasası ve bir adet para sayma makinesi bulunmuştu. 89 kişi evlerinde yapılan aramaların ardından gözaltına alınmıştı.
 </p>
 <p>
  İddiaya göre, İran uyruklu Reza Zarrab (Rıza Sarraf) liderliğindeki grup, örgüt hâlinde suç işliyordu. Rüşvet, altın kaçakçılığı, suçtan elde edilen geliri aklama, resmî belgede sahtecilik, fuhşa aracılık iddialarına ilişkin ciddi ve somut deliller mevcuttu. İktidarın iddiasının aksine, soruşturmanın hiçbir aşamasında dokunulmazlığı bulunan şahıslarla ilgili delil toplanmamıştı. Sarraf ve ekibini takibe alan polis, 6 ay sonra grubun Zafer Çağlayan’a, Muammer Güler’e, Egemen Bağış’a ve Halk Bankası Genel Müdürü Süleyman Aslan’a elemanları aracılığıyla milyonlarca lira, dolar ve Euro gönderdiğini görüntülü ve sesli olarak tespit etmişti sadece.
 </p>
 <p>
  Kendi gerçeklerinden, hatalarından ve yalanlarından kaçan, onları örtmek için ülkesini her türlü tehlikeye atmaktan çekinmeyen bazı siyasetçiler ise tüm delilleri görmezden geldi ve operasyonu yapan polisleri hükümete darbe yapmakla suçladı. Polisler haksız yere mesleklerinden ihraç edildi ve dalga dalga gelen operasyonlarla tutuklandı.
 </p>
 <p>
  Son yılların en büyük yolsuzluk operasyonunu gerçekleştiren polisler aylardır Silivri Cezaevi’nde kalıyor. Her ay çıktıkları tutukluluğa itiraz mahkemesinde “Haklarında hiçbir delil, bilgi, belge bulunmamasına karşın tutukluluklarının devamına…” gibi komik kararlar da çıkıyor üstelik! Aylardır hükümete yakın medya tarafından casusluk, vatana ihanet, darbeye teşebbüs, terör örgütü üyeliği gibi suçlamalarla itham edilseler de şimdiye kadar haklarında yazılmış bir iddianame bile yok. Mağduriyetleri sadece kendileriyle de sınırlı değil ne yazık ki. Çünkü onları dışarıda dört gözle bekleyen eş ve çocuklar var.
 </p>
 <p>
  Biz de 17 Aralık operasyonuyla isimlerine aşina olduğumuz İstanbul Terörle Mücadele Şube Müdürü Ömer Köse’nin eşi Semra Köse, İstanbul Mali Şube Müdürü Yakup Saygılı’nın eşi Esra Saygılı, İstanbul Terörle Mücadele Şube Müdürü Yurt Atayün’ün eşi  ün ve büyük kızı Elif, İstanbul Mali Şube Başkomiseri Mustafa Demirhan’ın eşi Esmehan Demirhan, İstanbul Mali Şube Müdür Yardımcısı Kazım Aksoy’un eşi Sümeyye Aksoy, İstanbul İstihbarat Şube Müdürü Erol Demirhan’ın eşi Nazife Demirhan, İstanbul TEM Şube Müdür Yardımcısı Osman Özgür Açıkgöz’ün eşi Özlem Açıkgöz ile bir araya geldik. 4 bakanın Meclis eliyle aklandığı şu günlerde, polis ailelerinin 17 Aralık sürecinden sonra hayatlarında nelerin değiştiğini konuştuk.
 </p>
 <p>
  Özlem Açıkgöz, “Türkiye’nin bölünme tehdidiyle karşı karşıya kaldığı, hukukun ayaklar altına alındığı, polisin güvenilirliğinin ve genel imajının ciddi yara aldığı, halkın kutuplaşıp birbirine düşman kesildiği, her şeyini gözünü kırpmadan feda etmiş vatan evlatlarının ajan olarak nitelendirildiği bir ülkede yaşarken ‘Eşlerimiz yanımızda yok, maddi-manevi sıkıntı çekiyorum’ diye veryansın etmekten hayâ ediyor, gündelik sıkıntılarımızı ifade edemiyoruz kimseye.” diyerek söze başlıyor. Çünkü mesleğini kutsal bilip her şeyin üzerinde tutan polisler, hiçbir zaman mesai kavramıyla çalışmamış. Haftalık ve yıllık izinlerini ise çoğu zaman kullanmaya fırsatları dahi olmamış. Esmehan Demirhan, “Eşlerimiz zaten sürekli bizimle birlikte değildi. Çok yoğun çalışıyorlardı. Bu bir hayat tarzıydı bizim için. Onlar kendilerini işlerine vakfetmişti.” diyor.
 </p>
 <p>
  Polis eşleri, hayat arkadaşlarını çok özlüyor. Müthiş bir hasretlik hâli var. Bunu ifade ederken bile sesleri titriyor, yüz ifadeleri hüzne bürünüyor. Yaşananlara “Her olanda hayır vardır” gözüyle bakıyor, eşlerinin iyi olduğunu, hiçbir zaman hakkıyla harcayamadıkları izinlerini şu an kullandıklarını düşünerek teselli olduklarını anlatıyorlar.
 </p>
 <p>
  Polis eşleri çok metanetli. “Allah her zaman haktan ve adaletten yanadır.” diyorlar. Eşlerinin gücünden güç, sükunetlerinden de sükunet alıyorlar. Hayat arkadaşlarının olumlu enerjileri, huzurları gönüllerine su serpiyor her daim. Bir yandan da gittikçe zorlaşan hayat mücadelesini dualarla, sevgiyle, metanetle, sabırla, şefkatle, umutla aşmaya çalışıyorlar. Çünkü kimi evinde yalnız kalamıyor, kimi yaşadığı semti, evini, çevresini değiştirmiş, kimi de arkadaşının yanında kalmaya başlamış bu süreçte. Bazı ebeveynler ise evini ocağını terk edip evlatlarının yanına taşınmak zorunda hissetmiş kendini. Hâsılı, nereden bakarsanız bakın; bilerek, kastederek mağdur edilmiş, edilmeye de devam ediyor bu aileler.
 </p>
 <p>
  <img alt="" src="http://web.archive.org/web/20150728113616im_/http://medya.aksiyon.com.tr//aksiyon/2015/02/03/552708.jpg "/>
 </p>
 <p>
  <img alt="" src="http://web.archive.org/web/20150728113616im_/http://medya.aksiyon.com.tr//aksiyon/2015/02/03/552709.jpg "/>
 </p>
 <p>
  <img alt="" src="http://web.archive.org/web/20150728113616im_/http://medya.aksiyon.com.tr//aksiyon/2015/02/03/552710.jpg "/>
 </p>
 <p>
  <strong>
   Bu gözler ihaneti gördü
  </strong>
 </p>
 <p>
  Bu hikâyenin bir parçası olmaktan da gurur duyuyor hanımlar. Özlem Açıkgöz, “Eşlerimiz o ihaneti gördü ve müdahale etti.” derken, Esmehan Hanım en büyük tesellisini paylaşıyor bizimle: “Eşlerimiz gördüler ve şükürler olsun ki görmezlikten gelmediler. En çok bu duygulandırıyor beni. Yani gönüllerinden korku o kadar alınmış ki zalime, zulme karşı dur diyebilmişler.” Özlem Açıkgöz, eşi tutuklanmadan önce karşılıklı yaptıkları son konuşmayı hâlâ unutamamış: “Bir mükâfat beklediğim için bu işi yapmadım. Sadece vazifemi yerine getirdim. İyiyi de kötüyü de verecek yalnızca Rabb’imdir. Belki herkes mutlu olacak ama ben gülmeyeceğim. Gülmeyeceğim diye ya da böyle bir ihtimali düşünerek görevimi yapmazlık edemezdim.”
 </p>
 <p>
  Yakup Saygılı’nın eşi Esra Hanım da arkadaşlarıyla hemfikir. İçinde müthiş bir sükûnet olduğunu söylüyor: “Yaşananları dışarıdan izliyorum sanki. Başka bir dünyada yaşıyor, rüya görüyormuşum gibi.. Bunlar olabilecek şeyler gibi gelmiyor bana. Gittikçe daha da kutuplaşan insanlara baktığımda nasıl anlayamaz, nasıl göremezler diyorum.”
 </p>
 <p>
  Yolsuzluk ve rüşvet operasyonunu yapan polisler 18 Aralık 2013 sabahı görevlerinden alındılar. Bir yıl içinde de kısım kısım tutuklandılar. Ömer Köse’nin eşi Semra Hanım, “Meslekten ihraç edildikten sonra hepimiz lojmanlardan çıkarıldık. Daha doğrusu atıldık.” diyor. İki aylık kanuni süre biter bitmez, koruma kararı dikkate alınmadan evi bir an önce boşaltmaları istenmiş ailelerin. Üstelik 20-23 yıldır polis maaşıyla geçinip kendi yağında kavrulmaya çalışan ailelerin çok cüzi miktarda birikimleri varmış. Bazılarının ise hiç yokmuş. Medyada aile bireyleri tanındığı için kimi ev sahipleri onlara “vatan haini-casusların eşi” muamelesi yapmış kimi de “Eşin hapiste. Kiramı nasıl ödeyeceksiniz?” demiş. Semra Köse bu soru karşısında donup kaldığını ve incindiğini saklamıyor: “Ev sahibine hak veriyorum elbette. Fakat benim için çok kötü bir olaydı bu. Biliyorum ki ailem bu konuda mağdur etmez bizi. Ama ilk etapta cevap verememek o kadar zordu ki.” Esmehan Demirhan bu konuda sıkıntı çekmeyen tek kişi. Sebebi ise basit: “Sen öğretmenmişsin. Kiramızı ödersin.”
 </p>
 <p>
  Polis eşlerini bu süreçte hayal kırıklığına uğratan birçok olay da yaşanmış. Özellikle emniyet teşkilatındaki hatırı sayılır bir kesimin sadece korktukları için vefasızlık yaptıklarını bilmek onlara çok ağır gelmiş. Semra Köse, “Eşlerimiz 21, 23, 19 yıl bu devlete hizmet vermiş. Teşkilatın bize gelip hâl hatır sormasını isterdik. Ama bu vefayı asla görmedik. Her işimizde bize zorluk çıkarıldı.”
 </p>
 <p>
  Özlem Hanım’ın yaşadıkları, Semra Hanım’ın kanaatini pekiştirir nitelikte: “Operasyonları yapan polislerden biri benim yan komşumdu lojmanda. Bu kadar yüz yüze baktığımız insanlar yani. Bir gece kapımızı çaldılar ve tutuklama kararıyla gelmişler. Herkes verilen emri yerine getirdi. ”
 </p>
 <p>
  Semra Köse eşinin gözaltına alındığı gün yaşadıklarını hayatı boyunca unutmayacağını söylüyor. Ömer Köse  sahurdan sonra eşi ve annesiyle birlikte polislerin gelmesini bekliyormuş. Sanki bir terörist tutuklanacakmış gibi sirenler çalarak 7 ekip aracı gelmiş lojmana. Köse’yi 21 polis teslim almış: “Biz kayınvalidemle baş başa kaldık. O kadar gürültü oldu ama lojmandaki hiç kimse ‘Ne oluyor?’ demedi. Oysa komşularımızla muhabbetimiz önceden çok iyiydi. Birlikte çay-kahve içer, arkadaşlık yapardık. Tüm bunlardan geçtik; bizi görünce ‘merhaba’ bile demiyor, kapıyı direkt yüzümüze kapatıyorlardı.”
 </p>
 <p>
  Esmehan Demirhan da insanların körü körüne bir dolu yalana inanmasından muzdarip: “Sen bana yaklaşma, dur, dur, sen sıkıntılı biriymişsin diyorlar. Ev ararken de bu böyle, komşuluk ilişkileri açısından da. Kendi ülkemde gurbette hissediyorum kendimi.”
 </p>
 <p>
  <strong>
   Görüş günü işkenceye dönüşüyor
  </strong>
 </p>
 <p>
  Polislere yapılan haksızlıklardan aileler de payına düşeni alıyor. Eş ve çocuklar görüş günlerinde Silivri Cezaevi memurları ve yöneticileri tarafından hayli rencide ediliyor. Ailelere nezaket çerçevesinde muamelede bulunulmuyor. Özlem Hanım herkes gibi yaşadıklarından rahatsız: “45 dakika kapalı, 1 saat açık görüşümüz var. Bizim için oradaki bir dakika bile çok kıymetli. Fakat kayıt faslını çok uzatıyorlar. Görüş günlerinde memur artırımına gitmiyorlar. Bizi çığırımızdan çıkarmaya çalışıyorlar.”
 </p>
 <p>
  Aileler, memurlar tarafından “Al, ver, çekil şuradan, imzala bunu, sana mı soracağım? Konuşmasana sen, beni ilgilendirmez” gibi insanı hem rencide edecek hem de sinirlendirecek komutlara maruz bırakılıyor. Hanımlar, çocukları ve eşlerini düşünerek bu zulme de ses çıkarmıyor. Çünkü herhangi bir tartışma çıkması hâlinde tutuklu yakını hakkında tutanak tutuluyor. Üstelik olayın muhatabının haberi olmadan! Memur, ziyaretçinin söylediği, söylemediği ne varsa bu tutanağa yazıyor. Ardından dakika hesabını yapan ailelere bir ay görüş yasağı getiriliyor. Semra Köse mevcut uygulamaya isyan ediyor: “Bugün onlarca, binlerce insan öldürmüş teröristlerin ailelerine dahi böyle muamele yapamıyorlar. Özellikle ‘yapamıyorlar’ diyorum.”
 </p>
 <p>
  Özlem Hanım, sadece hakları olan adil yargılanma ve insanca muamele talep ettiklerini belirtiyor: “Daha önceki Silivri Cezaevi sakinlerinin aileleriyle zaman ve görüş günü kısıtlaması yaşamadan, istenilen sıklıkta, hatta cezaevi müdürünün odasında misafir olarak ağırlanarak görüştürüldüklerini biliyoruz. Bizim asla böyle bir talebimiz yok. Sadece nezaket sınırlarının aşılmamasını talep ediyoruz.”
 </p>
 <p>
  Görüş günlerindeki psikolojik şiddet sadece bununla da sınırlı değil. Kapalı görüş esnasında hem polisin hem de ziyaretçinin yanında gardiyan bekliyor. Normalde hiçbir tutukluya uygulanmazken üstelik… Bu durum hem negatif ayrımcılık yapılıyor olması hem de insanın mahremiyet sınırlarının görmezden gelinmesi sebebiyle polis eşlerini oldukça rahatsız ediyor. Çocuklar görüşürken de aynı şey yaşanıyor. Kapalı görüşteki telefon görüşmelerinin tape hâline getiriliyor olması da ailelerin canını sıkıyor.
 </p>
 <p>
  <strong>
   Siz paralelci misiniz?
  </strong>
 </p>
 <p>
  Dalga dalga gerçekleştirilen operasyonlarla tutuklanan polislerin hepsini yandaş medya “paralelci” olarak nitelendiriyor. Yolunda gitmeyen her durum ve olayı paralele bağlamayı alışkanlık hâline getiren medyayı dikkate almasak da gazetecilik vazifesini yerine getirip hanımlara “Siz paralelci misiniz? Ya da herhangi bir bağlantınız var mı?” diye soruyoruz. Polis eşlerinin hepsi gülüyor. Özlem Açıkgöz, “Evet paralelim.” diyor ve açıklıyor: “Ben yanlışla aynı çizgide değilim. Onu takip eden, onu hiç kaçırmayan, onun yanlışını izleyen ama ona uymayan, ona hep paralel giden biriyim.”
 </p>
 <p>
  İkinci cevap Nazife Demirhan’dan geliyor: “Biz bu süreçte farklı çevrelerden çok büyük destekler gördük. MHP, CHP milletvekilleri bizi hiç yalnız bırakmadı. Onlardan manevi anlamda çok güç aldık. Ayrıca bu adaletsizliği Meclis’e de onlar taşıdı. Paralelci diyerek bizi hep bir yerde konumlandırmaya çalıştılar. Bunu kabul etmiyoruz. İçimizde çok farklı çevrelerden, farklı hayat tarzlarından arkadaşlar var..”
 </p>
 <p>
  Tutuklu polislerin gündelik hayatının nasıl geçtiğini Yurt Atayün’ün kızı Elif’e soruyoruz. Kapalı görüşteki telefonlar dinlendiği için çok ayrıntılı konuşamadıklarını anlatıyor. Yurt Atayün, Ömer Köse ile kalıyormuş ve tecrit uygulanıyormuş onlara. 250 metrekarelik alanda 6 oda ve 28 kişilik koğuş bulunuyormuş. Ve bu kadar geniş bir alanda sadece ikisi kalıyormuş. Elif Atayün, cezaevi müdürüne ‘Tecrit uyguluyorsunuz’ deyince, “Hah hah hah, tecrit mi yani? Güleyim yaa!’ karşılığını almış. Silivri’deki tutuklu polislerin sabah 8’de sayımları yapılıyormuş. Ondan sonra kahvaltı. Günlük gazete alma hakları varmış. Medyayı yakından takip ediyorlarmış. Televizyonları varmış ve istedikleri zaman seyredebiliyorlarmış.
 </p>
 <p>
  Elif Atayün, babasını ve arkadaşlarını hapsederek onlardan kurtulmaya çalışanlara özel bir bilgi de veriyor: “Babam ve tüm tutuklu polisler tarihe not düşmek için hazırlanıyor içeride. Sanıyorlar ki onlar hapsedilince her şeyin üstü kapandı. Büyük bir yanılgı bu. Şikâyetlerini, dilekçelerini hazırlıyorlar tek tek. Satır satır gelişmeleri takip ediyorlar. Yazdıkları genelde çıktığı için Fuat Avni’nin twitlerini merak ediyorlar. Tüm bu yaşananlara uluslararası herhangi bir tepki gelip gelmediğini soruyorlar.”
 </p>
 <p>
  <strong>
   Babam işten ne zaman gelecek?
  </strong>
 </p>
 <p>
  Şüphesiz bu genel tablonun en çok yara alanı çocuklar. Onlar hayatı anlamlandırabildikleri kadar etraflarında cereyan eden olayları yorumlamaya çalışıyor. İlk zamanlar babaları göreve gitmiş de gelecekmiş gibi hissederken; zamanla babasızlığın iç burkan, can sıkan ve zaman zaman da insanı çaresizleştiren yüzüyle karşılaşıyorlar. Kimi veli toplantısında, kimi müsamere esnasında, kimi de babası için gol atan arkadaşlarının yanında kendini kötü hissediyor. Her defasında “Anne, babam gelecek değil mi?” sorusuna aldıkları cevapla umut tazeliyorlar. Haberleri, televizyon programlarını babalarını görebilme ihtimaline binaen izliyorlar. Mustafa Demirhan’ın 4 yaşındaki oğlu evde babasının “Sıfır” yazılı tişörtünü ve çoraplarını giyerek dolaşıyor. Yakup Saygılı, cezaevinden eşine nişan yıldönümünü kutlamak için çiçek gönderiyor. Hediyenin babasından geldiğini öğrenen kızlar, çiçekleri öpüp sarılıyorlar defalarca. Günler geçtikçe özlemleriyle birlikte kaygıları da artıyor çocukların. Ergenlik dönemindeki erkek çocuklar idolünü kaybetmiş olmanın sıkıntısını yaşarken; kız çocukları yaslandıkları çınarın eksikliğini hissediyor buram buram. Bu yüzden de anneler oğul ve kızlarının yanında mümkün olduğunca ağlamıyor, güçlü şekilde ayakta durmaya çalışıyor.
 </p>
 <p>
  Haftada bir gün kapalı, ayda bir kez de açık görüş yapılabiliyor. Çocuklar günler öncesinden babalarının kucağına oturacağı, yanağını sıkacağı, ellerini tutabileceği için heyecan yaşıyor. Kardeşler kendi arasında görüşme ve babasına dokunma sırası, dakikası belirliyor. Babalarını çok konuşturacak, dikkatini dağıtacak yakın akraba ya da arkadaşlarının açık görüşe gelmesini istemiyorlar. Bu durumda anneler bile neredeyse doğru düzgün eşleriyle görüşemiyor. 45 dakikanın sonunda kapıda beliren gardiyanları görünce çocukların yüzündeki mutluluk ve neşeden eser kalmıyor. “Son bir kez, son bir kez” diyerek dönüp dönüp babalarını öpüyorlar. İlk iki-üç gün babalarına doyamamanın, yeterince hemhâl olamamanın sıkıntısını ve moral bozukluğunu yaşasalar da bir sonraki görüş günü için hazırlıklara başlıyorlar. Kendi özlemlerini, hissiyatlarını anlatan resimler yapıp bolca mektup yazıyor, gündelik hayatta yaşadıklarını bir bir anlatıyorlar. Rehberlik ve Psikolojik Danışmanlık mezunu Esmehan Demirhan, çocukların bu şekilde rahatladıklarını, babalarıyla iletişimlerini devam ettirdiklerini söylüyor.
 </p>
 <p>
  4 yaş ve altındaki çocuklar ise babalarının tutuklu olduğunu bilmiyor. Onlar babalarının Silivri Cezaevi’nde çalıştıklarını düşünüyor. Görüş gününde babalarının mesai arkadaşları da aileleriyle buluştuğu için çocuklar kendi aralarında ‘Aaa senin baban da burada çalışıyormuş’ diyorlar. Görüş esnasında babasının dibinden ayrılmayan gardiyanları ise koruma zannediyorlar. Çünkü babalarını her zamanki gibi mütebessim, şefkatli, keyifli, mutlu görüyorlar. Bu yüzden abi ve ablalarının aksine onlar annelerine “Babam ne zaman işten gelecek?” diye soruyorlar.
 </p>
 <p>
  Çocukların yaşadığı sıkıntılar sadece özlemle de sınırlı değil aslında. Çoğu, okul arkadaşları tarafından fazlaca rencide edilmiş. “Senin baban ajan. Devletimizi yıkmak istiyor.” gibi. Sosyal medya üzerinden de “Daha da beter olun!” gibi paylaşımlar yapılmış. Mesela, Yurt Atayün’ün eşi Kıymet Hanım, 12 yaşındaki oğlunun bu süreci hayli yaralı atlattığından bahsediyor. Çünkü oğlunun arkadaş ortamını, okulunu değiştirmek zorunda kalmışlar. Yine Yurt Atayün’ün üniversite ikinci sınıfa giden kızı yurtdışı eğitim hakkını birincilikle kazanmış. “Babamı bırakamam.” diyerek bu önemli fırsatı elinin tersiyle itmiş.
  <br>
   ​
   <br>
    <strong>
     Nasıl bir eş ve babaydılar?
    </strong>
    <br>
     ​
     <br>
      Tutuklu polisler aynı zamanda bir oğul, eş ve babaydılar. Onlar akşam yemeklerinde ailesiyle yemeğini yiyen, hafta sonunu sevdikleriyle birlikte geçiren kişiler olamadılar hiçbir zaman. Çünkü hep yapmaları gereken çok işleri vardı. Buna karşın hiçbir zaman hayat arkadaşlarını ve çocuklarını maddi-manevi ihmal etmemişler. Özlem Açıkgöz, “Ararım eşimi ‘Gelirken iki ekmek alır mısın?’ derim. O da ‘Tabii, tabii. Başka bir şey lazım mı?’ der. Halbuki o esnada çok önemli bir operasyon yapıyordur.”
     </br>
    </br>
   </br>
  </br>
 </p>
 <p>
  Esra Hanım da Yakup Saygılı’nın çok iyi bir eş ve baba olduğunu söylüyor: “Çok tez canlı, çalışkan biri. Akşam kızlar yatmadan muhakkak gelmeye çalışırdı. Onlarla sohbet eder, oyunlar oynar, masallarını okurdu. Ben bir gün bile ‘Çok yorgunum, bugün dinlenmek istiyorum’ diyerek kabuğuna çekildiğini, uyuduğunu bilmem. Herkes uyuyup evde hayat bittiğinde ancak dinlenmeye çekilirdi. Çok çalıştığını, yorulduğunu bilirdim. Ama hiç şikâyet ettiğini duymadım. Bir aradayken çok mutlu olurduk. Dışarıya birlikte çok az çıkabilirdik. Ama her defasında çok güzel planlamalar, sürprizler yapar, güzel duygular yaşatırdı bize.”
 </p>
 <p>
  <img alt="" src="http://web.archive.org/web/20150728113616im_/http://medya.aksiyon.com.tr//aksiyon/2015/02/03/552711.jpg "/>
 </p>
 <p>
  Semra Köse de eşinin çocuklarla vakit geçirmeye her zaman özen gösterdiğini, hatta gece gelemediği günlerde bile onları ihmal etmediğini anlatıyor: “Bütün gün çalışmış olurdu. O yoğunluk ve yorgunluk içinde dahi küçük bir mektup yazar, kızımın başucuna koyardı. Kızım da babası eve gelmediğinde ona resim yapardı. Eşim bu resimleri, mektupları bir dosyada biriktirirdi. Şimdi de kızım babası için resimler yapıyor, yanına tarihini atıyor, aynı yere koyuyor. ‘Babam gelince ona bunları gösterelim’ diyor.”
  <br/>
  __________________________________________________
 </p>
 <p>
  <strong>
   Eşlerimizin bu kadar önemli işler yaptığını bilmiyorduk
  </strong>
 </p>
 <p>
  Tutuklu polisler sadece 17 Aralık rüşvet ve yolsuzluk operasyonunu değil, bundan önce de çok önemli çalışmalar yürütmüş, birbirinden büyük başarılara imza atmış kişiler. Yalnız onların bu özelliklerinin hiçbir zaman farkına varmamış eşleri. Bu kadar önemli işlerle uğraştıklarını hiç düşünmemişler hatta. Sıradan bir polis ne yapar, nelerle uğraşırsa onların da öyle çalıştıklarını zannediyorlarmış meslek hayatları boyunca. Hatta 17 Aralık operasyonunun ardından eve geldiklerinde bile bundan eşlerine bahsetmemiş, normal hayatlarına öylece devam etmişler. Hanımların birçoğu eşinin neden görevden ihraç edildiğini medyadan öğrenmiş. Bunun üzerine biraz daha ayrıntı öğrenmek isteseler de başaramamışlar mesela: “Öyle takdir etmişler, ben görevimi yaptım. Hayırlısı olsun.”
 </p>
 <p>
  Kazım Aksoy’un eşi Sümeyye Hanım’ın anlatacaklarını birçok polis eşi de bizzat yaşamış: “Ben eşimin 18 yıllık meslek hayatında ne kadar önemli işlere, operasyonlara imza attığını daha yeni öğrendim. Meslekten ihraç edilince eve koliler dolusu takdir, teşekkür belgeleri, plaketler getirdi.” Esra Saygılı da kendini bir gün bile olsun incitmeyen eşinin, gözünde daha da büyüdüğünü düşünüyor: “Eşlerimize bakış açımız değişti. Birçok arkadaşımız da benimle aynı fikirde. Çok özel insanlar onlar.”
 </p>
 <p>
  <img alt="" src="http://web.archive.org/web/20150728113616im_/http://medya.aksiyon.com.tr//aksiyon/2015/02/03/552712.jpg "/>
 </p>
 <p>
  <strong>
   Ne villası? Bir evimiz bile yok
  </strong>
 </p>
 <p>
  Yeni Şafak’ın 26 Temmuz 2014’te “Çatır çatır haram yemişler” başlıklı haberine göre, emniyet içindeki paralel yapılanma, polislere para ödülü verilmesini düzenleyen taltif sistemini sabote etmiş ve ödüllerin tamamına yakınını yapıya mensup emniyet müdürlerine aktarmış. Haberin devamında da polislerin ismi veriliyor ve “700 maaş taltif aldı”, “680 maaş taltif aldı” diye de karşılarına yazılıyor. Taltiflerle elde edilen mal varlıkları içinde villalar, arsalar, lüks araçlar var.
  <br/>
  ​
  <br/>
  Hâlbuki Emniyet Genel Müdürlüğü’nde maaş taltiflerine ‘Taltif Komisyonu’ karar veriyor. Yılda 3 defa toplanan komisyon, hangi personelin ne kadar maaş taltifi alacağını belirliyor. Maaş taltifleri çıplak maaş üzerinden verildiği için düşük rakamlardan oluşuyor. En üst rütbedeki biri 220 TL maaş taltifi alıyor. Dolayısıyla taltif, yandaş medyanın ifade ettiği gibi kişinin genel maaşından değil, çıplak maaşından hesaplanıyor.
  <br/>
  ​
  <br/>
  Topluma empoze edilmeye çalışılanın aksine, polis ailelerinin ne kendilerine ait bir evleri ne de herhangi bir mal varlıkları var. Hepsi kirada oturuyor. Büyük çoğunluğunun ise sadece ‘iş görecek’ nitelikte aracı bulunuyor. Hatta tutuklanma ihtimali sebebiyle eşlerinin kendilerine bıraktığı cüzi birikimler de tükenmiş durumda. Çünkü herhangi bir maddi gelirleri yok bu ailelerin şu an. Haklarını almak için açtıkları davalar ise sonuçlanmıyor, kasti olarak bekletiliyor. Hepsi ebeveynlerinin katkılarıyla çocuklarının ihtiyaçlarını karşılamaya, ev kirası ve faturaları ödemeye çalışıyor. Hatta bir hanım, “Eşim emniyet müdürüydü. Ama bizim aldığımız maaş 3.500 TL idi. Biz her zaman planlı, programlı harcamalar yapardık. Önceden bir şeyi alacağım zaman bir düşünüyorsam, şimdi 40 kez düşünüyorum. Diğerlerinin durumu da benimkinden farklı değil.”
 </p>
 <p>
  <strong>
   Eski ile yeni ekibin karşılaştırılmasını istiyoruz
  </strong>
 </p>
 <p>
  Semra Köse: “Hodri meydan! 17 Aralık öncesi için söylüyorum; şu anda Silivri’de tutuklu olanların sicillerine bakılmasını istiyorum. Oradaki ekibin en az ‘master’ı var. Sadece akademi okumakla yetinmemiş hiçbiri. Kendi alanında doktoralarını yapmış, bilgisine başvurulmak üzere dünyaca aranan kişiler onlar. Bu konuyla ilgili Meclis’e soru önergesi verilmesini istiyoruz. Kimseyi çok yormayalım, sadece bu iki karşılaştırma bile çok şeyi gösterecek zaten. Eşlerimizin yerine gelenler bir adresi 6 eve gittikten sonra ancak buluyor.”
  <br/>
  <br/>
  <strong>
   Almanya, bilgisine başvurmak için onu çağırdı
  </strong>
 </p>
 <p>
  Şu anda Silivri Cezaevi’nde bulunan terör uzmanı Serdar Bayraktutan, Avrupa ülkelerinde görülen terör davalarına uzman olarak çağrılan biri. Yakın zamanda yine Almanya terörle ilgili bir sorun yaşıyor. Kendi uzmanlarıyla bu meseleyi çözemiyor. Bunun üzerine akademik birikimiyle de tanınan Bayraktutan’ı özel istek yaparak ülkesine çağırıyor. Fakat Alman istihbaratı ona ulaşamıyor. Çünkü o da diğer çok başarılı polisler gibi tutuklanıp cezaevine konmuş. Türkiye’deki yetkililer kendi ayıplarını bildikleri için Alman istihbaratına “Serdar Bayraktutan, Selam Tevhit Örgütü ile ilgili yürüttüğü operasyon sebebiyle tutuklu bulunuyor” diyemiyor. Sadece “Burada böyle biri çalışmıyor.” demekle yetiniyor.
 </p>
</div>


Kaynak: [www.aksiyon.com.tr](http://www.aksiyon.com.tr/yasam/cocuklar-babalarini-gorevde-saniyor_541205), [web.archive.org (arşiv bağlantısı)](http://web.archive.org/web/20150728113616/http://www.aksiyon.com.tr/yasam/cocuklar-babalarini-gorevde-saniyor_541205)
