# İyi uyku gibisi yok

*Tuba Kabacaoğlu 2015.08.11*

<div class="pNewsDetailMainContent" itemprop="articleBody">
 <blockquote>
  <p>
   Geceleri parçalı uyuyor, sabahları yorgun uyanıyor, kendinizi stresli ve enerjisiz hissediyorsanız kaliteli bir uykuya ihtiyacınız var demektir. Yapmanız gerekenleri Dr. Frederic Saldmann anlatıyor.
  </p>
 </blockquote>
 <p>
  Eğer kitabımı bir eşyaya benzetmem istense, çok amaçlı ve birçok sorun karşısında çeşitli çözümler sunan İsviçre çakısını tercih ederdim. Zira benim buradaki amacım, elinizin altındaki yöntemlerle hastalıkların önüne geçmeniz ve kendinizi koruyarak uzun, sağlıklı bir ömür sürmeniz.” diyerek söze başlıyor Kardiyolog, Beslenme ve Sağlık Uzmanı Dr. Frederic Saldmann.
 </p>
 <p>
  “En İyi İlaç Sensin” gibi sıradan bir isimle Türkçeye çevrilen yeni eseri, şimdilik Fransa’da 400 binden fazla satmış. Hayatımızı, en çok da gündelik yaşamımızı çevreleyen birçok konuyu ele alan Dr. Saldmann, “Sağlıklı olmak senin elinde ” diyor ve bu felsefeyi gündelik hayatta neden ve nasıl uygulamak gerektiğini kısa ve yalın olarak anlatıyor. Kitapta yaşam tarzını değiştirmek isteyenleri 10 adımlık bir süreç bekliyor. Okuyucu yaşam tarzına, fiziksel ve ruhsal rahatsızlıklarına ya da gündelik yaşam ritmine göre önerilerin tamamını, birkaçını ya da önemli bir kısmını hayatına geçirebilir. Bizim ise en çok “Uykunuzu Düzenleyin” kısmı dikkatimizi çekti.
 </p>
 <p>
  Neden mi? Çünkü artık insanlar sosyal medyayı takip etme, ona buna laf yetiştirme, arkadaş gündeminden uzak kalmama, bazı toplumsal ve siyasi olayları bir tıkla proteste etme ya da destekleme telaşıyla uyku düzeninden oldu. Çoğu kimse birkaç saatini sanal dünyada geçirmeden uyuyamaz duruma geldi. Hâlbuki stres, hayal kırıklığı ve kaygıyla gözlerinizi kapattığınızdaki uyku, sizi dinlendirmiyormuş. Acaba sabahları yorgun kalkmanızın, sinirli hâlinizin ya da tüm gün uyku vaktinin gelmesini iple çekmenizin sebebi kaliteli uyku uyuyamamanız olabilir mi? Öyleyse Dr. Saldmann’ın tavsiyelerine hep birlikte kulak verelim…
 </p>
 <p>
  Sağlıklı bir yaşamın en temel bileşenlerinden biri uyku. Organizmanın kendini yenilemesini, beden sağlığımızı ve gerilimleri ve bilinçaltındaki düşünceleri rüyalar yoluyla boşaltmamıza yardım etmek suretiyle, ruh sağlığımızı da korumamızı sağlıyor. Dolayısıyla kaliteli bir uyku sadece bedenin dinlenmesi anlamına gelmiyor. Dr. Frederic Saldmann günlük uyku ihtiyacının kişiden kişiye ve temel alışkanlıklara göre değiştiğini, günde ortalama 7 saat uyuyan birinin ise uyku ihtiyacını yeterince karşıladığını anlatıyor. Yaşadığı ülkeden ise şöyle örnekler veriyor: “Fransızlar günde ortalama 7 saat 13 dakika uyuyor. Öte yandan burada ciddi miktarda uyku ilacı da tüketiliyor. Her üç Fransız’dan biri uykusuzluk çekiyor.”
 </p>
 <p>
  Kalitesiz bir uyku konsantrasyon sorunları ve sersemliğin dışında birçok psikolojik (stres, depresyon, kaygı bozukluğu) ve fizyolojik (kalp-damar hastalıkları, Tip 2 şeker hastalığı, obezite) hastalıklara, patolojiye yol açan kronik yorgunluklara da sebep oluyor.
  <br/>
  <br/>
  Herkes mutlu uyanmak istiyor
 </p>
 <p>
  Dr. Frederic Saldmann, herkesin uykuyla alakalı ortak bir temennisi olduğunu söylüyor: Mutlu uyanmak! Peki, bunun için ne yapmak gerekiyor dersiniz? Tabii ki güne erken başlamak. Bu öneri bilimsel olarak da ispatlanmış. İngiliz bilim insanları iki grup insanı karşılaştırmış. Birinci grup 07.47’de uyanmış. İkinci grup ise 10.09’da... Bir süre sonra araştırmaya katılan bin kişi üzerinde çeşitli testler yapılmış. Erkenciler daha mutlu, enerjik, sağlıklı ve formda çıkmış. Saldmann, kortizol gibi vücudun biyolojik ritmine göre salgılanan, kişiye enerji, mutluluk veren bazı hormonların her gün saat 08.00’de en yüksek seviyeye ulaştığını belirtiyor.
 </p>
 <p>
  Prof. Dr. David Stepanski’nin Ame-rika’da yaptığı bir çalışma da çalar saati kapattıktan sonra tekrar uyumanın insan üzerindeki etkileri üzerine. Saldmann, bu araştırmanın da önemli olduğunu söylüyor. Çünkü birçok kişi için çalar saati kapattıktan sonra 10-15 dakika daha uyumak, terk edilmesi zor bir alışkanlık gibi. Oysa saatin sesini duyar duymaz uyanmak için önemli sebeplerimiz var: “Uyandıktan sonra tekrar uyumak yorgunluk hissine sebep oluyor, kişinin üretkenliğini azaltıyor ve uzun süre sersemlik hissi yaşatıyor. Çözüm ise basit: Çalar saat yerine radyonuzu kurun. Kapatıp uyuma ihtimalinize karşı onu uzakta bir yere koyun. Müzik sesini duyar duymaz anında yerinizden fırlayın!”
 </p>
 <p>
  Gaziantep Üniversitesi Tıp Fakültesi Öğretim Üyesi ve Psikiyatri Uzmanı Prof. Dr. Haluk Savaş da her gün Twitter’daki takipçilerine kaliteli uykuyu hatırlatıyor. Savaş’ın gece son twiti genellikle şöyle oluyor: “İyi uyku gibisi yok. #Uykulobisi”
 </p>
 <p>
  <strong>
   DOĞAL UYKU İLACI: KİRAZ SUYU
  </strong>
 </p>
 <p>
  Melatonin, kişiden kişiye değişse de yaklaşık olarak 23.00 ile 05.00 saatleri arasında salgılanan önemli bir hormon. Temel görevi ise vücudun biyolojik saatini korumak, ritmini ayarlamak. Bunun haricinde melatoninin güçlü salgılanmasının kansere karşı koruyucu etkisi var. Bu nedenle lösemi ve diğer kanserlere yakalananların kesinlikle karanlık ortamlarda yatırılmasını tavsiye ediyor uzmanlar. Ayrıca yapılan son araştırmalara göre melatoninin yaşlanmayı geciktirici etkisi de biliniyor. Kişi ne kadar kaliteli uyku uyuyorsa bu önemli hormon da o kadar fazla ve sağlıklı şekilde salgılanıyor. Peki, uyku ilaçlarının dışında bu hormonu doğal yolla almak mümkün mü? Cevap Dr. Saldmann’da: “İngiliz bilim adamlarının son araştırmalarına göre, kiraz suyunun uyku üzerinde oldukça şaşırtıcı etkileri var. Kiraz suyu geceleri salgılanan melatonin hormonunun salgılanmasını artırıyor ve uyku ritmini düzenliyor. Kivinin de benzer şekilde olumlu etkileri mevcut. Şahsen ben iyi bir gece geçirmek için kivi ve kiraz suyundan oluşan bir kokteyli, zor uyanılan, kalitesiz uykuya sebep olan uyku ilaçlarına kesinlikle tercih ederim.”
 </p>
 <p>
  <strong>
   UYKU KALİTESİNİ ARTIRMAK İÇİN
  </strong>
 </p>
 <p>
  Akşam yemeğinde ağır yiyecekler yemekten, gece yatmadan hemen önce jimnastik yapmaktan kaçının.  Sindirim sürecinin siz yatmadan başlaması için akşam yemeğini mümkün olduğu kadar erken yiyin. Geç yenen ağır bir yemekten sonra nasıl zor anlar yaşadığınızı siz de deneyimlemişsinizdir.  Yatak odasının sessiz, iyi havalandırılmış olmasına ve çok sıcak olmamasına dikkat edin. Vücut ısısının yüksek olması uykuya dalmayı zorlaştırır. İdeal yatak odası sıcaklığı 16-20 derece olmalıdır. Eğer normalin dışında sıcaklıktan dolayı kendinizi rahatsız hissediyorsanız uyumadan önce ılık suyla duş alın. Uykudan önceki saatler tercihen sakin ve dinlendirici aktivitelere ayrılmalı. Bilgisayar, televizyon ve akıllı telefondan uzak durulmalı. Onların yerine kitap okunmalı, dinginlik veren müzik dinlenmeli.  Evin bir köşesinde sessiz, sakin, hiçbir şey yapmadan bir süre oturarak da kendinizi rahatlatabilirsiniz.  Yatak odanız mümkünse kapkaranlık olmalı. Eğer bunu yapamıyorsanız eczaneden bir uyku maskesi almalısınız. Çünkü geceleri ışığa maruz kalmak hormonal değişikliklere neden olur ve beyindeki nörotransmitterleri (nöronlar veya bir nöron ile başka bir tür hücre arasında iletişimi sağlayan kimyasallar) olumsuz etkiler. Bilimsel çalışmalar depresyon vakalarının son 50 yılda fazlalaşmasının, obezitenin her yıl katlanarak artmasının sebebi olarak suni aydınlatmaları da (televizyon, bilgisayar, akıllı telefon, reklam panoları) göstermiştir.  Yetişkinler kendilerine en iyi gelen yatış pozisyonunu bulmalıdır. Bunu ancak deneyerek öğrenebilirler. Bunun için de hiçbir zaman geç değildir.  Mide fıtığı ya da reflüsü olanlar yemek yedikten hemen sonra yatmamalıdır. Uykudan önce en az 2 saat beklemelidir. Eğer yatarak televizyon izlemeyi seviyorsanız arkanıza 2-3 yastık koyarak uzun oturmalısınız.  Hafta sonu geç saatlere kadar uyumak tüm haftanın yorgunluğunu artmanızı sağlamaz. Bilakis yapılan araştırmalar hafta sonu çok uyuyanların daha sakar, enerjisiz, keyifsiz olduklarını, uyanınca kendilerine gelmekte ciddi zorluk yaşadıklarını gösteriyor. Tatil günlerinde fazladan bir saat uyuyabilirsiniz. Ama bundan fazlası organizmanızın düzenini bozar, keyfinizi kaçırır.  Uyku ritüellerini her gün aynı saatlerde gerçekleştirmeyi unutmayın.
 </p>
 <p>
  <strong>
   HORLAMAYA ÇÖZÜM: TENİS TOPU
  </strong>
 </p>
 <p>
  Dr. Frederic Saldmann: “Genelde horlayan kişilere uzmanlar yüzüstü ya da yan yatın tavsiyesinde bulunur. Ama kişi uykusunda bu pozisyonu koruyamadığı için kısa bir süre sonra tekrar horlamaya başlar. Bunun için yapılması gereken çok basittir aslında. Bir tişörtün sırtına cep dikin. İçine tenis topunu yerleştirin. Cebin ağzını da dikin. Bu tişörtü gece yatmadan önce muhakkak giyin. Doğru uyku pozisyonunun korunmasında çok etkili bir yöntemdir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/iyi-uyku-gibisi-yok_551915), [web.archive.org (arşiv bağlantısı)](http://web.archive.org/web/20150823055841/http://www.aksiyon.com.tr:80/dosyalar/iyi-uyku-gibisi-yok_551915)
