# Kış hastalıkları için şifalı yağlar

*Tuba Kabacaoğlu 2015.01.12*

<div class="pNewsDetailMainContent" itemprop="articleBody">
 <p>
  <img alt="" src="http://web.archive.org/web/20150625212120im_/http://medya.aksiyon.com.tr//aksiyon/2015/01/12/552360.jpg "/>
  Uçucu yağlar birçok ilacın alternatifi. Fakat üretim hileleri yüzünden istediğimiz sonucu her zaman alamıyoruz. Hem bu konuda bilgilenmek hem de şifa kaynağı yağlarla kış hastalıklarını kolayca atlatmak ister misiniz?
 </p>
 <p>
  İnsanlığın yaşadığı serencam bir çemberin içinde dönüp durmak gibi. Çünkü ne kadar ilerlerse ilerlesin bir süre sonra başladığı noktaya geri dönüyor. Bu durum moda, yiyecek-içecek kültürü, beslenme alışkanlıkları, psikoloji gibi hayatımızı çevreleyen birçok alan için geçerli. Saydıklarımıza hastalıklarımız ve onlara şifa bulmaya çalıştığımız yöntemler de dâhil tabii ki.
 </p>
 <p>
  Modern insanların büyük çoğunluğu artık her hastalığın “sadece” ilaçlarla tedavi edilmediğini, hatta edilemeyeceğini biliyor. Tıbbi bitkilere, şifalı yağlara belki de hiç olmadığı kadar umut bağlıyor. Hangi rahatsızlık için neyin kullanılacağı bilgisi ise hem televizyon programları aracılığıyla hem de kulaktan kulağa hızla yayılıyor. Dolayısıyla bu ihtiyaçları karşılayan sektörler de altın çağını yaşıyor ülkemizde.
 </p>
 <p>
  Yalnız, herhangi bir şifalı yağın bize istediğimiz sonucu verebilmesi için saf ve doğal olması, yağı çıkarılacak bitkilerin uygun şartlarda yetiştirilip doğru zamanda toplanması gerekiyor. İşte bütün sıkıntı da bundan sonra başlıyor Türkiye’de. Talebin gücü üreticileri heyecanlandırmakla kalmıyor, birçok hile kapısını da aralıyor. Bu esnada zararlı çıkan yine vatandaş oluyor. Hastalığına iyi geleceğini düşünerek şifalı yağlardan birini kullanmaya başlıyor mesela. Ama istediği sonucu yanlış ürün seçiminden dolayı elde edemiyor. Umutsuzluğa düşüyor ve doğal olana inancını yitirip bu kez sorgusuz-sualsiz ilaç, antibiyotik kısır döngüsünün içine bırakıyor kendini.
 </p>
 <p>
  Dolayısıyla resmi iyi görmek, doğru yerden başlayıp etkin sonuçlar elde etmek hayati önem taşıyor. Sözü de bir bilene, yani Bitki Sandığı markasının sahipleri, Tıbbi Bitkileri Doğru Kullanma Rehberi’nin yazarı Nazım Tanrıkulu ve Tıbbi ve Aromatik Bitkiler Programı mezunu, homeopati, aromaterapi, fitoterapi, masajterapi, refleksoloji gibi alanlarda eğitim almış Melek Nihan Tanrıkulu’na bırakmak gerekiyor. “Şifalı bitki yağlarını alırken nelere dikkat etmeliyiz? Sıklıkla yapılan hileler ne? Özellikle kış aylarında hangilerinden faydalanabiliriz?” gibi sorular ise cevabını en çok merak ettiklerimiz oluyor.
 </p>
 <p>
  Günümüzde artık kozmetik mağazalarında, büyük marketlerde bile şifalı yağlar (uçucu ve sabit) farklı renk, ambalaj ve fiyatlarda satışa sunuluyor. Bir şişe kekik yağı bir yerde 7 TL’ye satılırken başka bir mekânda bu rakam 20 TL’ye kadar yükseliyor. Ürünler arasında bu kadar fiyat farkı varken tüketicinin nelere dikkat etmesi gerekiyor? Sorumuzu Nazım Tanrıkulu şöyle cevaplıyor: “Uçucu yağların mutlak surette saf, gerçek, seyreltilmemiş olması çok elzem. Kullanılan ambalaj koyu renkli cam malzeme olmalı, hava almamalı, ışık görmemeli. Mutlak surette saf olmalı. Fiyat her zaman doğru söylemese de ucuza satılan ürünler tüketicinin zihninde soru işareti bırakmalı.”
 </p>
 <p>
  Melek Nihan Tanrıkulu, “Şifalı yağların etkisini görebilmek için saflığından emin olmalıyız.” diyerek yapılan hileleri açıklıyor: “Ülkemizde pahalı olan uçucu yağlardan birçoğu ya seyreltme yoluyla bir baz yağ içinde çoğaltılıyor ya da sentetik olarak esans üretiliyor. Ürünün kokusu, rengi oluyor ama hiçbir etkinliği bulunmuyor. Bu yeni bir durum değil. Osmanlı döneminde de bu anlamda hilelerin yapıldığı Derviş Mehmet’in Neşati Yağı adlı eserinde anlatılıyor. Örneğin piyasada, gerçek Isparta gülyağı (Rosa damascena) çok pahalı. Bundan dolayı gülyağı adıyla sentetik gül esansları veya seyreltik gülyağları sıklıkla satılıyor.”
 </p>
 <p>
  Piyasada bu sektörden ekmek yiyen 50’ye yakın firma var. Çoğunun üretim yeri Isparta. Fakat Anadolu bitkilerinin birçoğunun öz yağını ne yazık ki ülkemiz ithal ediyor. Tüketicinin hakkını gözetmeyen bazı uyanık firmalar ise bu yağları tağşişle (bir şeyin içine başka bir madde karıştırarak hile yapma) çoğaltıyor. Bitkisel birçok üründe olduğu gibi şifalı yağlara da ne Sağlık Bakanlığı ne de Gıda, Tarım ve Hayvancılık Bakanlığı müdahale ediyor. Bu konuda oluşturulmuş bir mevzuat, belirlenmiş üretim standartları ne yazık ki yok. Bundan dolayı da dürüst olmayan üretici istediği hileyi yapabiliyor. Vatandaş hakkını aramak istese, karşısına yine mevzuatsızlık çıkıyor.
 </p>
 <p>
  Sağlığını düşünen ve sabit-uçucu yağlar vesilesiyle hastalıklarına çözüm bulmak isteyen tüketicilerin ürün satın alırken belli kontrolleri kendi kendine yapması gerekiyor. Nazım Tanrıkulu, “Kesin sonuç laboratuvar ortamında belli olur.” dese de pratik birkaç bilgi bizi pek tabii rahatlatabilir: “Uçucu yağlar etanol su karışımında çok kolay çözünür. Filtre kâğıda veya bir peçeteye damlatılıp 10-15 dakika bekletin. Kâğıt üzerinde iz kalıyorsa seyreltilmiştir. Kalmıyorsa saf uçucu yağdır. Ülkemizde içinde ne yağı olduğu belli olmayan ürünler de mevcuttur. Bırakın seyreltmeyi, kullanacağımız yağdan eser bile yoktur içinde. Saf uçucu yağlar oldukça pahalıdır. Sebebi bitkilerden az oranda elde edilebilmesidir. Fiyatları da dikkate alabilirsiniz. Ancak bu kez seyreltilmiş ürünlerin yüksek fiyata satılma ihtimali de var tabii.”
 </p>
 <p>
  <img alt="" src="http://web.archive.org/web/20150625212120im_/http://medya.aksiyon.com.tr//aksiyon/2015/01/13/552355.jpg "/>
 </p>
 <p>
  <strong>
   EN ÇOK HANGİ YAĞLARI KULLANIYORUZ?
  </strong>
 </p>
 <p>
  Türkiye’de en çok kullanılan yağlardan biri; her türlü cilde uyum sağlayan, sabit yağla karıştırılmadan da kullanılabilen lavanta yağı. Ardından ise kekik, biberiye, nane, okaliptüs, ardıç, limon, portakal yağı geliyor. Soğuk pres yöntemiyle tohum sıkılarak üretilen sabit yağlar ise çörekotu tohumu yağı, susam yağı, tatlı badem yağı, buğday özü yağı, argan yağı, jojoba yağı, aleo vera (sarısabır) yağı olarak sıralanıyor.
 </p>
 <p>
  <strong>
   ÜŞÜTEN BEBEKLERE MASAJ YAĞI
  </strong>
 </p>
 <p>
  <img alt="" src="http://web.archive.org/web/20150625212120im_/http://medya.aksiyon.com.tr//aksiyon/2015/01/13/552357.jpg "/>
  Bebekler ‘yeni dünya’ya alışırken oldukça zorlanır. Özellikle ilk aylar hem ebeveynler hem de bebek için oldukça sıkıntılı geçer. Gaz sancıları bu tablonun oluşmasında ilk sırada yer alır. Sonbahar-kış mevsiminde dünyaya gelen bebeklerin gaz sancısı soğuk almaları sebebiyle trajik bir hâl alabilir. Tüm bunları yaşamamak için uçucu yağlardan evinizde karışım hazırlayıp bebeğinize masaj yapabilirsiniz. Hem şifa hem de koruyucu olarak. 50 ml tatlı badem yağı veya zeytinyağı içine 6 damla adaçayı yağı ve 4 damla kadar kimyon yağı damlatıp 10 dakika karıştırın. Sonra yağı bebeğinizin göbeğine ve ayak altına masaj yaparak iyice yedirin. Bu vesileyle bebeğiniz gazını kolaylıkla çıkartır, bağırsakları çalışır ve fonksiyonları düzene girer. Aynı şekilde karabaş yağını da yine bebeğin göbek deliğine, ayak altlarına masajla uygulayıp bir damla kadar da damağına sürebilirsiniz. Bu yöntem bebeğin gazını kolayca çıkarmasını sağlar. Üşütme kaynaklı karın ağrısını, mide bulantısını geçirir.
 </p>
 <p>
  <strong>
   HANGİ RAHATSIZLIĞA HANGİ YAĞ?
  </strong>
 </p>
 <p>
  <strong>
   <img alt="" src="http://web.archive.org/web/20150625212120im_/http://medya.aksiyon.com.tr//aksiyon/2015/01/13/552356.jpg "/>
   Uçuk:
  </strong>
  Soğuk algınlığı ve ateşli hastalıklardan sonra oluşan uçuğunuzu, ıslak bir pamuğa tea tree yağını (çay ağacı) 3-5 damla damlatarak uygulayın. Birkaç saat içinde uçuğunuzun yok olduğunu göreceksiniz.
  <br>
   <strong>
    İdrar yolu enfeksiyonu:
   </strong>
   Soğuk havaların tetiklediği idrar yolu enfeksiyonuna limon, sedir, sandal ağacı, rezene, lavanta, çay ağacı, papatya, ardıç, tarçın, portakal, okaliptüs, fesleğen, zufa otu gibi uçucu yağlar iyi gelir.
   <br>
    <strong>
     Burun tıkanıklığı:
    </strong>
    Burun tıkanıklığını açmak için tea tree ve okaliptüs yağı yine pamuğa ya da yastığa damlatılarak kullanılabilir. Kas ağrıları: Kas ağrıları ve soğuk algınlığından kaynaklanan titremeleri hafifletmek için İngiliz tuzu ya da deniz tuzunu okaliptüs yağıyla karıştırıp sıcak banyo suyuna ilave edin ve 20 dakika içinde bekleyin. Deniz tuzu veya bulabilirseniz İngiliz tuzu doğal bir kas gevşeticidir, okaliptüs yağı da kas tutulmalarına iyi gelir. Aynı zamanda sinüsleri de açar. Bu yöntemi uyguladıktan sonra müthiş derecede rahatladığınızı, vücudunuzun hafiflediğini hissedeceksiniz.
   </br>
  </br>
 </p>
 <p>
  <strong>
   KIŞ HASTALIKLARINA ŞİFA BANYOLARI
  </strong>
 </p>
 <p>
  <strong>
   Soğuk algınlığı için bakım banyosu:
  </strong>
  5 damla okaliptüs yağı, 2 damla nane yağı, 2 damla lavanta yağı, 250 gr deniz tuzu. Yağları deniz tuzuyla beraber iyice karıştırıp sıcak banyo suyuna ekledikten sonra 20 dakika suyun içinde dinlenin. Eğer küvetiniz yoksa bu karışımı avucunuza alıp vücudunuzu onunla ovalayın. Burun tıkanıklığını açmak için buhar banyosu: 2 litre kaynar su, 2 damla tea tree yağı, 2 damla nane veya okaliptüs yağı, 3 yemek kaşığı deniz tuzu. Yağları ve deniz tuzunu kaynar suyun içine ekleyin. Isıya dayanıklı bir kapta iyice karıştırdıktan sonra kaba doğru eğilip başınıza bir havluyla örterek kendinize buhar çadırı oluşturun ve buharı 10 dakika kadar soluyun.
 </p>
 <p>
  <strong>
   Boğaz ağrısını hafifletmek için gargara:
  </strong>
  Bir bardak ılık su, 3 damla adaçayı veya zencefil yağı, 1 tatlı kaşığı deniz tuzu. Deniz tuzu ve yağları suyun içine ekleyip 5 dakika kadar gargara yapın.
 </p>
 <p>
  <strong>
   İdrar yolları enfeksiyonu için oturma banyosu:
  </strong>
  Sıcak su, 7 damla sandal ağacı yağı, 5 damla tea tree yağı, 3 damla ardıç yağı. Sıcak su dolu banyo suyuna veya yoksa bir leğen sıcak suyun içine uçucu yağları ekleyip iyice karıştırın. En az 20 dakika bu karışımı uygulayın. Enfeksiyon geçene kadar banyoyu her gün uygulayabilirsiniz. Ayrıca kızılcık ve yaban mersini suyunu da içerek tedaviyi hızlandırabilirsiniz. Soğuk algınlığı ve gripten kaynaklanan kas ağrısı ve titreme için masaj yağı: 100 ml zeytinyağı veya tatlı badem yağı, 10 damla tarçın yağı, 10 damla okaliptüs yağı, 5 damla zencefil yağı, 5 damla karanfil yağı. 100 ml sabit yağın içine uçucu yağları ekleyip 10 dakika kadar karıştırın ve masaj yaparak vücudunuza karışımı iyice yedirin. Bu karışım kan dolaşımınızı hızlandırarak ısınmanızı sağlar ve kas ağrılarını hafifletir.
 </p>
 <p>
  <img alt="" src="http://web.archive.org/web/20150625212120im_/http://medya.aksiyon.com.tr//aksiyon/2015/01/13/552358.jpg "/>
  <br>
   <strong>
    KIŞ AYLARINDA HANGİ ŞİFALI YAĞLARI KULLANABİLİRİZ?
   </strong>
  </br>
 </p>
 <p>
  Türkiye’nin doğal florasında 9 bin bitki türü bulunuyor ve bunların 500’e yakını tıbbi amaçlarla kullanılabiliyor. Bu bitkilerin büyük bir çoğunluğu ise doğal yollarla yetişiyor ve şifalı yağlar olarak kullanımımıza sunuluyor. Örneğin birçok uçucu yağ anti-virütik (virüsleri yok eden) özelliğe sahip ve vücudun soğuk algınlığını yenmesine yardımcı oluyor. Aynı zamanda üst solunum ve idrar yolları enfeksiyonlarına da iyi geliyor. Soğuk algınlığında en çok kullanılan ve kolaylıkla ulaşabileceğimiz başlıca yağlar olarak kekik, adaçayı, zencefil, lavanta, okaliptüs, nane, anason, limon, fesleğen, biberiye, papatya, karanfil, tarçın, tea tree (çay ağacı) sıralanıyor. Tüm bu yağları masaj yoluyla uygulayacaksanız; 100 ml sabit yağın içine toplam 20 damla olacak şekilde uçucu yağları ekleyip 10 dakika iyice karıştırmanız yeterli. Aroma terapi lambasıyla uygulamak içinse; her 5 metrekare için 2 damla kullanabilirsiniz. Uçucu yağlardan (örneğin kekik yağı) kalorifer suluğuna 6 damla kadar damlatıp sonra da ortamı havalandırarak virüslerden korunabilirsiniz. Eğer bebeğiniz varsa yastığına 3 damla lavanta yağı damlatarak onu ortamdaki bakteri ve virüslerden koruyabilir, aynı zamanda sakinleşip rahat, huzurlu bir uyku uyumasını sağlayabilirsiniz. Soğuk algınlığında kullanılacak yağları kaynamış suyun içine damlatıp buhar yoluyla da vücudunuza alabilirsiniz.
 </p>
 <p>
  <img alt="" src="http://web.archive.org/web/20150625212120im_/http://medya.aksiyon.com.tr//aksiyon/2015/01/13/552359.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kis-hastaliklari-icin-sifali-yaglar_541060), [web.archive.org (arşiv bağlantısı)](http://web.archive.org/web/20150625212120/http://www.aksiyon.com.tr/dosyalar/kis-hastaliklari-icin-sifali-yaglar_541060)
