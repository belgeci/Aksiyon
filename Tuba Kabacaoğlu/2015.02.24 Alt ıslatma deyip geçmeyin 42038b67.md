# Alt ıslatma deyip geçmeyin

*Tuba Kabacaoğlu 2015.02.24*

<div class="pNewsDetailMainContent ctx_content" itemprop="articleBody">
 <p>
  Yaygın şekilde bilinenin aksine çocuklarda ‘alt ıslatma problemi’ 5 yaşını doldurduktan sonra başlıyor. Ebeveynlerin süreçteki olumlu ya da olumsuz tutumu çocuğun gelecekteki bütün hayatını derinden etkiliyor.
 </p>
 <p>
  Bir web sitesinde “Küçükken Altını Islatanlar” isimli bir forum açılmış. Şimdilerin yetişkinleri de konu hakkındaki düşüncelerini şöyle paylaşmış:
 </p>
 <p>
  C: “11 yaşıma kadar altını ıslatan bir çocuktum. Rüyamda tuvalete girdiğimi görüp yatağıma yapardım. Altıma serilen naylon, sabah bir makine çamaşır yıkanması vesaire. Eminim ortak noktalarımızdı bunlar.”
  <br/>
  A: “Hışır hışır muşambalı yatakta yatmak…”
  <br/>
  S: “Ne çok çektik be!”
  <br/>
  Y: “Misafirlikte gece kalamamak…”
  <br/>
  Ş: “Çocuk altına yapıyor da varsa naylonunuz… şeklinde afişe edilmek daha kötüydü…”
  <br/>
  A: “Annemle beraber uyuyorduk. Ben altımı ıslatırdım. Annem gecenin bir yarısı beni kaldırıp banyoya sokardı. Bağırmalar, vurmalar eşliğinde yıkardı. Ben de hiç konuşmaz, saatlerce ağlardım sadece.”
  <br/>
  Ü: “Tuhaf ama, babam ilgilenirdi benimle. Üstümü o değiştirirdi. Gece tuvalete götürmek için o uyandırırdı beni. Annem bana çok çok sinirlendiği için görevi babam devralmıştı sanırım.”
 </p>
 <p>
  Yaşadıkları alt ıslatma probleminin ardından yıllar geçse de geçmişin çocukları bugünün yetişkinleri ‘o günleri’ unutamamış. Çünkü çoğu elinde olmayan bu sebepten dolayı itilip kakılmış, ikinci sınıf insan muamelesi görmüş, şiddete maruz kalmış, ötekileştirilmiş, incitilmiş, rencide edilip küçümsenmiş. Fotoğrafın tamamına bakıp “Tüm bunlar geçmişte kaldı” demek ise şimdi neredeyse imkânsız. Çünkü çocukluk döneminde yaşanan hisler asla unutulmuyor. Kişi ilk 6 yılda edindiği duygularla yetişkinlik yıllarındaki yolculuğuna devam ediyor. Yani sırf altını ıslattığı için suçluluk, yetersizlik ve değersizlik hissettirilen çocuğun peşini bu negatif hisler bırakmıyor. Dolayısıyla ailelerin bu konuda oldukça hassas davranması, çocuğu zarara uğratmadan bu süreci atlatması gerekiyor. Peki nasıl?
 </p>
 <p>
  Fatih Üniversitesi Tıp Fakültesi Hastanesi Çocuk Cerrahisi Uzmanı Doç. Dr. Mevlit Korkmaz, çocuklarda idrar kaçırma probleminin görülme sıklığının toplumdan topluma değişebildiğini söylüyor. Fakat genel kabul görmüş rakamlara göre; 5 yaşındaki çocukların yüzde 15-20’si, 10 yaşındakilerin yüzde 7’si, 15 yaş üzerindekilerin ise yüzde 1’inde bu problem görülüyormuş.
 </p>
 <p>
  Ebeveynlerin çoğu tuvalet eğitimine başlayınca önce gündüzleri, kısa bir zaman sonra da geceleri çocuğun kuru kalkmasını ister, bunun için çabalar. Çocuğun gece kaçırmalarını ise hemen bir problemin başlangıcı olarak görüp telaşlanır. Bundan dolayı daha ilk andan itibaren çocuğun üzerinde baskı kurmaya başlar bu konu. Çünkü her ebeveyn bu problemin geçici değil, kalıcı olabilme ihtimalini aklına getirir. Hâlbuki kaygılanmadan önce alt ıslatma probleminin nerede başladığını bilmek gerekiyor.
 </p>
 <p>
  Uzmanlara göre çocukların çoğu 2-4 yaş arasında idrarını hem gece hem de gündüz tutmayı başarıyor. İdrar kontrolü sinir sisteminin gelişmesiyle paralel oluştuğu için 3 yaşındaki çocukların yüzde 40’ı altını ıslattığı hâlde bu oran 2 yıl sonra yüzde 15’e, 10 yaşından sonra ise yüzde 10’a kadar geriliyor. Çocuğunuz 5 yaşını doldurmuş olmasına rağmen ayda iki defadan fazla idrar kaçırıyorsa ilk etapta bu durum ‘alt ıslatma problemi’ olarak tanımlanıyor.
 </p>
 <p>
  Vakaların %98’inin sebebi psikolojik
 </p>
 <p>
  Doç. Dr. Mevlit Korkmaz, alt ıslatma söz konusu olduğunda bir değil, birkaç etkenden bahsediyor. Buna göre, çocuğun idrar kesesi kasları arasında dengesizlik olabilir. Yani idrarın dışarı çıkmasını engelleyen kas, mesanenin kasılmasını sağlayan kaslardan daha zayıftır. Mesane küçüktür ve normal miktarda idrar için yetersiz kalabilir. Çocuk yatmadan iki saat önce fazla sıvı tüketmiş ya da başka bir rahatsızlık sebebiyle idrar söktürücü kullanıyor olabilir. Dolayısıyla vücut, normal boyuttaki mesanelerin tutabileceği idrardan daha fazlasını üretilebilir. İdrar yolu enfeksiyonu, idrar kanallarında tıkanıklık, şeker hastalığı ya da hormonal bir dengesizlik de söz konusu olabilir. “Alt ıslatma sorunu yaşayan çocukların yüzde 98’inde fizyolojik bir sebep tespit edilemez ve eldeki tek bilgi idrar kaçırmadır.” diyen Korkmaz, psikolojik nedenlere dayanan alt ıslatma vakalarının ise oldukça fazla olduğuna dikkat çekiyor.
 </p>
 <p>
  Psikolog Serpil Yeşilkurt, doğru zaman ve uygun şekilde başlanmamış tuvalet eğitimiyle alt ıslatmanın birbiriyle olan ilişkisine değiniyor: “Çocuk ve anne fazlasıyla yıpranabiliyor. Annenin tahammülsüzlüğü artıyor, tepkisel ve kaygı verici davranabiliyor. Kaygısı artan çocuk ise en temel ihtiyacını dahi kendi kontrolüyle yapamaz duruma geliyor.”
 </p>
 <p>
  Yeşilkurt, karşılaştığı vakalardan yola çıkarak en çok kaygılı çocukların altını ıslattığını anlatıyor. Kaygıya ise ailenin baskın-kızgın olması, her türlü şiddet, çocuğa ait duyguların farkına varılıp umursanmaması, anne-baba geçimsizliği gibi birçok sebep eşlik edebiliyormuş. Aynı zamanda çocuğun gün içinde ruhuna ağır gelecek gerilimli bir olay yaşaması da alt ıslatmaya sebep olabiliyormuş. Çocuk alt ıslatarak yaşadığı ruhsal sıkıntıyı üzerinden atmaya çalışıyormuş.
 </p>
 <p>
  Alt ıslatma söz konusu olduğunda genetik faktörler de oldukça önemli. Anne ya da babada alt ıslatma öyküsü varsa çocukta bunun görülme ihtimali yüzde 43 iken, iki ebeveynde de aynı sıkıntı varsa bu oran yüzde 77’ye yükseliyor. Ebeveynlerde yok, fakat dayı, amca, teyze ya da halada alt ıslatma problemi varsa çocukta görülme oranı yüzde 15 oluyor. Eğer çocuğun yaşadığı problemin fizyolojik hiçbir sebebi bulunmuyor ve ‘sadece’ genetik faktörlere bağlanıyorsa; aile öyküsünün önemi burada daha da artıyor. Çünkü problemin ortadan kalktığı zaman dilimi de benzerlik gösteriyor. Çocuğun anne-babası ya da yakın akrabası ne zaman altını ıslatmayı bıraktı ise çocuk da çoğunlukla aynı zaman diliminde bu problemden kurtuluyor.
 </p>
 <p>
  Ülkemizde genellikle alt ıslatmanın ebeveynden çocuğa geçtiği biliniyor. Sırf bu sebeple aileler çocuklarının yaşadığı fiziksel veya psikolojik birçok sebebi görmezden gelebiliyor. Bunun olmaması içinse hekimler ortak bir uyarıda bulunuyor: “Aile öyküsü var ise bu bilgi muhakkak paylaşılmalıdır. Genetik yatkınlığın olup olmadığına ebeveynler değil, hekim karar vermelidir. Bunun içinse; alt ıslatmayı tetikleyen hastalıkların ya da psikolojik faktörlerin hepsi gözden geçirilmelidir.”
 </p>
 <p>
  Bunları unutmayın!
 </p>
 <p>
  Utandırmak, bağırmak, dışlamak, cezalandırmak kendiliğinden düzelme ihtimali çok yüksek olan bir soruna faydadan çok zarar verir. Çocuklar bilerek ve isteyerek altını ıslatmaz. Ebeveynler sorunu çözmek için baskıcı ve aşırı disiplinli tutumlardan kaçınmalı, ceza ve ödül sistemine geçmemelidir asla. Azarlama, aşağılama, gülme, dalga geçme çocukla ebeveyn arasında iletişimsizlik doğurur. Daha da önemlisi çocuk kendini suçlu, yetersiz ve değersiz hisseder. Ki tüm bunlar da genel tabloyu kolaylaştırmak yerine daha da zorlaştırır. Hatta içinden çıkılmaz bir hâl alarak başka psikolojik sorunları da tetikleyebilir. Çocukla konuşarak yaşadıklarının geçici olduğu sebepleriyle muhakkak anlatılmalıdır. Alt ıslatma durumunda çocuğun çarşafları, üstü hemen değiştirilmelidir. Sakince, sevecenlikle yaklaşılmalı, asla “Bak ne kadar kötü kokuyorsun”, “Kocaman oldun, artık idrarın beni rahatsız ediyor”, “Bıktım artık çarşaf yıkayıp yatak temizlemekten!” gibi yorumlar yapılmamalıdır. Çocuğun alt ıslatma problemi hakkından kardeşleri dâhil hiç kimsenin yanında konuşulmamalıdır. Başkalarına bu durum sebebiyle ortaya çıkan sorunlardan bahsedip şikâyet edilmemelidir. Çocuk gece altını ıslatmayan kardeş, arkadaş ya da yaşıtlarıyla asla kıyaslanmamalıdır. Yatılı misafirliğe gidildiğinde anne yanına sorun çıkmasını engelleyecek tüm eşyaları almalı, çocuğa gittiği yerde tedirginlik yaşatmamalıdır. Mevcut durumu da yine ev sahibiyle paylaşmamaya özen göstermelidir. Her çocuk özeldir, duygusal yapısı, mizacı birbirinden farklıdır. Dolayısıyla nasıl davranmanız gerektiği konusunda uzman desteği alarak ‘oğlunuza-kızınıza özel’ bir program hazırlayabilir, ebeveyn olarak ‘en doğru’ nasıl davranmanız gerektiğini bu vesileyle öğrenebilirsiniz.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/alt-islatma-deyip-gecmeyin_549118), [web.archive.org (arşiv bağlantısı)](http://web.archive.org/web/20151021231118/http://www.aksiyon.com.tr:80/dosyalar/alt-islatma-deyip-gecmeyin_549118)
