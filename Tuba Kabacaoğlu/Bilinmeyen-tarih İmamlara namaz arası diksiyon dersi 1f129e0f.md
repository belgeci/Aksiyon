# İmamlara namaz arası diksiyon dersi

*Tuba Kabacaoğlu Bilinmeyen-tarih*

<div>
 <p>
  <font>
   Din görevlilerinin kişisel gelişimini yükseltmeyi planlayan Fatih Müftülüğü 320 personelini hizmet içi eğitime aldı. Diksiyon dersinden insan psikolojisine kadar değişik konularda dersler alan din görevlilerinin hedefi cemaate örnek olmak.
   <br>
    <br/>
    <br/>
    Bir dönem Yeşilçam kaynaklı filmlerin değişmez tiplemeleriydi, kirli ve uzun sakallı, üçkağıtçı, cahil, üfürükçü, dolandırıcı imamlar. Dönemin siyasi şartlarından ötürü olabilecek en kötü şekilde ekrana taşınan imamların yerini daha modern ve bilgili olanları aldı; fakat yaygın kanaat hâlâ çok negatif. Bu durumdan rahatsız olan müftülüklerin girişimleriyle imamların eğitimine daha da önem veriliyor artık. Örneğin Fatih Müftülüğü kendisine bağlı imamları “kişisel gelişim” kursuna alıyor.
    <br>
     <br>
      Kursta dersler keyifli ve heyecanlı geçiyor. Programın en büyük özelliği Türkiye’de Diyanet bünyesinde en büyük ve profesyonel eğitim programının ilk kez yapılıyor olması. Projenin mimarı Fatih Müftüsü Mehmet Kızılkaya. İki ay sürecek hizmet içi eğitim programına imam, müezzin, hatip, vaizler ve Kuran Kursu hocaları katılıyor. Müftülük bünyesindeki 320 din görevlisinin etkinliğe katılması mecburi. Eğitim, fonetik ve diksiyon, temsil ve davranış bilimleri, duyarlılık ve özgüven geliştirme, İslami değerler ve pratik hayat, iletişim ve halkla ilişkiler, sosyal psikoloji, başarı ve motivasyon, aile içi iletişim ve sağlıklı yaşam kültürü olmak üzere dokuz dersten oluşuyor. Program bitiminde her bir kişi 40 saat eğitim almış oluyor.
      <br>
       <br>
        İzmir’de görev yaptığı sırada Kur’an Kursu hocalarıyla kişisel gelişim projesi gerçekleştiren Mehmet Kızılkaya, bu tür programların çok verimli geçtiğini belirterek, “Eğitimden sonra din görevlilerinde değişiklikler gözlemliyoruz.” diyor. Müftü Kızılkaya, din görevlilerinin diksiyon, kişisel gelişim, psikoloji dersleri alması gerektiğini düşünüyor.
        <br>
         <br/>
         Programın amacı ne?
         <br/>
         <br/>
         İstanbul İl Müftüsü Prof. Dr. Mustafa Çağrıcı, programın amacını, “Din görevlisi her kesime hitap etmeli ve hitap ettiği kitlelerden dini ve kültürel anlamda geri kalmalı. Bilgilerde aşınma yaşandığı ortada. Bilgi kadar etkili aktarma da önemli. Bu programla din görevlilerinin durulan dinamiklerini ateşlemeyi ve yeni dinamikler de kazandırmayı amaç ediniyoruz.” sözleriyle açıklıyor. Çeşitli danışmanlık merkezlerinde kurs ve eğitim veren eski TRT spikeri Enver Seyitoğlu, din görevlilerinin yüzlerce kişiye hitap ettiğini, bundan dolayı ses tonu, mimik, beden dili, hitabet ve sunuş teknikleri açısından bilgili olması gerektiğini söylüyor.
         <br/>
         <br/>
         Seyitoğlu’na göre, bu kursa katılanlar hayattaki  iletişimin aile, sosyal ilişkiler ve mesleki randıman olmak üzere üç türlü olduğunu anlayacaklar: “Bu üç iletişim alanında insanların yaptığı iletişim kazalarının farkına varmalarını istiyoruz. ‘Konuşmamda problem olduğu için karşımdaki beni anlamıyormuş, bu ses tonu yüzünden insanlara itici geliyormuşum’ gibi çıkarımlarda bulunmalarını istiyoruz. Bugüne kadar din görevlileri böyle bir eğitim  görmedikleri için eksikliklerinin farkına varmamışlar.” diyor.
         <br/>
         <br/>
         Öğrenmek için geç kalmışız
         <br/>
         <br/>
         34 yıllık din görevlisi Sümbül Efendi Camii Başmüezzini İrfan Vural, meslek hayatında bu tarz bir kursa ilk kez katıldığını söylüyor. “Mesleğimiz itibariyle sesimizi çok kullanıyoruz, cemaatle birebir ilişki içindeyiz. Bu insanlara yaklaşımımızın nasıl olması gerektiğini, onlara ne şekilde hitap edip mimiklerimizi  nasıl kullanmamız gerektiğini şimdiye kadar bilmemiz gerekiyordu. Ezanı nasıl okumam gerektiği konusunda çok kursa katıldım. Ama ses kullanma, şan eğitimi hiç almadım. Bu kursta sesimi doğru kullandığımda hiç yorulmayacağımı, sesimin renginin değişmeyeceğini öğrendim. Bilgi edinmek konusunda çok geç kalmışım.” diyor.
         <br/>
         <br/>
         Aile içi iletişim, başarı ve motivasyon, davranış ve temsil sistemleri hakkında eğitim veren kişisel gelişim uzmanı Sıtkı Aslanhan, din görevlisinin kürsüye çıktığında karşısında 500 kişinin bulunduğunu, insanların görsel, işitsel, duyusal algı düzeyine sahip olduğunu; eğer din görevlileri temsil sistemlerini bilip vaizler de bunları kullanabilirse karşılarındaki her tip insana hitap edebileceklerini söylüyor. “İmam sadece namaz kıldırmak için yoktur.” diyen Aslanhan, din görevlisinin oturması ve kalkmasıyla model olduğunu; davranışlarının kişiler üzerindeki etkilerini bilmeleri gerektiğini; aile içinde mutlu olmayanların dışarıdaki insanlara verecek şeyi olamayacağını vurguluyor.
         <br/>
         <br/>
         İmamların iletişim problemi mi var?
         <br/>
         <br/>
         Hizmet içi programa bakıldığında hemen bütün derslerin temelinde iletişim ve davranış bilimlerinin yer aldığı görülüyor. İnsanın aklına ister istemez imamların, müezzinlerin, Kur’an kursu hocalarının halkla iletişim problemi mi var sorusu geliyor. Valide Sultan Camii İmam Hatibi Habil Özdeş, “Din görevlilerinin iletişim problemi var. Ondan dolayı bu eğitimi alıyor.” gibi bir düşünceyi yersiz bir eleştiri olarak görüyor. Bu tür programların faydalı olduğunu söyleyen Habil Özdeş, “Toplumumuzun her kesiminde iletişim problemi var. Günümüzde herkes ben anlatayım istiyor. Mesleğimiz gereği insanlarla ilişki içindeyiz. Bundan dolayı bu alana yoğunlaşıldığını düşünüyorum.” diyor.
         <br/>
         <br/>
         İstanbul İl Müftüsü Prof. Dr. Mustafa Çağrıcı ise din görevlilerinin iletişim problemi olduğunu düşünüyor. Çünkü, bilgiye sahip olmanın yanında aktarım da çok önemli. Bu konuda din görevlilerinin aldığı eğitimde böyle bir alan yok. Dolayısıyla bilgi aktarırken iletişim problemleri yaşanıyor. Fatih Müftüsü Mehmet Kızılkaya da aynı kanaatte: “Bizim elimizde mükemmel hazırlanmış yemekler var. Fakat,  her insana bunu servis yapamıyoruz. Bu eksikliğimizin farkındayız ve eğitim programıyla bunu gidermeye çalışacağız.”
         <br/>
         <br/>
         Teknolojinin gerisinde kalmak
         <br/>
         <br/>
         İletişim Uzmanı Sıtkı Aslanhan, iletişim probleminin sebebini teknoloji ve bilimin hızla ilerlemesine bağlıyor. Zira, geride kalındığında insanların nasıl bir ruh hali içinde olup nelerden etkilendiğinin farkına varılmıyor. Haliyle doğru çözümler bulmak da zorlaşıyor. Değişen iletişim tekniklerinin din görevlileri tarafından takip edilmesi gerektiği üzerinde duran Aslanhan, “İletişimde doğru kanalları seçmezsek başarılı olamayız. Kürsülerde vaaz edip, eskiden bahsettiğimiz şeylerin üzerine bir şeyler katmayarak hâlâ cennet, cehennem dersek insanları etkileyemeyiz. Artık insanlara stresi nasıl yeneceğini, dinin de öngördüğü rahatlama şekillerini, tüketim toplumunun nasıl mutlu olabileceğini anlatmanız gerekiyor. Bunlar anlatılmadığı için din görevlileri ve halk arasında bir iletişimsizlik ortaya çıkmış.” diyor.
         <br/>
         <br/>
         Müezzin İrfan Vural ise bu konudaki görüşlerini şöyle açıklıyor: “Bazı arkadaşlarımız vaazlarda ses tonu kullanımını çok iyi bilmediği için karşısındakini rencide ediyor, birebir sorularda tersleme olabiliyor. Burada öğrendiğimiz şeylerin hiçbirini daha önce görmemiştik, bilmiyorduk. Eksikliklerimizden kaynaklanan iletişim problemlerini aldığımız eğitim sayesinde en aza indireceğiz.”
         <br/>
         <br/>
         Din görevlilerine değer verilmiyor
         <br/>
         <br/>
         Hizmet içi eğitim programı, Hayat Akademi’de alanlarında uzman kişiler tarafından veriliyor. Her eğitmen derse başlamadan sorduğu sorulara aldığı cevaplarla din görevlilerini tanımaya, sorunlarını ve genel psikolojilerini öğrenmeye çalışıyor. Eğitimcilerin üzerinde dikkatle durduğu nokta din görevlilerinin kendilerini toplumda değersiz ve önemsiz hissediyor olmalarının önüne geçmek. Böyle hissetmelerinin temelinde devlet memurları içinde en az maaş alan meslek grubu olmaları yatıyor.
         <br/>
         <br/>
         Enver Seyitoğlu’na farklı meslek ve kültür seviyesindeki kişilere aynı anda hitap etmenin zorluğundan yakınılırken, daha önce temizlik işçilerinden otobüs şoförlerine kadar birçok meslek grubuna seminer vermiş Sıtkı Aslanhan’a ise toplumun din görevlilerine değer vermediği anlatılmış. Aslanhan da özgüven ve duyarlılık geliştirme derslerinde bu konudaki önyargılarını kırmaya çalışırken, kendilerine verdikleri değer kadar toplumun da onlara değer vereceğinin üstünde duruyor.
         <br/>
         <br/>
         Her şey değişecek (mi?)
         <br/>
         <br/>
         Eğitim programı Diyanet camiasında ilk kez denendiği için getirilerinin gözlemlenmesi daha kolay olacak. Eğer değişim ve gelişim sağlanabilirse Türkiye geneline de yayılması söz konusu. Programa katılan eğitimciler de din görevlileri de gidişattan memnun. Programın bitmesinden itibaren tüm gözler Fatih Müftülüğü kadrosunda olacak. Bütün sorunların iki aylık eğitim sonunda kökten düzelmeyeceğine dikkat çeken Habil Özdeş, “Bu tür etkinlikler bize eksiklerimizi, yanlışlarımızı tespit etme fırsatı verir. Sorunları gidermenin en önemli adımı onların farkına varmaktır zaten. Katılım çok iyi. Herkes istekli, şevkli, meraklı. Kökten değişim olacak denemez ama değişimin başlangıcı olacağı kesin.” diyor.
         <br/>
         <br/>
         Müezzin İrfan Vural ise “Eksikliklerimizi gidermek açısından etkili bir program. Çağımızda sürekli kendini yenilemek, bilgiyi takip etmek gerekiyor. Burada sahip olduğumuz bilgiler de bizim zamanı takip etmemizi sağlıyor. Bundan sonra beden dilimizi, ses tonumuzu iyi kullanıp halkla sağlıklı ilişkiler kuracağımızı düşünüyorum. Bilmediğimiz birçok şeyi öğreniyoruz” görüşünü dile getiriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 515 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19490), [web.archive.org (arşiv bağlantısı)](http://web.archive.org/web/20050310164742/http://www.aksiyon.com.tr:80/yazdir.php?id=19490)
