# Yorgunum, mutsuzum, açım!

*Tuba Kabacaoğlu 2006.03.27*

<div>
 <p>
  <font>
   Bahar geldi ama hiç keyfimiz yok! Panik yapmakta fayda var. Bu haber yorgunluğunuza iyi gelecek. Bir tavsiye: ‘Detokstan uzak durun!’
   <br/>
   <br/>
   Haberi okumaya başlamadan önce gözlerinizi kaldırıp dışarı bakın… Evet, gördüğünüz gibi hava güneşli, ortalık cıvıl cıvıl. Sanki caddeler daha kalabalık, insanlar daha renkli. Bu kalabalığa dâhil olmak isterken bir yandan da kendinizi iyi hissetmeyi bekliyorsunuz. Bu ‘iyilik’ hali de günler geçiyor ama bir türlü semtinize uğramıyor. Aksine geceleri uykunuz bölünüyor, yorgun uyanıyor, ya çok yemek yiyor ya da hiç yemiyorsunuz. İşe gitmek ölüm, sorumluluk almaksa adeta kâbus… Turistleri rahatsız etmeden ‘depresyondayım’ şarkısını çığırmanın şimdi tam zamanı!
   <br>
    <br>
     Kış aylarının yağmurlu, soğuk günleri yavaş yavaş yerini güneşli, ılık bahar günlerine bırakıyor. Böylece tabiat da kendini yeniliyor. Artık neşeli ve mutlu olmamanız için hiçbir sebep yok gibi! Fakat bu güzel günlerde birçok insan kendini bitkin ve yorgun hissediyor. Bunun sebebi bahar yorgunluğu. Ancak, yorgunluğun sebeplerini belirleyerek karşı önlem almak mümkün. Bahar yorgunluğunun biyolojik ve psikolojik nedenleri var.
     <br>
      <br>
       YORGUNLUK DEYİP GEÇMEYİN!
       <br>
        <br>
         Medicana Bahçelievler’den Göğüs Hastalıkları Uzmanı Dr. Gamze Türker Mogay, hava ve mevsim değişikliğinin, insan biyoritmini olumsuz etkilediğine ve çevredeki elektrik yükünün arttığına dikkat çekiyor: “Havadaki pozitif ve negatif yüklü iyonların iklim değişikliklerinde dengesi bozulur. Yorgunluk belirtileri ve ruhî sıkıntılara yol açabilir.” Mogay’a göre, havadaki elektrik yükü özellikle büyük şehirlerde daha fazla. Bu duruma bir de hava kirliliği ve trafik yoğunluğu eklenince bahar yorgunluğu daha da etkin hale geliyor. Sema Hastanesi İç Hastalıkları Uzmanı Dr. Aslıhan Çolak ise mevsim nedeniyle hormonların değiştiği, baharın insan metabolizması üzerinde etkili olduğu; fakat bu durumun istismar edilmemesi gerektiği görüşünde. Zaman zaman organik problemler bahar yorgunluğuna bağlanıyor ve bir hastalığın teşhisi gecikebiliyor çünkü...     Bahar ayının ve güneşin getirdiği rehavete stres ve gerginlik eklenince mevcut birçok hastalık negatif yönde etkileniyor. Dr. Aslıhan Çolak bahar aylarında sık yaşanan rahatsızlıkları şöyle sıralıyor: “Alerjik hastalıklar, bağırsak şikâyetleri, koroner damar hastalıkları, depresyon, panik atak, üşüme-terlemenin sık yaşanmasından dolayı solunum problemleri ve basınç farkı nedeniyle mide kanaması.”
         <br/>
         <br/>
         Bahar yorgunluğunun herkes tarafından dillendirilmesi gösteriyor ki mevsim değişikliklerinin biyolojik olduğu kadar psikolojik etkisi de var. Çünkü insan psikolojisi yaşadığı ortamdan bağımsız değil. Psikolog Mehmet Yıldırım, insan vücudu üzerinde sıcak ve soğuğun etkili olduğunu, her mevsim vücudun değişim yaşadığını ve bu değişimin de yorgunluk hissi verdiğini belirtiyor. Klinik Psikolog Rabia Erdoğan da baharla birlikte beklentilerin, yaşanmışlıkların veya gerçekleşmeyen hayallerin geride kalması nedeniyle sıkıntılı bir sürecin başladığını, bu dönemin sancılı geçmesinin doğal olduğunu söylüyor. Psikolog Yıldırım’a göre baharda insanlar çok hassaslaşır ve çevresinden çok etkilenir. Karar vermekte zorlanır, dikkat dağınıklığı nedeniyle çalışmak istemez ve sorumluluklarından kaçmayı tercih eder. Ayrıca yaşadığı tüm problemleri gözünde büyütür. Kışın ise bireyler dış dünyaya daha kapalıdır. Çevreden etkilenme oranı düşer ve bireyler daha doğru kararlar verip dengeli ruh haline sahip olur. Bahar yorgunluğuna yenilmemek için yaşam temposunu düşürmemek ve bu durumun geçici olduğunu bilmek gerekiyor. Genel anlamda bakıldığında bahar aylarındaki duygusal iniş-çıkışların çok da iyi olmadığı anlaşılsa da psikologlar bu değişimin yaşanması gerektiği kanaatinde. Çünkü bu dönemde kişinin keskin duyguları törpüleniyor, kendini daha kolay eleştiriyor, hayatını gözden geçiriyor. Tüm bunların sonucunda da kış boyunca birikmiş gerginlik, saplantı ve sorunlar ortadan kalkıyor.
         <br/>
         <br/>
         Bahar yorgunluğunu kısa sürede ve daha az zararla atlatabilmek için uzmanlar birbirinden farklı tavsiyelerde bulunuyor. Aslında hepsinin özünde sağlıklı yaşama dair küçük notlar düşülüyor. Dr. Ender Saraç, mevsim geçişlerinde bedenin hassaslaşıp, hastalıklara karşı direncinin düştüğünü belirtiyor: “B, C, çinko vitaminleri başta olmak üzere multi-vitamin almak gerekiyor. Ayrıca Chlorella gibi tatlı su yosunu ve meyankökü hapları da yararlı.” Diyet Uzmanı Şehnaz Hergün ise B, C vitaminlerinin haricinde minerallerden magnezyum, potasyum, demir ve çinkonun alınmasını, mevsim geçişlerinde yaşanan kabızlık için kepekli ekmek ve makarna, bol sebze ve meyve içerikli posalı gıdaların tüketilmesini tavsiye ediyor.
         <br/>
         <br/>
         ‘DETOKS İLKEL BİR YÖNTEM’
         <br/>
         <br/>
         ‘Zayıflama Diyetleri Çöpe’ isimli kitabıyla diyet listelerine karşı çıkan Dr. Ozan Tunçer ise bahar aylarında özel beslenme ya da vitamin takviyelerinin yapılmasını doğru bulmuyor. Çünkü doktorlar herhangi bir ürün ya da yiyeceği tavsiye ettiğinde herkes o ürünü fazlasıyla tüketiyor. Dolayısıyla kendine yarar sağlayacakken zarar verebiliyor. Tüm sebze ve meyvelerin ‘zamanında’ tüketilmesi sağlıklı olmak ve beslenmek için yeterli. Suni olarak tüketilen vitamin ve minerallerin yararı olduğu kadar zararı da var.
         <br/>
         <br/>
         Bahar aylarının herkese mis kokulu kır çiçeklerini, berrak gökyüzünü hatırlattığı kesin. Modern hayatla birlikte ezberi bozulan toplumun artık baharla birlikte hatırladığı bir şey daha var. O da diyet programları... Gazetelerin hemen hepsinin değinmeden edemediği diyet programlarından halkın kafasının karıştığı belli. Herkes farklı bir diyetin peşinden koşuyor diyet ürünlerini çılgınlar gibi tüketiyor. Böylece; ‘Yeni sezona yeni beden’ modası ortaya çıkıveriyor. Birbirinden farklı metotların uygulandığı günümüz diyetlerinin içinde şu günlerde en popüler olan ‘Detoks’ yöntemi. Detoks, vücudu toksinlerden kurtarma ve bağırsakları tamamen boşaltma, temizleme işlemine deniyor. Detoks yaparken içeceğiniz çeşitli otlardan elde edilmiş sular, özel hazırlanmış tonikler ve belli yiyeceklerden oluşan diyetler öneriliyor. Buna karşın buğday, süt ve süt ürünleri, et, balık, yumurta, kafein, şeker gibi tüketimi fazla olan yiyecekler bazen kısmen, bazen tamamıyla yasaklılar grubuna dâhil ediliyor. Dr. Ender Saraç, medyanın ‘mucize diyet’ diye lanse ettiği haftalık beslenme programlarına inanmamak gerektiğini, eğer diyet yapılacaksa ‘kişiye özel’ olması gerektiğini vurguluyor: “Detoks’u uzman bir doktor veya klinik kontrolünde yapmak gerekir. Bilinçsiz yapılırsa bazı madde ve vitaminlerin eksikliği olabilir. Bilinçli yapılırsa hastalık riski oluşturan toksinlerin bedenden köklü olarak atılmasına yardımcı olabilir.”
         <br/>
         <br/>
         BAHARI YAŞAMAYI İHMAL ETMEMEK LAZIM
         <br/>
         <br/>
         Dr. Ozan Tunçer ise detoks yönteminin artık dünyada uygulanmadığına ve ‘ilkel yöntem’ olarak nitelendirildiğine dikkat çekiyor: “Detoksla vücut sistematiği bozuluyor. Bedene sürekli su yükleniyor, böbrekler normalden çok daha fazla çalıştırılıyor. Vücut direnci düşüyor, hastalıklara yakalanma oranı yükseliyor. Diyetlerle enerji kısıtlaması yapmak doğru değil. Bu dönemde yapılmaması gereken tek şey diyet.”
         <br/>
         <br/>
         Psikolog Mehmet Yıldırım bahar aylarında hassaslaşan bireylerin gündemden hiç düşmeyen diyetlerden olumsuz yönde etkilenip kendini beğenmemeye başladığını ifade ediyor. Kendini beğenmeyen, mutsuz kişilerin de zamanla toplumdan uzaklaşıp daha büyük travmalar geçirdiğine de değiniyor.
         <br/>
         <br/>
         Bahar yorgunluğunuz bir süre daha devam edecek olsa da geçeceği gün gibi aşikâr. Fakat diyet rüzgârı için aynı şeyi söylemek şu an için mümkün değil. Siz en iyisi aynanın karşısına bir kez daha geçin ve standart ölçüleri bir kenara bırakıp tez zamanda kendinizle barışın. Bu arada baharı yaşamayı da ihmal etmeyin!
         <br/>
         <br/>
         BAHAR YORGUNLUĞU NASIL ATLATILIR?
         <br/>
         <br/>
         Günde en az 2 litre suyu aralıklarla tüketin. Düzenli egzersiz yapın.
         <br/>
         Uyku ritmine dikkat edin. Rahat bir uyku için yatağa girmeden önce günlük bütün stres nedenlerinizi aklınızdan uzaklaştırın.
         <br/>
         <br/>
         Sigara, alkol ve kafeinden uzak durun. Dengeli, düzenli ve sebze ağırlıklı beslenin.
         <br/>
         <br/>
         Özellikle bu dönemde canı sürekli sıkılan, bezgin, hareketsiz ve tembel arkadaşlarınızdan uzak durun.
         <br/>
         <br/>
         Aile ortamınızdan uzaklaşmamaya, yalnız kalmamaya özen gösterin.
         <br/>
         <br/>
         Zorla da olsa kapalı mekânların dışına çıkın ve televizyon karşısında zaman geçirmeyin.
         <br/>
         <br/>
         Yorgunluğunuzun sosyal hayatınızı etkilemesine izin vermeyin.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3424 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23730), [web.archive.org (arşiv bağlantısı)](http://web.archive.org/web/20070808042027/http://www.aksiyon.com.tr:80/yazdir.php?id=23730)
