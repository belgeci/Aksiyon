# Ülke cenaze evi gibi

*Tuba Kabacaoğlu 2015.09.21*

<div class="pNewsDetailMainContent" itemprop="articleBody">
 <blockquote>
  <p>
   Sessizliğe gömülen meslektaşlarının aksine Prof. Dr. Haluk Savaş, Türkiye’nin nasıl bir travma yaşadığını açık yüreklilikle anlatıyor. Bu ‘hâl’den kurtulabilmemiz için önemli ipuçları veriyor. Son noktayı ise “Aslolan hayattır.” diyerek koyuyor.
  </p>
 </blockquote>
 <p>
  Henüz 7 yaşındayken hayata dair duruşu net. Komşu teyzenin “Büyüyünce ne olacaksın bakalım?” sorusuna verdiği cevap da bunun ispatı: “Beyin cerrahı olacağım.” -Peki neden? “İnsanların kafatasını açıp nasıl düşündüklerini göreceğim, onları anlamaya çalışacağım.” Prof. Dr. Haluk Savaş psikiyatri alanında hatırı sayılır başarılara imza atmış bir akademisyen. Şu anda Gaziantep Üniversitesi Tıp Fakültesi’nde görevli. Araştırmaları “Lancet” gibi tıp dünyasının en prestijli dergilerinden bile atıf almış. 80 uluslararası, 80 ulusal akademik makalesiyle bu zamana kadar 1500’den fazla atıf almış bir Türk psikiyatrı. Bu özellikleri sebebiyle de alanında etki faktörü en fazla olan 3. kişi konumunda. Ayrıca oksidatif stres, bipolar bozukluk hakkında kitaplara girecek kadar önemli çalışmaları da var.
 </p>
 <p>
  Siyasetle de yakından ilgilenen Prof. Dr. Haluk Savaş, 7 Haziran seçimlerinde CHP’den aday adayıydı. Twitter’da 114 bin takipçi sayısına ulaşan Savaş, siyasetle bağını koparmıyor. Gündemi takip ediyor, yaşanan olay ve durumlar hakkında kişisel görüşlerini paylaşmaya devam ediyor sanal ortamda. Her güne ise “İyi uyku gibisi yok #UykuLobisi” diyerek son noktayı koyuyor. Başlattığı kampanya her geçen gün katlanarak devam ediyor.
 </p>
 <p>
  Haluk Bey Adanalı. Çerkez, Kürt, Tatar karışımı bir aileye sahip. Ataları 150 yıl kadar önce göçlerle gelmiş. Babası nalburiye malzemeleri satan bir esnaf. Annesi ise kız meslek lisesi mezunu, profesyonel terzi. Dedesi (babasının babası) malulen emekli İstiklal gazisi. Tıbbiyeliyken savaşa gitmiş, omzundaki Rus kurşunundan habersiz uzun yıllar yaşamış bir Çerkez yüzbaşı. Babaannesi isyancı bir Kürt ailenin kızı. Tarihte Bedirhan Beyler olarak anılıyorlar. Haluk Hoca’nın anne tarafı ise Tatar. Kafkaslardan göç etmişler. Son durakları ise Adana olmuş. Dedesinin hanı, fabrikası varmış. Yani o dönemin işadamlarından biriymiş. Prof. Savaş’ın iki kardeşi var. Biri eczacı, diğeri de diş doktoru. O ise çocukluk hayalini gerçekleştirerek psikiyatr olmayı tercih etmiş.
 </p>
 <p>
  Bütün tercihlerini tıp fakültelerinden yana kullanmış Prof. Savaş. Uzmanlaşmak için de sadece psikiyatriyi istemiş. Aynı dönemde gazetecilik-televizyonculukla uğraştığı için zaman zaman bocalamış: “TUS sınavına girmeden önce, 50’den düşük alırsam gazeteciliğe, 50’den yüksek alırsam doktorluğa devam edeceğim, dedim. Ve o sınavda 51 aldım.”
 </p>
 <p>
  Uzmanlığını Bakırköy Ruh ve Sinir Hastalıkları Hastanesi’nde yapmış. Aynı yerde 3 yıl kadar da adli psikiyatr olarak görevde bulunmuş. Bu esnada Türkiye’de ne kadar önemli dava dosyası varsa adli psikiyatr olarak elinden geçmiş. Mesela Uğur Mumcu’nun öldürülmesi, 1996 yılında açığa çıkarılmış uyuşturucu kaçakçılığı, gasp, tecavüz, adam kaçırma ve işkenceyle öldürme gibi suçları işlemiş Yüksekova Çetesi dosyaları gibi... “Uğur Mumcu’nun dosyası katil nasıl bulunurdan çok, katil nasıl gizlenir dosyasıdır. Olayla ilgili ayrıntılı bir bilgi çıkıyordu ortaya. Ama bu, birilerini memnun etmediği için farklı bir bilgi ileri sürülüyordu hemen. Davanın seyri sürekli değişiyordu bu yüzden.”
 </p>
 <p>
  Dikkat ettiniz mi, uzmanlar çıkıp Türkiye’nin ruh hâlini tahlil etme cesaretinde bulunmakta zorlanıyor. Çünkü yaşanan bunca acı, nefret, öfke ve umutsuzluğun siyasal bağını kurmak istemediler. Prof. Dr. Haluk Savaş ise kimseden çekinmeden ruh hâlimizi, özellikle böyle kötü dönemlerde neler yapmamız gerektiğini Aksiyon’a anlattı...
 </p>
 <p>
  <strong>
   -Dışarıdan bakıldığında Türkiye nasıl gözüküyor?
  </strong>
  <br>
   Bir aile modeliyle anlatmam daha doğru olur. Güven veren bir baba yok evde. Çocuklarını dövüyor, onlara şefkat göstermiyor, güvenlikleriyle yeterince ilgilenmiyor, kişisel ihtiyaçlarını umursamıyor. Ailesiyle sevgi bağı kurmuyor. İlişkisini sürekli güç üzerinden yürütüyor. Oysa kendini zayıf hissediyor. Bunu hissettirmemek için de daha çok baskı yapıyor. O kadar zayıf ki; kendisine yapılmış küçük bir eleştiriyi isyan gibi görüyor. Hâlbuki evdekilerin ihtiyaçları var ve bunları ifade ediyorlar. Kimsenin babanın otoritesini sarsma, onu evin dışına atma gibi bir çabası yok. Kötü, huzursuz bir evde yaşıyoruz. Hepimiz mutsuz, umutsuzuz. Ama o da mutsuz. Böyle bir sistemde mutlu kimse olamaz.
  </br>
 </p>
 <p>
  <strong>
   -Aile fertleri dertlerini yeterince anlatabiliyor mu?
  </strong>
  <br>
   Beklentilerini, isteklerini tam olarak ifade edemiyorlar bence. Zaten evin içinde de bir bölünmüşlük var. Mesela evde bazı çocuklar babanın koluna giriyor, yaptığı zulümlere ortak oluyor. Evin bütünlüğünü muhafaza etmek yerine; babanın zaaflarını kullanarak onun yanındaymış gibi davranıyorlar. Mağdur ve masum kardeşlerin dayak yemelerine öncülük ediyorlar. Tüm devletlerde az çok otoriter yapı vardır ama bunu normal, medeni, insani boyuta çekmek hem vatandaşın hem de devletin görevidir. Ortada bir karmaşa var bizde.
  </br>
 </p>
 <p>
  <strong>
   -Durumumuzu bir travma hâline benzetebilir miyiz?
  </strong>
  <br>
   Evet. Travmaların kötü sonuçları vardır. Çoğul kişilik bozukluğu gibi. Kişinin içinde birden fazla kişilik tipi oluyor. Türkiye’nin hâli biraz buna benziyor. Çok fazla alterimiz (kişilik) var ve ara ara bunlardan biri devreye giriyor. Bazen iyi-şefkatli bir anne, bazen de bizim ‘düşman alter’ dediğimiz, kişiyi intihara sürükleyen, zulmeden biri gibi olabiliyor.
  </br>
 </p>
 <p>
  <strong>
   -Bu travma nasıl çözülür?
  </strong>
  <br>
   Çoğu zaman tedaviyi hipnoz altında yapıyoruz. Bu alterleri birleştirici bir işlemden geçirerek bütünlüyoruz. Mesela 8 yaşındayken çocuk taciz yaşıyor, 14’ünde ciddi şiddete maruz kalıyor, 22’sinde başka bir travma geçirmiş oluyor. Biz bunların hepsiyle tanışıyor, konuşuyoruz. Psikoterapi esnasında demokratça davranıyoruz onlara. En sonunda o kişilikleri onların da rızasını alarak birleştiriyoruz. Yani bu toplum da bir araya tekrar gelip toparlanacaksa; çok kötü mağdurlar, mağdur olanlar, az mağdurlar, mağdur edenler ve mağdur olmayanların eninde sonunda bir bütünleşme sürecine girmesi gerekiyor. Bu, toplumun yeniden onarılması için şart.
  </br>
 </p>
 <p>
  <strong>
   -Tedavinin ilk aşaması ne olmalı?
  </strong>
  <br/>
  Tedavi, gerçek travmanın açığa çıkmasıyla başlar. 40 yaşında bir kadının yaşadıklarını anlatmasıyla mesela. Çoklu kişilik bozukluğunun altında genellikle 3 sebep vardır. Çocukken çok fazla ihmale uğramışlık, şiddet ya da cinsel taciz. Hasta bunları açıkça anlattığında yaşadıklarının farkına varır. Yani; ülkemizin tedavisi açısından da Türkiye’yi mağdur eden tacizcinin açığa çıkması, netleşmesi, onunla ilgili öykünün tam anlamıyla ortaya saçılması gerekiyor.
 </p>
 <p>
  <strong>
   -Sosyal medya suçluyu ortaya çıkarma konusunda hayli gayretli. Toplum bu gerçeklerin neresinde duruyor?
  </strong>
  <br/>
  Tacizcinin kim olduğunu biliyoruz ama söyleyemiyoruz gibi bir durum var. Herkes farkında. Aile içinde de böyle olur. Önce kız çocuğu annesine ima eder. Anne bunu fark eder ama yapabilecek bir şeyi yoktur. Bir gün mağdur, doktora ulaşır ve orada olay çözülür. Tacizci ya babadır ya amcaoğlu, komşu, bakkal amca ya da başka biri. Ama doktora nasıl ulaşılacak, belki de asıl soru budur.
 </p>
 <p>
  <strong>
   -Doktor kim olabilir?
  </strong>
  <br/>
  Doktorla ilgili tahminim yok. Ama iyileşmenin nasıl olacağını biliyorum. İyi sistemler demokratik usullerle çalışır. Seçimler çok önemli. Geçen seçimden bu yana hukuksuz uygulamalar devam etse de Türkiye nefes aldı. Muhalifler kısmi zafer kazandığını hissetti. Mağdur ilk defa hafifçe doğruldu. 1 Kasım’da da bunun devam edeceğini düşünüyorum. Çünkü hiçbir şiddet, baskı, ahlaksızlık ana sermayesi olmadan büyüyemez. Her büyük şiddet uygulayıcının kullandığı bir meşruiyet arka planı vardır. Kendine göre bir ideoloji zemini ya da topluma anlattığı bir öykü. Şimdi o gücün anlatacağı bir şey kalmadı. Seçimler psikoterapi seansları gibi düşünülebilir. Travma hastalarının yaşadıklarını ilk görüşmede anlatması kolay değildir. 7 Haziran’da vatandaşlar ilk adımı attı. Toplum 1 Kasım’daki seansta kendini kimin travma ettiğini daha net ifade edecektir.
 </p>
 <p>
  <strong>
   -Siyasetle yakından ilgileniyorsunuz. CHP’nin süreçteki rolünü nasıl görüyorsunuz?
  </strong>
  <br/>
  CHP kritik bir rol oynuyor aslında. Kendi içinde krizler yaşasa da şu anda aklıselimi temsil ediyor. Belki beklenen büyük hamleleri yapamadı ama sonuçta güvenilir bir organizasyon olarak kalabildi. Koalisyonun kurulması için de emek harcadı. Orada heyecanlı davranabilir, masayı devirebilirdi. Ama yapmadı. Bu biraz doktorun durumuna benziyor bence. Gelen hastayı dinledi. Aşağılayıcı, horlayıcı davranmadı. MHP, çoğul kişilik vakalarında sıklıkla karşılaştığımız tramvayla baş edemeyen, parçalanmış, dağılmış, mızıkçı bir çocuk gibi davrandı ve ‘Hiçbir şeye katılmıyorum’ dedi. Bu da psikolojik olarak anlaşılabilir bir durum. Ama erişkinler ve sağlıklı insanlar için bu tutum çok da mantıklı değil. Orada çözümün değil, sorunun parçası oldu. CHP, çözüm oluşturma yatkınlığını açıkça ortaya koydu.
 </p>
 <p>
  <strong>
   -Halk CHP’nin bu yönünü gördü mü sizce?
  </strong>
  <br/>
  CHP bu pozisyonunun ödülünü almış değil. Biraz daha kendini ifade etmesi, çözüme sağladığı katkıyı, Türkiye’deki sosyal ve politik buhranın ortadan kalkması için yaptıklarını anlatması gerekecek. Bunu ifade etmenin bir yolu; ürettiğiniz politikalar, kullandığınız iletişim dili, siyasal vaatleriniz, temsilciler bazında ortaya koyacağınız yeni vekil adaylarıdır...
 </p>
 <p>
  <img alt="" src="http://web.archive.org/web/20151001114958im_/http://medya.aksiyon.com.tr//aksiyon/2015/09/21/571561.jpg "/>
 </p>
 <p>
  <strong>
   -Psikiyatr olarak sizin ruh hâliniz nasıl?
  </strong>
  <br/>
  1966 doğumluyum. 1974’ten sonra 2006-2007’ye kadar Türkiye’nin hep demokratikleştiğini gördük. Hatta Avrupa Birliği’ne aday bir ülke konumundayken, şimdi üçüncü dünya ülkeleri standartlarına geriledik. Geçen hafta 5 günlük senelik izindeydim. Çok önceden programlanmış bir tatildi. İptal etmemiz mümkün değildi. Her şey yolundaydı. Eşime “Ne hissediyorsun?” diye sordum. “Tuhafım!” dedi. Her şeyin iyi gitmesi gereken bir yerde yarı cenaze evindeymiş gibi hissediyorsunuz kendinizi. Kısa aralıklarla yaşadığınız şeyden haz alsanız bile bundan üzüntü duyuyorsunuz. Çünkü toplum tıpkı bir cenaze evi gibi şu günlerde.
 </p>
 <p>
  <strong>
   -Ne yapmalıyız?
  </strong>
  <br/>
  Psikiyatr olsam da hüzünleniyor, kederleniyor, tahammül etmekte zorluk çekiyorum, zaman zaman uykum kaçıyor. Twitter’dan da söylüyorum her gece: İyi uyku  gibisi yok. Çünkü uyandığımızda yine bu gerçeklerle, biz savaşacağız. Güçlü olmamız lazım. Kaygı içindeyken sorunları çözemeyiz. Türkiye’de ne olduğu açık. Sembol kullanılıyoruz ama failin ortaya çıkmasını sağlayacak demokratik düzeneklerin çalışması için elimizden geleni yapmalıyız. 7 Haziran’da bu sistem kısmen çalıştı. 1 Kasım’da ise çok daha iyi çalışacaktır. Oy ve Ötesi, diğer sistemler, doğru siyasal tutumlar, sivil toplum örgütlerinin halkı bilinçlendirmesi çözümü gösteren ipuçları.
 </p>
 <p>
  <strong>
   -Peki, kişisel anlamda bireylere düşen vazifeler nedir?
  </strong>
  <br/>
  1- Sorunun adını koyalım. 2- Çözümleri üzerine fikir yürütelim. 3- Çözüm önerileri arasında bir sıralama yapalım. Öncelikli çözümün ne olduğuna karar verelim. 4- Uygulamaya koyalım. 5- Çözümün işlemediği yerlerde neden işlemediği üzerine kafa yoralım. 6- Geriye dönüp diğer çözüm önerileri neydi, onlardan herhangi birine bu aşamada ihtiyaç duyup duymadığımıza bakalım... Bu aslında psikoterapide kullandığımız temel düşünme tekniklerinden biri. Sorunun duygusal yükü altında ezilmek mi daha iyi yoksa çözüm üretmek mi? Ben kenara çekilip olaya bakmayı, sorunun boyutlarını tespit edip sonra da alana tekrar girerek müdahale etmeyi öneriyorum. Yoksa kaygıyla ancak üstümüz başımız kan olur.
 </p>
 <p>
  <strong>
   -Acaba üst üste gelen bu olumsuzlukların amacı toplumun ruh sağlığını bozup mantıklı düşünmesini engellemek mi? Sizce bu anlamda profesyonel destek alınılıyor mu?
  </strong>
  <br/>
  Şüphesiz, gücü elinde bulunduranların yanındaki kişiler bunlara kafa yoruyor. Kesinlikle insan psikolojisini de hesaba katarak hareket ediyorlar. Ama derslerine yeterince iyi çalışmadıkları için birçok noktada tıkanıyorlar. Futbol maçı iki takımın sadece fiziksel, teknik değil; psişik ve stratejik olarak da çarpışmasıdır. Türkiye’deki oyunda da futbolcuların fiziksel kapasiteleri var. Teknik kapasiteleri (zihinsel kapasite) sınırlı. Ve psişik strateji kurarken önemli hatalar yapıyorlar bu yüzden. Uzunca bir süre fiziksel kapasiteyle (oy, toplumsal destek) maçı götürdüler. Ama zayıf teknik kapasite, zayıf psikolojik arka plan oyunun bir süre sonra tıkanmasına sebep oldu.
 </p>
 <p>
  <strong>
   -Sosyal medyanın maç sonucunu etkileme gücü nedir?
  </strong>
  <br/>
  Sosyal medyada fiziksel kapasiteniz yüksek olsa da (binlerce trolünüz olabilir, milyonlarca oy alabilirsiniz) teknik ve psişik kapasiteniz zayıfsa ‘İçerik sorunu var’ yazar sistemde. Bu açığı dolduramazsınız. Sosyal medyada ‘gerçek insanlar’ın zihin füzelerine, gelişkin kapasiteye ihtiyaç var. Bugün, gücü elinde bulunduranların en büyük açığı sosyal medya. Oradan kaybediyorlar.
 </p>
 <p>
  <strong>
   -Yaklaşık her 5 dakikada 1 twit atan, binlerce insan tarafından da takip edilen popüler kullanıcılar var. Sosyal medya kullanımını biraz fazla abartmış olabilir miyiz?
  </strong>
  <br/>
  Ortalama 6 saatini internette harcayan kişilere bağımlı deniyor. Akıllı telefonlar interneti cebimize getirdi. Bunun mağduriyetini yaşıyoruz. Ortada çok önemli bir problem olduğu için kendini alamıyor insanlar. Evet, sizin orada olmanız her şeyi çözeceğiniz anlamına gelmez. Buradaki insanların bir kısmı uykuya dalabilir, tatil yapabilir, ders çalışabilir, ailesiyle vakit geçirebilir. Dolayısıyla bir sınırlama getirmek gerekiyor. Çok özel bir şey değilse twit atmıyorum. Çünkü o insanı biraz daha coşturuyor. Retweet alıyor kişi. O da beyindeki dopamini harekete geçiriyor. Dopamin hayatımızdaki duyguları, haz ve acı algılarımızı etkileyen bir kimyasal. Yani yemek yerken, gezerken, manevi bir ortamda, kumar oynarken, cinsellik esnasında harekete geçiyor ve kişinin yaptığı fiilden haz almasını sağlıyor. Aslında bağımlılık psişik bir şey değildir. Tamamen fizikseldir. Retweetleri farenin doğru tuşa dokundukça peyniri almasına benzetiyorum. Haz, bağımlılığı pekiştirip artırıyor.
 </p>
 <p>
  <strong>
   -Uzmanlar artık sosyal konularda analiz yapmaktan korkuyor ülkemizde. Sizce neden böyle?
  </strong>
  <br/>
  Yeterince medeni olmayan, fikir özgürlüğünün tam olmadığı yerlerde fikir üretmenin bedeli hep vardır. Yani, genetik alanında bir çalışma yaparsınız, büyük ödüller alırsınız. Bunu kimse tehdit olarak algılamaz. Ama sosyal alanla ilgili bir şey söylediğinizde tehlikeli kabul edilirsiniz. Sosyal analizlerin siyasal sonuçları vardır çünkü. Türkiye’de sosyal analiz yapmaktaki güçlük, siyasal alandaki baskıyla doğru orantılı. Ama kolaycılığa da kaçmamak gerekir. Baskı var diye üretmemek, söylememek doğru değil. Gerçek sosyal-siyasal düşünürleri olan toplumlar baskılardan kolay etkilenmemelidir.
 </p>
 <p>
  <strong>
   -Siz herhangi bir olumsuzluk yaşadınız mı?
  </strong>
  <br/>
  Söylediğiniz her şeyin hayatta bir bedeli var. Cesaretle doğru bildiğiniz yoldan yürürken ödediğiniz bedel, tahmin edilenden daha küçüktür. Korkarak sessiz kalanların, bir şey yapmayanların ödediği bedel; savaşanlarınkinden daha büyüktür her zaman. Yaşadığım mesleki baskıların, nispi kayıpların hepsinin sebebini anlıyorum. Bedel ödüyorum ve daha bedeller ödemeye de razıyım. Onurlu yaşamak bence insana en büyük ödüldür.
 </p>
 <p>
  <strong>
   ASLOLAN HAYATTIR!
  </strong>
 </p>
 <p>
  Hayat siyasal ve sosyal bir ideolojiye feda edilemeyecek kadar zengin bir yapı. Nazım Hikmet’in bir şiiri vardır: “Karanlık bir yağmur gibi, Canını sıkarsa yaşamak. Aslolan hayattır.” diye. Yaşamımızı sürdürmek, onu zenginleştirmek ve daha keyifli bir hâle getirmek için çalışmamız lazım. Kişinin kendini mutlu ve huzurlu hissetmesi sadece siyasal-sosyal hayatında gerçekleştirdiği bir şey de değildir. Kendimizi iyi hissetmek istiyorsak; eşimizle, çocuğumuzla, yakın çevrenizle, ailemizle gerçekten kaliteli vakit geçirmeliyiz. Bu yaşamda ideolojik olmayan çok geniş bir alan var. Yaşamın güzellikleri oraya sığdırılabilir rahatlıkla. Çoğu mutsuzluklarımızın sebebi bu kanalın ihmal edilmesi. Yeterince iletişim kuramıyorsak, belki de kullandığımız yöntemi değiştirmeliyiz. Hayat öyle çok karmaşık bir şey değil. Sorunlar kadar çözümler de basit. Bir de insan bedensel ve ruhsal sağlığının temelinde egzersiz, diyet ve uyku var. İlk ikisi müthiş bir sektör. Her geçen gün maddi açıdan daha da büyüyor. Uyku ise; pek sektörel bir değer taşımıyor. Bundan dolayı da çok üzerinde durulmuyor. Oysaki insana hem iyi geliyor hem de parasız. Hasılı; iyi uyku gibisi yok! Yani #UykuLobisi.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/ulke-cenaze-evi-gibi_552317), [web.archive.org (arşiv bağlantısı)](http://web.archive.org/web/20151001114958/http://www.aksiyon.com.tr/ust-manset/ulke-cenaze-evi-gibi_552317)
