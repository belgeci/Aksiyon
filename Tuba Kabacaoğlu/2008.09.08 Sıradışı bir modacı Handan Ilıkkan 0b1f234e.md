# Sıradışı bir modacı: Handan Ilıkkan

*Tuba Kabacaoğlu 2008.09.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tesettürlü ünlü hanımlara yıllarca şık kıyafetler tasarlayıp diken, ulusal ve uluslararası derecelere sahip tenisçi, balerin, modacı Handan Ilıkkan, Nişantaşı’ndan sonra Esenyurt’a açtığı yeni modaeviyle sıradışılığını ispatlıyor...
  </font>
 </div>
 <div id="newsText">
  <font class="detail-text">
   İstanbul Esenyurt’ta şık bir modaevi… Selma Ilıkkan ile kızı Handan Ilıkkan’a ait. Henüz yeni gelmişler buralara. Belli ki biraz yabancılık çekiyorlar ortama. Selma Hanım oturuşuyla, kalkışıyla, hitap tarzı ve asil duruşuyla tam bir Osmanlı hanımefendisini hatırlatıyor. Yeni mekânlarında onları tanıyan pek kimse yok. Ama eski İstanbul ve İstanbulluları bilen, Nişantaşı’nda yaşamış, ünlü işadamları ya da sanat camiasıyla haşir neşir olmuş kişiler mutlaka hatırlayacaktır bu anne-kızı. Şu an yaşadıkları yerde ‘eğreti’ durmalarının ardında da ‘dolu dolu yaşanmış’ bir ömür vardır aslında. Anne-kızın hayatı 2002 yılında geçirdikleri ağır trafik kazasıyla alt-üst olmuş. Modaevlerini uzun yıllar kapalı tutmak zorunda kalmışlar. Şimdi yarım kalan tasarımlarını yeni bir mekânda tamama erdirmenin telaşındalar. Ilıkkan’lar yeni hayatlarına alışadursun, biz onların ilginç hayat hikâyelerini dinleyelim…
   <br/>
   <br/>
   Handan Ilıkkan, 11 yaşında (1971’de) Yıldızlar İstanbul Tenis Şampiyonu olmuş. 1973’te Türkiye Gençler Şampiyonluğu’nu, 1976’da da Türkiye Büyükler Şampiyonluğu’nu elde etmiş. Yine aynı yıl Balkan üçüncülüğünü kazanmış. Türkiye’nin ulusal ve uluslararası dereceler almış ilk kadın tenisçisi. Aynı zamanda Güzel Sanatlar Bale Bölümü ve Marmara Üniversitesi İletişim Meslek Yüksek Okulu mezunu. Blendax Şampuan reklâmlarının ilk yıldızı. Cumhurbaşkanı Turgut Özal’ın oğlu Ahmet Özal, eşi Elvan Özal, Ayşegül Aldinç,  Müjde Ar, sanatçı Ali Kocatepe, Mehmet Ali Yılmaz’ın çocukları, yapımcı Erol Avcı, Arçelik’in eski Genel Müdürü Mehmet Ali Berkman ve bir çok ünlü işadamının da ilk tenis hocası. Türkiye’nin dört bir yanını yıllarca didik didik gezip Alman turistlere anlatmış, Turizm Bakanlığı’nca görevlendirilmiş usta bir rehber. Modacı. İstanbul Nişantaşı’ndaki mağazalara tesettürlü hanımların alınmadığı dönemlerde; Rumeli Caddesi üzerinde açtığı Selma-Handan Modaevi’nde birçok ünlü isim için kıyafet tasarlayıp dikmiş biri. Müşterileri arasında Başbakan Tayyip Erdoğan’ın yakın arkadaşı Remzi Gür’ün eşi Nevin Gür, rahmetli Futbol Federasyonu Başkanı Hasan Doğan’ın eşi Aysel Doğan, AK Parti İstanbul Kadın Kolları Başkanı Ayfer Yaman, Haseki Hastanesi Başhekimi Haldun Ertürk’ün eşi Güzin Hanım, AK Parti İstanbul İl Başkan Yardımcısı Kemal Akar’ın eşi Ayşegül Akar ve adını saklı tuttuğu bir çok ünlü sima bulunuyor. Anne Selma Hanım ise biricik kızının en büyük ilham ve güç kaynağı…
   <br/>
   <br/>
   Handan Ilıkkan, 1960 yılında İstanbul Nişantaşı’nda dünyaya gelir. Bu müjdeli haberden 11 ay sonra Babası Bekir Bey, bir trafik kazasında vefat eder. Selma Hanım, Galatasaray Üniversitesi Kimya Mühendisliği Bölümü’nde kütüphaneci olarak çalışmaya başlar. Annesi çalışırken Handan büyükannesiyle kalır evde. 3 yaşındayken bale kursuna başlar. Gününün büyük bir kısmını Dilek Çelener Bale Kursu’nda geçirir. Bu alandaki becerisi de kısa zamanda ortaya çıkar. Henüz Türkiye Radyo Televizyonu (TRT) kurulmamışken 1968 yılında Maden Fakültesi’nden canlı yayınla arkadaşları ile bale resitallerine başlar. ‘Ajda Pekkan’ı Ajda Pekkan yapan adam’ diye tanınan solfej hocası Muammer Yeşil de desteğini eksik etmez. Programda giyeceği bale kostümlerini (tütü) ise annesi diker. ‘Küçük balerin’, Selma Hanım’ın gerçek tavuk tüyü kullanarak diktiği elbisenin güzelliğini ise asla unutamaz. Uzun yıllar Rezzan Abidinoğlu Bale Dershanesi’nin öğrencileri arasında da yer alır.
   <br/>
   <br/>
   TENİSTEKİ BAŞARISININ ARDINDA BALE VARDIR
   <br/>
   <br/>
   7 yaşında ünlü Tenisçi Fehmi Kızıl ile tenise başlayan Handan, kısa zamanda ne kadar başarılı olabileceğini kanıtlar. Evdeki madalyaları her geçen gün artarken dönemin popüler dergisi Hayat, Handan Ilıkkan’a ‘Türkiye’nin küçük sporcuları’ başlıklı haberde uzunca yer verip sporculuk geçmişinden kesitler sunar. Ona göre; tenisteki başarısının ardında hep bale vardır. Çünkü orada konsantrasyonu, dikkati, disiplini öğrenmiştir. Bu özellikler yaşıtları arasından sıyrılmasını sağlar. Ders notlarının yüksek olmasının sebebi de budur. 10 yaşından sonra yine dönemin ünlü tenisçilerinden Nazmi Bari ile çalışmaya başlar. Lise öğrenimine İstanbul Erkek Lisesi’nde devam eden Ilıkkan, 16 yaşında konservatuarın bale bölümünden mezun olur. Önünde iki yol vardır; ya bale ya da tenisle hayatına devam edecektir. Karar aşamasına gelmesinde etkili olan bir gelişme vardır; bale adaleleri uzatıyor, tenis ise topluyordur. İkisinde de başarılı olması bu noktadan sonra fiziksel olarak imkânsızdır. Uzun süre düşünür ve tenisle yoluna devam etmeye karar verir. O dönemde kumaşlara, dikiş nakışa da merakı vardır aslında. Ne zaman evdeki dikiş makinesinin başına oturup kendi biçtiği ufak tefek parçaları dikmek istese, annesinin kızgınlıkla, “Sen okuyacaksın, başıma terzi mi olacaksın?” demesiyle yarım kalır.
   <br/>
   <br/>
   1976’da da teniste Türkiye Büyükler Şampiyonu olur. Aynı yıl Balkan üçüncülüğü de gelir. Yurtdışında Türk tenisçinin üst üste yabancı bir tenisçiyi yenmesi ilktir. Gazeteler o günlerde ondan bahseder. Balkan üçüncüsü Handan, 18’inde tenisteki başarıları sebebiyle Amerika’dan burs kazanır. Zor yıllar geçiren Türkiye’de o dönemde döviz sıkıntısı, yurt dışına çıkma yasağı vardır. Dolayısıyla bursu kabul edemez.
   <br/>
   <br/>
   TÜRKİYE’NİN İLK KADIN TENİS HOCASI
   <br/>
   <br/>
   1981’de tenis hocalığına başlayan Handan, ilk derslerini Dalyan Tenis Kulübü’nde verir. Böylece ‘Türkiye’nin ilk kadın tenis hocası’ sıfatını da alır. Turgut Özal’ın 1983’de iktidara gelmesiyle ithalat serbest bırakılır, tenis topu, ayakkabı, raket kolaylıkla bulunabilen araçlar haline gelir. 80’li yıllar İstanbul’daki zengin ailelerin de tenisle yeni yeni tanıştığı bir dönemdir. Tenis Hocası Handan’ın ilk öğrencileri arasında; Turgut Özal’ın oğlu Ahmet Özal ve eşi Elvan, Müjde Ar, sanatçı Ali Kocatepe, Sezer Güvenilir, Mehmet Ali Yılmaz’ın çocukları, yapımcı Erol Avcı, Arçelik’in eski Genel Müdürü Mehmet Ali Berkman ve bir çok ünlü iş adamı vardır.
   <br/>
   <br/>
   1984’te Selma Hanım, kızından habersiz Galatasaray’daki Turizm Bölge Müdürlüğü’ne gidip Profesyonel Almanca Rehberlik Sınavı Başvuru Formu’nu doldurur. Handan Ilıkkan, eline sınav tarihleri gelince öğrenir bunu. Sınavları başarıyla geçer. Bu vesileyle hayatında geniş bir pencere daha açılmıştır. Türkiye’nin yedi bölgesi artık onu beklemektedir...
   <br/>
   <br/>
   1985’te Türkiye’yi karış karış dolaşmaya başlar. Sürekli seyahat halindedir. 3 haftada bir eve gelir, valizini bırakıp tekrar yollara düşer. Rehberlik de zordur fakat çok keyif almaktadır. Hiçbir zaman sıradan bir rehber olmamıştır. Alman turistlere sadece Türkiye’deki tarihi yapıları değil, kültürümüzü, gelenek ve göreneklerimizi de anlatır. Antik şehirler, müzeler, tarihi eserler kadar kenarda köşede kalmış köyleri de gezerler. Bazen bir köy evinin kapısını çalıp misafir olur, evde genç kız varsa çeyiz sandığını açmasını ister. Sohbete yöresel yemekler, taş fırında pişirilmiş ekmekler, közde yapılmış Türk kahveleri eşlik eder. Almanlar sadece ülkelerine yerleşen Türklerden ibaret zanneder Türkiye’yi. Haliyle ön yargıları vardır ülkemiz hakkında. Usta rehber Handan Ilıkkan bu ön yargıları kırmak, doğruları anlatmak için de ciddi emek sarf eder. Geziden sonra ülkesine dönen turistler mutluluk ve memnuniyetlerini bildiren mektuplar gönderir. Bu da ona enerji verir, mesleğine bağlar. Hâlâ çuvallar dolusu mektubu evinde saklıyor olması da bu bağlılığın tezahürü olsa gerek…
   <br/>
   <br/>
   MODA DÜNYASINA HIZLI BİR GİRİŞ
   <br/>
   <br/>
   10 yıllık rehberlik serüvenini 1995’de bitirir Handan Hanım. Çünkü bu yorucu tempoyu artık kaldıramaz. Annesi de kızından daha fazla ayrı kalmak istemez. Hayatı boyunca hep hayallerinin peşinden giden, önündeki tüm engelleri bu uğurda aşmaya çalışan Ilıkkan’ın bir rüyası daha vardır; moda... Selma Hanım dikiş makinesinin başına her oturduğunda onu kaldırsa da ‘kumaşlarla haşir neşir olma, hayalindeki kıyafetleri dikme fikri’ hiçbir zaman bitmez. O dönemde anne-kız kıyafetlerinin çoğunluğunu ünlü modacı Cemil İpekçi’ye diktirir. Fakat Handan Hanım, bir süre sonra kendi tasarımlarını dikmek, bu alanda uzmanlaşmak istediğini söyleyip yeni arayışlara girer. Önce İstanbul’daki tüm modelistlik ve stilistlik kurslarını bitirir. Fakat kursları yetersiz gördüğü için Almanya’ya gider. Orada bir yıllık moda eğitimini tamamlar tamamlamaz İstanbul Nişantaşı’nda Selma-Handan Modaevi’ni açar. Dükkânının kapısında ne büyük ışıklı levhalar ne de süslü bir vitrin vardır. Hep “Yaptığım tasarımla, diktiğim elbiselerle kendi reklâmımı yapacağım.” der. Handan Hanım’ı daha ilk yıllarda meslektaşlarından ayıran önemli özellikler vardır; 150 kiloluk biri de gelse, kalçası yüz santim de olsa sadece bakarak en fazla 11 dakikada kalıp çıkarır, makineye takar. Model ne kadar ağır olursa olsun prova yapmaz. Müşteriler bir sipariş vermek bir de kıyafetini almak için gelir modaevine.
   <br/>
   <br/>
   Burada, Selma Hanım da aktiftir. Handan Hanım, en şık tasarımlarını annesi için yapar. Anne Ilıkkan, Nişantaşı’nda bir gezinmeye başlasın, varlıklı hanımlar kıyafetlerini kimin diktiğini sorar hep. Modaevinin etrafındaki meraklı gözler her geçen gün artar. Piyasadaki değerli, özel kumaş ve aksesuarları bulmak da yine Selma Hanım’ın işidir. Hatta kızının ‘ilham perisi’ de odur aslında: “Kumaşların dili vardır. Kendinden ne dikilebileceğini söyler. Annem çok güzel kumaşlar getirip önüme sererdi. O an yapılacak tasarım gözümde canlanırdı.”
   <br/>
   <br/>
   Nişantaşı’nda hizmet veren bir yer için oldukça makuldür fiyatları. Çünkü elbiselerin stilist ve modelistliğini kendi yapar. 3-4 ay sonra artık Nişantaşı’nda en çok iş yapan yerlerden biri haline gelir Selma-Handan Modaevi. Hatta Bursa, Tekirdağ, Çorlu gibi farklı illerden de müşteriler akmaya başlar. Haftanın çoğu günü atölyelerinde sabahlamak zorunda kalırlar. En rahat olduğu günler 4-5 saat uyuyabilir. Onun tasarımlarına, tarzına kısa sürede alışan hanımlar “Üç gün sonra özel bir davetimiz olacak. Bana bir abiye dikmeni istiyorum.” diye arar. Handan Hanım da müşterilerinin yaşam tarzını, zevkini, vücut ölçülerini bildiği için istenen zamanda siparişi hazırlayıp yollar evlerine.
   <br/>
   <br/>
   Handan Hanım’a ‘fütürist (gelecekçi) modacı’ demek mümkün. Çünkü 10 yıl önce diktiği örnek kıyafetlere bugün baktığınızda 2007-2008 modasını görmeniz mümkün. Kullanılan kumaşlar, düğmeler, dikiş tarzı ise çok pahalı markaları kesinlikle aratmayacak cinsten.
   <br/>
   <br/>
   Stilist ve modelist Handan Ilıkkan, dikim atölyesinin konumu itibariyle zengin hanımlara hitap eder. Yaşadığı bir problem müşteri kitlesini kısa sürede değiştirmesine sebep olur. İsmini vermediği ünlü bir iş adamının eşi, gece yemeğinde giymek üzere bir abiye elbise sipariş eder. Yalnız ön kısmına derin bir dekolte istediğini belirtir. Bir gecede sipariş hazırlanır, adresine gönderilir. Fakat müşteri bu dekoltenin az olduğunu daha fazla istediğini söyler. Handan Hanım da yeteri kadar yaptığını, daha açık bir elbise dikemeyeceğini söyler. Haftada 2-3  elbise sipariş eden hanım “Bir daha size diktirmem” diye tehdit eder. Bunun üzerine Selma Hanım, diktikleri elbiseyi de alıp gelir ve bir daha o müşteriye elbise dikmemeye karar verirler.
   <br/>
   <br/>
   NİŞANTAŞI ESNAFI BAŞÖRTÜLÜ MÜŞTERİDEN RAHATSIZ  OLUR
   <br/>
   <br/>
   1999’daki bu tatsız olaydan sonra Ilıkkan’lar tesettürlü hanımlar için yeni kreasyonlar düşünmeye başlar. O zamanlar başörtülü hanımlara hitap eden tek bir firma vardır. Onların da tasarım çizgisini beğenmezler. Dolayısıyla iş başa düşmüştür. Örnek olarak tasarladıkları kreasyonları önce moda fuarlarına götürüp nabız yoklarlar. Çok büyük beğeniyle karşılanır kıyafetler. Ardından bir bir başörtülü hanımlar modaevinin kapısını çalmaya başlar. Yalnız, tesettürlü hanımların Nişantaşı’ndaki mağazalara alınmadığı bir dönemde Handan Hanım’ın her geçen gün artan başörtülü müşterileri çevrede ve esnaf arkadaşlarında rahatsızlığa sebep olur. İnandığından asla taviz vermeyen anne-kız tüm tepkilere kulaklarını tıkar. Üniversitelerden gelen öğretim görevlileri, iş adamlarının eşleri atölyedeki başörtülü müşterilerden rahatsız olur. Handan Hanım o dönemde yaşadıklarını şöyle anlatıyor: “Müşterilerimizi ayırmazdık. Her iki kesimden de para kazanıyorduk neticede. Tesettürlü hanımları görenler yavaş yavaş gelmemeye başladı. Onlara tahammül edemiyorlardı. Bizim güler yüzlü davranmamız da sorundu meselâ. Açık müşterilerin sayısı azalırken diğerlerinin oranı hep arttı. Her zaman sıra dışı olmayı seviyorum. Sürünün insanı değilim. Bunları para için yapmadım. Yoksa kendi hazır grubumu bırakmazdım. Bir kadın ne kadar kapalı olursa bana o kadar güzel geliyor.”
   <br/>
   <br/>
   2002’de Nişantaşı’ndaki Pelit Pastanesi’nin yanına bir de showroom açar Ilıkkanlar. Handan Hanım’ın tasarımları artık her yönüyle dikkat çekmektedir. Stilist Handan Hanım, talepler üzerine orijinal gelinlikler de tasarlamaya başlar. İsimlerini saklı tutmakla birlikte bir çok muhafazakâr ünlü ailenin kızlarının gelinliklerinde onun imzası vardır. Müşterileri onlar için çok önemlidir. Kurdukları ilişki ‘Müşteri velînimetimizdir’ nev’inden değildir asla. Zaman zaman birbirilerinin sorunlarını sıkıntılarını paylaşır, dertlerine ortak olurlar. Kıyafet diktiren hanımların ayakkabısından, çantasına, başörtüsünden bonesine kadar tüm ayrıntıları müşterilerin yerine düşünür. Kısa zamanda bu kadar çevre edinip, başarılı tasarımlara imza atmasının sırrını anlatmak Handan Hanım’a düşüyor: “Tasarım bir eleştiridir, kültürel birikimlerin dışarı taşmasıdır. 2000 yılında tüller çıkmamıştı; ama ben kullanıyordum. Bu kadar ileriyi görmek iç dünyamla alakalı. Eğitim sadece insana yön verir. Ama hayaller çok önemli. Annem çok iyi bir süslemecidir. Modayı annemde gördüm ilk. Evimde kumaşı tanıdım. Hâlâ 200 yıllık kumaşlar var elimizde. Evimiz müze gibi. En az 5 bin kitaplık kütüphanemiz vardı. Geçmişin bilgi birikimi, tarihi çok iyi bilmek önemli. Mesela rehberlik yaparken gördüğüm Yunan, Roma heykellerinde bugün çok kullandığımız drapeler vardır. Gençliğinde çok iyi giyinmek, müze gezmek, Amerikan ya da Fransız yapımı film izlemiş olmak insanı farklılaştırıyor.”
   <br/>
   <br/>
   “BURADA İLK OLMAK İSTİYORUM.”
   <br/>
   <br/>
   Anne-kızın hayatında her şey yolundadır. Fakat 8 Aralık 2002’de bir şirketin düzenlediği GAP turundan dönerken trafik kazası geçirirler. Handan Hanım’ın boynu ciddi şekilde ezilir, hareket ettiremez. Annesinin de göğüs kafesi, kolları kırılır. Ilıkkan’lar önce AK Parti Kadın Kolları Başkanı Ayfer Yaman’a ulaşır. Ardından Devlet Bakanı Murat Başesgioğlu onları ve tüm yaralıları özel bir uçak göndererek Kahramanmaraş’tan İstanbul’a getirtir. Sağlıklarına kavuşmaları bir yılı bulur.
   <br/>
   <br/>
   Ilıkkan’lar Nişantaşı’ndaki modaevlerini Temmuz 2008’e kadar kapalı tutar. Bu esnada sağlıklarına kavuşur, yılların yorgunluğunu da üzerlerinden atarlar. Piyasadan bu kadar uzak kalmak anne-kıza yarar. Meselâ tekrar tenis oynamaya başlar Handan Hanım. Tez vakitte de yeni bir yer arayışına girerler. Tekrar Nişantaşı’na dönmek istemezler. ‘Sıfırdan yeni bir mekânda olmak’ en iyisidir onlar için. Yer arayışları birkaç ay sürer. Nihayet, Ağustos 2008’de Esenyurt Cumhuriyet Meydanı’nda Handan Gelinlik ve Modaevi’ni açarlar. Amaçları, Esenyurt’un ilk gelinlik ve modaevi olmaktır. Zaten semtin en konforlu, modern yapısını mekân edinmelerinin sebebi budur.
   <br/>
   <br/>
   -Handan Hanım, Rumeli Caddesi’nden Esenyurt’a gelmek büyük cesaret değil mi?
   <br/>
   <br/>
   Burada bir ilk olmak istiyorum. ‘Rumeli Caddesi’nden buraya gelmek’ evet büyük cesaret. Moda nedir, moda dergisi nedir, bir modaevi nasıl olmalıdır, özel sipariş-dikim nasıl olur bunları göstermek istiyorum hanımlara, tüm ilgililere. Yıllar önce Nişantaşı’nda zoru başardım. Esenyurt’ta da niye olmasın ki? Burası yeni ilçe oldu. Birçok yeni yapı yükseliyor etrafta. İlçenin bir modaevi yok. ‘Yeni, modern ilçe’ anlayışına ben de katkıda bulunmak için geldim.
   <br/>
   <br/>
   -Bu bir sıradışılık değil mi? Nişantaşı kültürünü de buraya taşıyacak mısınız?
   <br/>
   <br/>
   Hayatım boyunca hep sıradışı biriydim. Böyle yaşamak bana güç, enerji veriyor. Nişantaşı kültürünü buraya taşımak öncelikli amaçlarımız arasında. Moda, tasarım belli bir mekâna, semte bağlı kalmamalı. Eski bilgi ve deneyimlerimi paylaşmak istiyorum herkesle. Mesela ‘kurulacak dev bir spor kompleksinde gençlere tenis dersleri vermek, yeni şampiyonların yetişmesine katkı sağlamak’ gibi. Çeşitli derneklerde faaliyet göstererek Esenyurt’un gelişimine de katkı sağlamak niyetindeyim. Belki buranın aktif siyasetinde de rol alabilirim…
   <br/>
   <br/>
   -Peki, Esenyurt’un ayrıcalıkları nedir?
   <br/>
   <br/>
   İyi görmek gerekiyor. Burası ‘Yeni İstanbul’un farklı bir yüzü. Bu mozaikte benim de yer almak istemem normal. Yoksa Bakırköy, Avcılar gibi semtlerde de yeni modaevi açabilirdim. Zor bir yere ciddi yatırım yaptım. Tanımadığım insanlarla yepyeni bir mekânda yeni bir başlangıç... Çok umutluyum.
   <br/>
   <br/>
   -Kendinizi buradaki hanımlara nasıl anlatmayı düşünüyorsunuz?
   <br/>
   <br/>
   Yirmi gündür buradayız. Kendi kendimi anlatamam. Hazırladığım modellerle konuşacağım. 30-35 abiye elbise, gelinlik, nişanlık hazırlayacağım. Son günlerde bunlar üzerine kafa yoruyorum. Müşterilerin istekleriyle benim tarzım birbirinden çok ayrı. Zamanla orta yolu bulmam gerekecek. Birbirimizi tanımaya ihtiyacımız var.
   <br/>
   <br/>
   Handan Ilıkkan’ın tasarımlarını merak edenlere de birkaç ayrıntı verebiliriz; kabarık gelinlik, nişanlıktan hoşlanmıyor. Onun çizgileri sade, asil, enteresan; aksesuarları ise görülmeye değer. Asimetriden sıkça faydalanıyor. Kumaşları piyasadakilerden çok farklı. Tasarladığı kıyafetin niteliğine göre canlı renkleri de pastel tonları da kullanabiliyor. ‘Benden başka kimsede olmasın’ diyenler için birebir onun tasarımları. Üstelik sadece elbisenizi dikmekle kalmıyor, en küçük ayrıntıları dahi sizin yerinize düşünüyor…
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-23022-34-siradisi-bir-modaci-handan-ilikkan.html), [web.archive.org (arşiv bağlantısı)](http://web.archive.org/web/20130509012206/http://www.aksiyon.com.tr:80/aksiyon/haber-23022-34-siradisi-bir-modaci-handan-ilikkan.html)
