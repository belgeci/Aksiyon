# Çocuğunu doğru besliyor musun?

*Tuba Kabacaoğlu 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Beslenme Uzmanı Dr. Ender Saraç, tüm ebeveynleri “Çocuğunu doğru besle” diyerek uyarıyor. Verdiği bilgilerle gündelik yaşamınızı kolaylaştırmakla kalmıyor, daha sıhhatli bir neslin temellerinin nasıl atılacağını göstermeye çalışıyor.
  </p>
 </blockquote>
 <p>
  Eskiden ülkemizde yetersiz beslenmeden dolayı bebek ve çocuklar hasta olup vefat ediyordu. Günümüzde ise aşırı beslenme ve obeziteden kaynaklı kalp krizi, diyabet, yüksek kan basıncı, kolesterol, yüksek trigliserit, astım, ortopedik problemler, uyku apnesi, yeme bozuklukları ve depresyon görülebiliyor. Artık fazla kiloları sebebiyle kronik rahatsızlıklar yaşayan çocukların sayısı hiç de az değil. Gerçi kilo problemi bulunmayan yeni nesil çocukların da “yeterince” sağlıklı beslendiğini ne yazık ki söyleyemeyiz hiçbirimiz. Oysa bir çocuğun sağlıklı dünyaya gelebilmesi büyük oranda anne-babanın elinde değilken; sıhhatli bir yaşam sürmesi ebeveyn tutumlarına bağlı. Çünkü kişinin beslenme alışkanlıkları ve yaşam tarzının temelleri çocukluk yıllarında atılıyor.
 </p>
 <p>
  <img alt="Dr. Ender Saraç" src="http://web.archive.org/web/20150707235436im_/http://medya.aksiyon.com.tr//aksiyon/2015/04/14/567508.jpg "/>
  Beslenme ve Sağlıklı Yaşam Uzmanı Dr. Ender Saraç’ı çoğumuz yakından tanıyoruz. Onun beslenme önerileriyle yolu bir şekilde kesişmeyen neredeyse yok gibidir ülkemizde. Saraç, yeni kitabı “Çocuğunu Doğru Besle” ile şimdi de çocuklarımız için sağlıklı beslenme tüyoları veriyor. Ardından da Diyetisyen Zeynep Köse ve Şef Başak Tanaç Tanrıverdi işbirliğiyle birbirinden güzel, besleyici, güçlendirici, lezzetli, alışılmışın dışında yemek, atıştırmalık, içecek, salata, hamur işleri tarifleri sunuyor. “Çocuğunu Doğru Besle”, merkeze çocukları alsa da birçok yetişkinin kendisi için de uygulayıp sağlığına kavuşabileceği önemli, özenli, orijinal bilgiler barındırıyor. İşte o bilgilerden bazıları:
 </p>
 <p>
  <strong>
   ISIRMAK, ÇİĞNEMEK ÇOCUĞUN HAKKI
  </strong>
  <br>
   Annelerin çoğu çocuklarına çiğnemeli, pütürlü gıdayı yediremiyor. Çocuk ya öğürüyor ya midesi bulanıp tükürüyor. Anne birkaç kez bunu deneyimledikten sonra pes ediyor ve yiyecekleri blender ederek yedirmeye başlıyor. Bu hem anne hem de çocuk için oldukça pratik bir çözüm. Ama doğru değil. Her yiyeceği püre şeklinde yiyen çocuklar 2-3 yaşına geliyor ama çiğnemeyi bilmiyor. Halbuki ilk dişler çıktıktan sonra kontrollü şekilde çocuğun bir şeyleri ısırarak yemesine izin verilmeli. Sofrada çocuk acı, ekşi bile olsa istediği yiyeceği yiyebilmeli. Tat farklılıklarını kendi deneyerek, yaşayarak öğrenmeli. Çocuğun ısırmaya, tatmaya, soğuk-sıcak duygularını hissetmeye, elde tutup bir yiyeceği kavramaya hakkı var.
   <br>
    <br>
     <strong>
      KAÇ YAŞINDA TATLI VERİLMELİ?
     </strong>
     <br>
      Çocuklara 1 yaşından sonra doğal bal, tahin, pekmez gibi birtakım tatlılar verilebilir. Ancak tahin-pekmez doğal hâliyle verilmeli, helva olarak değil! 2 yaşından sonra ise çocuklara bir lokma bile tatlı vermemek, her türlü çikolatadan, ara sıra bol tarçınlı, cevizli, meyveli kekten, pudingden, yulaflı kurabiyeden, peyniri bol bir cheese cake’ten mahrum etmek doğru değil. Aşırı stres çocukları mutsuz eder çünkü. Minik çocuklar bu yüzden alışkanlık yapmamak şartıyla kaçamaklar yapabilmeli.
      <br/>
      <br/>
      <strong>
       ŞEKER YERİNE HURMA ŞURUBU
      </strong>
      <br/>
      Hurma şurubu, içeriğinde sakkaroz (nişasta bazlı şeker) barındırmadığı için tip 2 şeker hastalarının da rahatlıkla tüketebileceği sağlıklı, doğal enerji kaynaklarının başında geliyor. Yüzde 35 daha düşük glisemik indeksi var. Yüksek oranda da antioksidan, kalsiyum ve mineraller içeriyor. Çocuk ve gençler için sabah kahvaltısında bir bardak süte bir kaşık hurma şurubu ilave edilebilir. Zindelik verir, enerjik tutar, bedensel ve zihinsel gelişime yardımcı olur. Stres ve yorgunluk gidermeye yardım eder. Antioksidan özelliği yüksektir. Vücut direncini, anne sütünü artırır. Hurma şurubu, her alanda şeker yerine rahatlıkla kullanılabilir. Örneğin çay ve kahvede tatlandırıcı olarak ya da baklava, pasta, sütlü tatlılar gibi tüm tariflerde. Hurma şurubu genellikle 250 gramlık şişelerde ve 14-18 TL arasında satılıyor.
      <br/>
      <br/>
      <strong>
       ‘UÇ LEZZETLERİ’ ÖNCE TATMAMALI
      </strong>
      <br/>
      Çocuğa gündelik yaşam içinde sabah kahvaltısı, öğle yemeği, akşam yemeği, uyku vakti gibi zaman dilimleri öğretilmelidir. Çocuk hangi işi yapıyorsa o işe konsantre olmasını sağlamak oldukça elzemdir. Çocuk oyun oynuyor, bir yandan televizyon açık ve anne bu esnada oğlunun-kızının ağzına bir şeyler tıkıştırıyorsa, çocuk hiçbir şeye odaklanamayacaktır. Ayrıca oyun çocuğu grubundaki çocukların dildeki tat reseptörleri yetişkinler gibi değildir. Çocuk kolay kolay kereviz, bamya, pırasa, ıspanak sevmeyebilir. Çünkü bunlar daha yalın, kekremsi ve buruk tatlardır. Ama yaş ilerledikçe tat reseptörleri de gelişir, değişir ve bunları yiyebilecek duruma gelir kişi. Ama siz çocuk daha nötr tatları kavramamış, onlara alışmamışken çikolatalara, hamur işlerine, kızartılmış yiyeceklere, asitli-gazlı içeceklere, yani “uç lezzetler”e onu alıştırırsanız, çocuk normal tatlardan lezzet alamaz, tatmin olmaz, sağlıklı yiyecekler hep yavan gelir. Oyun çağı döneminde uç lezzetlere alışmış çocuklar, ileriki yıllarda daha da tatlısını, daha da soslusunu, daha da kızartılmışını, daha da kalorilisini tercih eder.
      <br/>
      <br/>
      <strong>
       ŞARTLA YEMEK YEDİRİLMEZ!
      </strong>
      <br/>
      Yemek yemeyi çok da sevmeyen çocuklara bu eylemi gerçekleştirmeleri karşılığında ödül verilmemelidir. “Yemeğini yersen sinemaya gideriz”, “Yemeğini yersen 1 saat ipad ile oynayabilirsin” gibi. Bir çocuğun en büyük ihtiyacı oyundur. Ebeveynler yemekten sonra çocuğun enerjisini atabilmek için birlikte oyun oynayabilirler. Ama ödül asla olmamalı. Çocuk yemek zamanında yemeğini yiyip ondan sonra gündelik hayatına kaldığı yerden devam edebileceğini öğrenmeli. Başka işlerle uğraşmak isteyen çocuğa ebeveyn net şekilde rehberlik etmeli: “Şu an yemek zamanı. Büyümek, daha sağlıklı olmak, hastalıklardan korunmak için yemek yememiz gerekiyor.”
      <br/>
      <br/>
      <strong>
       KORKU DUYGUSU VE YEMEK
      </strong>
      <br/>
      <img alt="" src="http://web.archive.org/web/20150707235436im_/http://medya.aksiyon.com.tr//aksiyon/2015/04/14/567509.jpg "/>
      Bazı ebeveynler sırf çocuklar yemek yesin diye “Yemeğini yemezsen cüce kalırsın. Okula almazlar seni. Yemeği bitirmezsen odanda 1 saat kilitli kalacaksın,” gibi ürkütücü tehditlerde bulunabiliyorlar. Ya da “Bak kardeşin senden küçük ama senin iki katın yemek yiyor. O daha da büyüyecek, sen küçük kalacaksın” gibi karşılaştırma yaparak çocuğu hırslandırıyor, başka çocuklarla yarış yapar hâle getiriyorlar. Tüm bu davranışlar oldukça yanlıştır. Beslenme temel bir ihtiyaçtır. Çocuk bunu koşulsuz, cezasız, ödülsüz ve yarışmadan gerçekleştirmeyi doğal yollarla öğrenmelidir. Çocuk acıktıkça sağlıklı yiyeceklerden yiyebilir. Ara öğünde enerjiye ihtiyaç hissedebilir. Böyle zamanlarda bir bardak sütle kek, yulaflı kurabiye, tost gibi sağlıklı atıştırmalıklardan tüketebilir. Ancak çocuğun öğün düzeninin de oturtulması gerektiği akıldan çıkarılmamalıdır. Öğün mantığına alışmamış çocuklar, yemek zamanlarını atıştırmalıklarla geçiştirmeyi alışkanlık hâline getirir. Bu da uzun vadede sağlıksız bir beslenme alışkanlığı anlamına gelir.
      <br/>
      <br/>
      <strong>
       ÇOCUKLARDA BAL TÜKETİMİ
      </strong>
      <br/>
      1 yaşından küçük bebeklere bal verilmemeli. İlk denemede 1 çay kaşığının dörtte biri kadar yedirilebilir. Çocuk gözlemlenmeli. Eğer vücudunda herhangi bir reaksiyon yoksa ertesi gün yarım çay kaşığına çıkarılmalı. Sonrasında da yarım ölçü daha artırılmalı. Ancak ilk zamanlar bebeklere yarım tatlı kaşığından fazla bal verilmesi doğru değildir. Başlangıç ise kestane ve karakovan ile değil; ıhlamur, çiçek ve çam balı gibi daha yumuşak tatlarla yapılmalıdır. Bal kesinlikle çok sıcak gıdaların içine konularak tüketilmemeli. Bu büyük-küçük herkes için geçerli bir kuraldır. Çünkü 40-45 derece ısıda bal kimyasal reaksiyona girer ve zararlı-zehirli hâle dönüşür.
      <br/>
      <br/>
      <strong>
       BAĞIŞIKLIK SİSTEMİ İÇİN PROPOLİS
      </strong>
      <br/>
      Propolis, arıların çeşitli ağaçlardaki reçinelerden toplayıp kovanların çatlaklarını, kapısını sıvamak için ‘kendine has’ ürettiği koruyucu maddeye deniyor. Propolisi hem çocuklar hem de yetişkinler bala karıştırarak az miktarda (çocuklar yarım çay kaşığı, yetişkinler 1 çay kaşığı) tüketebilir. Propolisin oldukça fazla faydası bulunuyor. Vücudun yenilenmesini sağlıyor, kişiye enerji veriyor. Bağışıklık sistemini destekliyor, vücut direncini yükseltiyor, soğuk algınlığından koruyor, bademcik iltihabı, farenjit, larenjitin tedavisinde, ağız ve boğaz mukozası sorunları için hem oral olarak hem de gargara biçiminde alınabiliyor. Hücreleri yeniliyor, mikroptan bağırsakları arındırıyor, bakteri üremesini durduruyor, inatçı mantar türlerini iyileştiriyor ve kasları gevşetiyor. Ayrıca içeriğinde B1, B2, E, H, P, B vitamin kompleksi ve minerallerle aminoasitler de bulunuyor.
      <br/>
      <strong>
       <br/>
       KABIZLIK PROBLEMİ
      </strong>
      <br/>
      İki hafta ya da daha uzun süre devam eden dışkılamada gecikme veya zorlanma durumunda ortaya çıkan tabloya kabızlık denir. 1 yaş ve üzeri çocuk grubu için 3 günden fazla dışkılama yapılmaması veya sert-acı veren tarzdaki dışkılama kabızlığın işaretidir. Kabızlık sorununa çocukluk döneminde çok sık rastlanılır. Bu problemin üstesinden gelmek içinse çocuğunuza bağırsak florasını düzenlemek için ev yapımı yoğurt yedirin. Kefir ya da içine probiyotik eklenmiş yoğurtlar da yararlıdır. İçinde yoğurt bulunan tarhana çorbası da probiyotik açısından zengindir. Arpa yenerek bağırsakların hızlıca çalıştırılması da sağlanabilir. Ayrıca yulaf ezmesi, keten tohumu, erik pestili, posalı mor erikler, incir, kayısı, dut, çilek, yabanmersini, pırasa, bamya, semizotu, ıspanak, pazı, balkabağı gibi bütün lifli sebzeler, tam tahıllı ürünler, bakliyatlar ve genelde bütün posalı, kabuklu, çeperli gıdalar bağırsak çalıştırıcı etkiye sahiptir. Özellikle kabızlık problemi yaşayanlar bu yiyecekleri tüketmeye özen göstermelidir. Ayrıca; salata ve yemeklerde zeytinyağı kullanın. İnek sütü yerine keçi sütünü tercih edin. Beyaz un yerine; tam buğday ve çavdar unuyla yapılmış ekmekleri tüketin. Çocuğunuzu aşırı katı gıdalarla beslemeyin. Meyvelerin kendi şekerleriyle yapılmış marmelatları da (aç karna bir tatlı kaşığı) tüketildiğinde bağırsakları yumuşatır, dışkılamayı kolaylaştırır. Çocuğunuza su içme alışkanlığı kazandırın ve siyah çay, kahve ve asitli içecekleri hayatınızdan çıkarın. Hareketsizlik kabızlığa sebep olan etmenlerdendir. Gün boyunca televizyon ve bilgisayar karşısında hareketsiz vakit geçiren çocukların çoğu kabızlık problemi yaşar. Bunun önüne geçmek için çocuklarınızın dışarıda vakit geçirmelerini sağlayın, herhangi bir sporla ilgilenmesini destekleyin.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/cocugunu-dogru-besliyor-musun_550557), [web.archive.org (arşiv bağlantısı)](http://web.archive.org/web/20150707235436/http://www.aksiyon.com.tr/dosyalar/cocugunu-dogru-besliyor-musun_550557)
