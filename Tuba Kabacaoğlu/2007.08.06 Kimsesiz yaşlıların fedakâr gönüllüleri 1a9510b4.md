# Kimsesiz yaşlıların fedakâr gönüllüleri

*Tuba Kabacaoğlu 2007.08.06*

<div class="pNewsDetailMainContent" itemprop="articleBody">
 Sivas'ta yaşayan bir grup çılgın İyilik Derneği'ni kurdu 4 yıl önce. Onlar iyilik kavramının tekrar gönüllere yerleşmesi için imkânsızlıklar içinde didinip duruyor. Biz de derneğin yardım kervanına katıldık, ibret dolu hikâyeler dinledik...Sizce 'iyilik' ne demek? Bir yetimin başını okşamak mı, gözü görmeyen bir yaşlının soğuk kış gecelerinde sobasını yakmak mı? Yapayalnız felçli birinin sevgisizlikten kuruyan gönlüne bir bardak su vermek mi? Yoksa 11 yıllık diyaliz hastasının apartman merdivenlerini çıkmasına yardımcı olmak mı? Yıllardır yatağa mahkûm yaşayan, gözyaşları bir türlü dinmeyen, eşi tarafından terk edilmiş biri için sahi iyilik ne anlama gelir? Belki de iyilik gönülden kopan sıcacık bir gülümseme, sevgiyle uzatılmış bir el, belki de sadece yan yana olmak...
 <br/>
 <br/>
 Sivas'ta 2004 yılında kurulan "İyilik Derneği" unutulmuş bir hasleti hatırlatıyor günümüz insanına. Sivas Cumhuriyet Üniversitesi'nde öğretim üyesi bir çiftin öncülük ettiği derneğin üyeleri de gönüllüleri de "Komşusu açken rahat uyuyan bizden değildir." hadis-i şerif'ini düstur edinmiş kendilerine. Fen-Edebiyat Fakültesi Tarih Bölümü Öğretim üyesi Yrd. Doç. Dr. Adem Işık'ın yardım kervanı aynı üniversitenin Alman Dili ve Edebiyatı Bölümü'nde öğretim Üyesi olan eşi Şehnaz Işık, kız kardeşi ve annesinden aldığı ufak yardımlarla yürümeye başlar. İki yıl devam eden bu yardım çabası zamanla önce şehir merkezinde, sonra çevre ilçe ve köylerde duyulur. Pek çok insan bu hayırlı işe katkı yapmak isteyince yaşanan bu hareketlilik polisin dikkatini çeker. Birkaç gönüllü sorgulanınca yapılan işin resmiyete kavuşturulması gerektiği kararlaştırılır. İşte İyilik Derneği de bu sürecin sonunda ortaya çıkar.
 <br/>
 <br/>
 DERNEĞİN ÖNCELİKLİ HEDEFİ YAŞLILAR
 <br/>
 <br/>
 Şehir merkezinde bir mekân kiralanır. Gönüllüler evlerinden getirdikleri masa ve sandalyelerle merkezi yaşanır hale getirir. Bir süre sonra dernek yaşlısıyla genciyle herkesin uğrak yeri haline gelir. Ardından projeler devreye sokulur. Derneğin iyilik listesinde yaşlılar, yetimler, fakirler, öğrenciler, yalnızlar, dullar, parçalanmış aileler, çocuklar vardır. Hatta vahşi hayvanlar bile Mesela dernektekiler yaşlıları sık sık ziyaret ediyor. Fakir birinin ev eşyaları çevreden bulunan yardımlarla denkleştiriliyor, gıda yardımları ellerinin altından hiç eksik olmuyor, öğrencilerin ihtiyaçları mümkün olduğunca tedarik ediliyor.
 <br/>
 <br/>
 Derneğin öncelikle ilgilendiği insanlar yaşlılar. "Bana ziyarete gelin, çok sıkıldım." diyerek kendilerine ulaşan birine anında cevap veriliyor mesela. Tabii hasta ve yaşlı olduğu için yemek yapacak biri olmadığını söyleyenlere de. İstek sahibinin ev adresi alınıyor, sevdiği yemekler öğreniliyor, malzemeler tedarik ediliyor. Teyze ya da amcanın evinde hazırlanıyor yemekler. Gerekirse yaşlının evi temizleniyor da Ev sahibine gençlik anılarını, vefat eden eşini, nasıl evlendiklerini anlatmak kalıyor. Bazı yaşlıları komşuları, eşi dostu ihbar ediyor. Dernekten bir 'görücü ekip', verilen adrese giderek durum tespiti yapıyor. Daha sonra gönüllü grup, aynı durumdaki en az 5-6 kişinin maddi-manevi mesuliyetini üstleniyor. Haftalık ziyaret yapılarak onların her türlü ihtiyacı karşılanmaya çalışılıyor.
 <br/>
 <br/>
 Derneğin imdadına yetiştiği insanlar arasında malı mülkü için akrabaları tarafından rahat bırakılmayan yaşlılar da var. Dernek üyeleri, bu tür insanlara, "Onların arkasında İyilik Derneği var. Sakın onlara zarar vermeyin. Aksi takdirde sizi ihbar ederiz." gibi sözlerle karşı çıkıyor. Bu yüzden Adem Işık başta olmak üzere birçok gönüllü tehdit almış. Şükür ki kadar kimse bu tehditleri uygulamaya cesaret edememiş.
 <br/>
 <br/>
 Sivas'ta yaşayan töre cinayeti mağdurları da yardım alanlar arasında. Eşi kan davası ya da töre cinayeti yüzünden hapiste olan çocuklu kadınlara dernek birebir para yardımında bulunamasa da onların el becerisine göre yün, dantel ipi, tülbent ya da kumaş satın alıyor. Bunlardan el emeği göz nuru işler yapmasını istiyor. Hazırlanan danteller, oyalı tülbentler, patikler, elbiseler, lifler, örtüler satılıyor, elde edilen para mağdur ailelere veriliyor.
 <br/>
 <br/>
 Bazı aileler de tıpkı yaşlılar gibi yardıma muhtaç olduklarını söylüyor. Dernekten iki kişi bu aileyi ziyaret ederek acil ihtiyaçlarını belirliyor. Yardımın nasıl yapılacağına karar verildikten sonra tedarik edilen gıdalar ya da eşyalar vakit geçirilmeden muhtaç aileye teslim ediliyor. Bir de sevdikleri için bir şeyler yapamayan yaşlılar da dernekten yardım istiyor. Görüşme yaptığımız sırada işitme engelli yaşlı bir amca, kendisi gibi işitme engelli iki torununa bisiklet almak istediğini; ama buna gücünün yetmediğini söylüyor. Adem Işık, oğlunun ve eşinin bisikletlerini vermeyi taahhüt ediyor. Ertesi gün de bisikletler yaşlı amcanın evine teslim ediliyor. Adem Işık, derneğin herhangi bir kurum, kuruluş ya da şahısla bağlantısı olmadığını söylüyor. "Biz Allah'a şükür fakir değiliz. Eğer yoksul olsak böyle bir şeye kalkışamazdık. Bu bir tekâmülün sonucu. Eşim de ben de üniversite de hocayız. Ailelerimizden kalan iyi kötü mal mülkümüz var. Önce kendi hayrımızı dağıtmaya başladık. Sonra insanlar verecek şeyleri olduğunda bize teslim etmeye başladı. Allah oradan bir kapı açtı." sözleriyle özetliyor yaşadıklarını.
 <br/>
 <br/>
 ALO, ALO EVLADIM YAŞLIYIM
 <br/>
 <br/>
 Çevredekilerin yardımlarıyla büyüyen İyilik Derneği asıl hamlesini Avrupa Birliği (AB) fonlarından yararlanmaya başlayınca yapar. Bunda Sivas Belediyesi'nin Ar-Ge bölümünde çalışan Mehmet Alpakan'ın emeği büyüktür. Emekli olduktan sonra derneğe nasıl bir katkı yapabileceğini sorduğunda, Adem Işık AB fonlarına başvurmak istediklerini söyler. Bu tür konularda tecrübesi olan Mehmet Bey 5 ay gibi kısa bir sürede yaşlılar için "Koca Çınar", sokak çocukları için "Boyayalım mı Abi?" projelerini hazırlar. Bir diğer proje ise Karapapaklar ile ilgilidir. Yapılan çalışmalar onaylanınca dernek toplam 74 bin Avro alır AB'den. Bu para derneğin eğitim ve kültür faaliyetlerinde kullanılır.
 <br/>
 <br/>
 Koca Çınar Projesi çerçevesinde içinde psikolog, sosyolog, diyetisyen ve hemşirelerin bulunduğu güçlü bir ekip kurulur. Ayrıca bir 'resmî değerlendirme ekibi' de oluşturulur. 221 74 74 numaralı dernek telefonu 'Alo evladım yaşlıyım hattı' haline dönüştürülür. Böylece, derneğin dört yıldır üzerinde çalıştığı bir konu, Koca Çınar Projesi ile resmen hayata geçirilir. 'Alo Evladım Yaşlıyım' hattı ulusal ve yerel gazetelerde haber olunca daha çok ihbar almaya başlar. Lakin proje bütçesinden para alıp eşya, yiyecek yardımı yapılamadığı için dernek talepler karşısında zaman zaman yetersiz kalır.
 <br/>
 <br/>
 40 yaşlının eğitimini kapsayan projede yalnızlık terapisi, ölüm korkusu terapisi, sağlıklı beslenme, müzik ve bilişim eğitimi gibi konular var. Proje yazılırken '65 yaş ve üzeri' denildiği için çalışmalar Sivas Huzur Evi'nde yapılır. Çünkü dernek 4'üncü katta olduğu için yaşlıların büyük bir kısmı merdivenleri çıkamaz. Bazılarının da aklî dengesi zaman zaman gidip gelir. Tonton ninelerle yaşlı dedelerin eğitimleri hiç de kolay olmaz. Eğitim verecek uzmanlar onların dikkatini bir noktaya toplayamamaktan, seslerini duyuramamaktan yakınınca çalışmalar birebir yapılmaya başlar. Eğer konu beslenmeyse uzman o yaşlının hastalığına göre neler yiyip yiyemeyeceğini, kendine nasıl bakıp nelere dikkat etmesi gerektiğini anlatır.
 <br/>
 <br/>
 GÖNÜLLÜLER YENİDEN İYİLİK YAPMAYI ÖĞRENDİ
 <br/>
 <br/>
 Elbette eğitim çalışmaları sadece yaşlıları kapsamıyor. 40 dernek gönüllüsü 40 da refakatçiyi unutmamak gerekiyor. Gönüllü ve refakatçilerin niçin eğitildiğini Mehmet Alpakan şöyle açıklıyor: "Bize yaşlı birinin bakıma ihtiyacı var yardımcı olur musunuz diye ihbarlar geliyor. Fakat biz bir yönlendirme yapamıyorduk. Bu eğitimi tamamlayanları yönlendireceğiz artık. Gönüllü eğitimi de çok önemli. Yaşadıklarını anında unutan yaşlılar da var. Bir yaşlı, arkadaşımızı hırsız tutmuştu. Mesela biz böyle bir durum karşısında ne yapacağımızı bilmiyorduk, öğrendik şimdi. Ya da dernekten bir arkadaş yaşlı ziyaretine gidiyor ve evde yaptığı pasta böreği götürüyor. Halbuki yaşlılar şeker ve tansiyon hastası. Kesinlikle bunları yememesi lazım. Bizim de onlara bu konuda mümkün olduğunca yardımcı olmamız gerekiyor."
 <br/>
 <br/>
 Verilen eğitimler arasında teknolojiden yararlanma kılavuzu da var. Bankamatikten para çekmek, televizyon kumandasını kullanmak, cep telefonuyla aramak gibi. Sonay Kekeçoğlu (26) Koca Çınar Projesi'nin eğitim koordinatörü. Ankara Üniversitesi Tarih Bölümü'nden mezun Kekeçoğlu, 3 yıldır dernekte gönüllü olarak çalışıyor. Verilen eğitimin yaşlıları yeniden hayata kazandırdığı görüşünde. "İşe yaramıyorum, çocuklarımız bizi istemiyor psikolojisiyle ölümü bekleyenler şimdi işe yarayacaklarını düşünüyor. Yeni bir projesiyle onları dernek gönüllüleri arasına katmayı, hayat tecrübelerinden faydalanmayı düşünüyoruz." diyor.
 <br/>
 <br/>
 Projeye katılan yaşlıların hemen hepsi huzurevinde yaşıyor. Ne hayatta evlatları ne de dostları var. Hepsi özlemle ölümü bekliyor. Dolayısıyla onlarla diyalog kurmak, konuşmak, hayata tutunmalarına vesile olmak biraz daha zor. Cumhuriyet Üniversitesi öğrencilerinden Barış Tokpınar'a göre yaşlıların en fazla ihtiyacı olan şey konuşmak. Onları dinlemek için her hafta huzurevine gittiklerini belirtiyor: "Orada herkes dertli. Kimse başkasına sıkıntısını anlatamıyor. Biz haftada bir gidiyoruz. Ayrılırken kulağımıza 'Bizi yalnız bırakmayın, yine gelin emi?' diyorlar."
 <br/>
 <br/>
 Dernek gönüllülerinin hepsi, "İyilik yapmanın çok önemli olduğunu biliyorduk; ama sürekli bu eksende düşünüp hayatı buna göre programlamak bambaşka bir duyguymuş." diyor. Sonay Kekeçoğlu uzun yıllardır anneannesiyle yaşıyor. Ailesi ise Almanya'da. Yaşlılarla haşir neşir oldukça hayata ve yaşlılara bakış açısının değiştiğini söylüyor. Kekeçoğlu'na göre, günümüz insanı yaşlıları hızlı yaşantısının uzağında tutmaya çalışıyor. Onlara belli kalıplarla bakıyor. "Ziyarete gittiğimiz yaşlılar bize kırgınlılarını, gençlerden beklentilerini anlattıkça anneannemi daha iyi anlıyorum" diyor. Tanıştığı yaşlıların hikâyelerini anneannesine anlattıkça onun çok üzüldüğünü, "Kızım beni boş ver, onlarla ilgilen." dediğini aktarıyor.
 <br/>
 <br/>
 Koca Çınar Projesi'nin koordinatörü Hülya Akbulut Tarih Bölümü'nde yüksek lisans yapıyor. Telefonla gelen ihbarları değerlendiren Akbulut'un ilk 6 ay kadar psikolojisi bozulmuş. Eve gittiğinde geceleri rahat rahat uyuyamıyormuş. Onun listesinde boşanan, kocasından dayak yiyen, çocuklarıyla kapı önüne konan, hasta, maddi sıkıntısı olan hayli kadın var. Düşüncelerini şöyle özetliyor: "Bir sürü sorunlu vatandaşı dinledikten sonra 'Bizim sıkıntılarımız ne ki?' diyor, rahatlıyorum. Halbuki insanlar o kadar büyük sıkıntılarla boğuşuyor, bir dilim ekmeği bile bulamıyor." 3 yıldır dernekte gönüllü olarak çalışan Mehmet Şengül (23) de öğrenci. Yaşlılarla ilgilenmeyi çok seviyor. Çünkü "İlk dersi annemden aldım." diyor. Meğer annesi yatalak babaannesine 8 yıl bir 'of' bile demeden bakmış. Onların bir dediğini iki etmemiş. Çilekeş annesinin bu davranışından çok etkilenmiş ve derneğin faaliyetlerini de görünce hemen kolları sıvamış: "Bizden yardım isteyen yaşlılara bugün bakmazsam ileride annem gibi olamam."
 <br/>
 <br/>
 <br/>
 <br/>
 <br/>
 LÜTFEN BİZİ YALNIZ BIRAKMAYIN
 <br/>
 <br/>
 Vahit Arıcı 83 yaşında. Adıyamanlı. Dernekle 2 yıldır tanışıyor. Gözleri görmüyor. 12 yaşından beri de bacağının biri yok. Hayatını rençperlik yaparak kazanan Vahit Dede yaşlanıp tarlada bahçede çalışamaz hale gelince Sivas'a göçmüş. 2 yıl önce felç geçiren eşi Kamile Teyze (80) konuşamıyor. Elleri ve bakışlarıyla derdini anlatabiliyor. İyilik Derneği'nden gönüllüler Arıcı ailesini sık sık ziyaret edip mutfak ihtiyaçlarını karşılıyor. Sivas Belediyesi de günlük yemeklerini tedarik ediyor. Kış aylarında bazen dernektekiler bazen yemek dağıtan görevliler sobalarını yakıyor, çay yapıp ellerine veriyor. Vahit Dede, gözleri görmediği için ziyaretine gelenleri sesinden tanıyor. Her namazın ardından kendilerine yardım edenlere ismen dua ettiğini söylüyor. Lakin dua listesi uzayınca cami hocası kendisine pratik bir çözüm önermiş: "Toplu dua et. Bana yardım eden herkes deyiver." Vahit Dede'nin sağlığı pek yerinde değil. Sıvı yiyecekler tükettiğinde yedikleri burnundan çıkıyor. Ama rahatsızlığının sebebini doktorlar bulamıyor. Dernekten gelenlerle çok güzel vakit geçirdiğini belirterek, her sarıldığı gencin kulağına aynı cümleyi fısıldıyor: "Lütfen bizi yalnız bırakmayın."
 <br/>
 <br/>
 <br/>
 <br/>
 ALLAH ONLARI DA BÖYLE ŞANSLI YAŞLI ETSİN
 <br/>
 <br/>
 Rabia Teyze'nin (75) kimi kimsesi yok Sivas'ta. Kışları yurtdışında yaşayan akrabalarının evinde kalıyor yalnız. Çünkü haftanın üç günü diyalize giriyor. 10 yıldır böbrek hastası. Bir oğlu bir de kızı var. Lakin kızı genç yaşta vefat emiş. Oğlu da Sivas'ın Yıldızeli ilçesinde oturuyor. İyilik Derneği'nin ilk yardım ettiği yaşlılar arasında. Gönüllülerin hepsini tanıyor. Diyalize girdiği günlerde gençler yardımına yetişiyor. Ara ara derneği arıyor ve 'Kızım bana bir gelin de yemek yapın, evi temizleyin' diyor. Gençler, sevdiği yemeklerin malzemelerini alıp yola koyuluyor. Bir bakıyorlar ki, Rabia Teyze onlara küçük tüpün üzerinde enva-i çeşit yemek yapmış. Gönüllülere sofrayı hazırlamak ve Şakacı Teyze'nin tatlı sohbetine eşlik etmek kalıyor. En büyük korkusu evde yalnızken ölmek Sürekli bunu düşündüğünü söylüyor: "Onun için iyilikçi çocuklarıma diyorum; beni arayın, sorun diye. Belki bir gün ölürüm ama kimse bilmez öldüğümü. Son nefesten sonra insan toprak ister yavrum. Allah kimseyi yalnız bırakmasın. Bu gençler bana hayat oluyor, sanki ömrüm uzuyor onlarla. Allah onları da böyle şanslı yaşlılardan etsin."
 <br/>
 <br/>
 <br/>
 <br/>
 OĞLUMUN KEMİKLERİ SIZLAR!
 <br/>
 <br/>
 Mükerrem Özdemir'in (80) zilini çaldıktan sonra 10 dakika kadar beklememiz gerekiyor. "Acaba evde yoklar mı?" diye düşünürken gönüllüler biraz daha beklememizi söylüyor. Kanedyenle yavaş yavaş yürüyerek kapıya gelen Mükerrem Teyze, bizi görünce "Buyurun çocuklar, hoş geldiniz." diyor. Onun kimsesi yok. Eşinden kalan 400 YTL emekli maaşı dışında hiçbir geliri de Bu paranın 250 YTL'siyle evinin kirasını ödüyor. Uzun süre ayakta kalamadığı için yemek yapamıyor; sürekli kahvaltılık ve yoğurt-ekmek yiyor. Şeker ve tansiyon hastası olduğundan komşularının yaptığı yemekleri de kabul edemiyor. Dernek gönüllüleri Mükerrem Teyze'ye ziyaretlerinde kahvaltılık malzemeler götürüyor, evini temizliyor. 40 yaşında trafik kazasında vefat eden oğlundan bahsediyor. "Benim hayattaki tek dayanağımdı. O olsaydı ben şimdi böyle olmazdım" diyerek gözyaşı döküyor. "Seni huzurevine yatıralım." diyen derneğin teklifine de başından itibaren hep karşı çıkıyor: "Hayır, olmaz. Oğlumun kemikleri sızlar." Aynı teklif son ziyarette yine tekrarlanıyor. Mükerrem Teyze ağlıyor. "Allah'ın dediği olur, Allah kimseyi yalnız komasın' deyip yine 'hayır' cevabını veriyor.
 <br/>
 <br/>
 NOTUNU YÜKSELTEN ÖĞRENCİYE HEDİYE
 <br/>
 <br/>
 İyilik Derneği'nin portföyünde ders notları iyi olmayan fakir ilköğretim öğrencileri  de var. Notlarını yükseltenlere de ödül olarak çeşitli hediyeler veriliyor. Mezuniyet gecesinde üzerine giyecek bir kıyafetinin olmadığını ağlayarak söyleyen fakir bir öğrenciye tanıdık esnaflardan bir takım elbise bulunabiliyor. Maddi imkânsızlık sebebiyle çocuklarını okula göndermek istemeyen ailelere de kıyafet, araç-gereç yardımı yapılıyor. Hatta miniklerin okullarına düzenli gidip gitmedikleri takip ediliyor. Hafta sonları iki gönüllü çok fakir beş öğrenciyi evinden alıyor, sinemaya götürüyor, yemek yediriyor, tekrar  evine bırakıyor. Böylece çocukların sosyalleşmesine katkıda bulunuyorlar.
 <br/>
 <br/>
 MORALİM BİR DÜZELSİN, İYİLEŞECEĞİM
 <br/>
 <br/>
 10 yıldır yatağa mahkûm yaşıyor 57 yaşındaki Dürdane Bektaş. Böbrek hastası kendisi. Ateşi sürekli 40 derece. Elinde ıslak bir mendil bulunduruyor, sıklıkla yüzüne sürüyor. Onun yataklara düşmesinin görünen tek bir sebebi var: Eşi. Yıllar önce evini ve çocuklarını terk etmiş, arkasında bir dolu borç bırakarak Kıt kanaat geçinerek hayatını düzene sokmaya başlamışken tekrar gelip özür dilemiş. Dürdane Abla da 'Çocuklarımın babası' diyerek affetmiş. Fakat yine aynı şeyler yaşanmış. Bektaş'ın 4 çocuğu var ama bu sene üniversite sınavına giren oğlu Mevlüt'ün (17) dışında kimsecikler yok yanında. Annesinin her türlü ihtiyacını o karşılıyor. Doktorlar, rahatsızlıklarının psikolojik sebeplerden kaynaklandığını, hayatında bir şeyler olumlu giderse düzeleceğini söylüyor. İyilik Derneği'nin gösterdiği ilgiden memnun. "Moralim bir düzelsin ben de iyileşeceğim, kendime geleceğim. Ama ne olursunuz beni yalnız bırakmayın, arayın sorun, dua edin bana." diyor. Aldığımız son haberlere göre sözünde durmuş. Morali yerine gelmiş. Oğlu da üniversite sınavında çok başarılı olmuş. Dernek bir televizyon bir de başucuna telefon koymuş. Artık koltuk değneği ile tuvalet ihtiyacını da karşılayabiliyormuş. Bir sonraki hedefi ise desteksiz yürüyebilmekmiş
 <br/>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-17543-34-kimsesiz-yaslilarin-fedak%C3%A2r-gonulluleri.html), [web.archive.org (arşiv bağlantısı)](http://web.archive.org/web/20150810064013/http://www.aksiyon.com.tr/aksiyon/haber-17543-34-kimsesiz-yaslilarin-fedak%C3%A2r-gonulluleri.html)
