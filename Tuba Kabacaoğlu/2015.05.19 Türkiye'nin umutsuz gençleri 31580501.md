# Türkiye'nin umutsuz gençleri

*Tuba Kabacaoğlu 2015.05.19*

<div class="pNewsDetailMainContent" itemprop="articleBody">
 <blockquote>
  <p>
   Gençlerin Türkiye’sini hiç merak ettiniz mi? Acaba onlar nelerden şikâyetçi? Niçin mutsuz ve umutsuzlar? Peki ya hayalleri? Hepsi ve daha fazlasını gençlerin ağzından dinlemek ister misiniz?
  </p>
 </blockquote>
 <p>
  Ben çocukken…”, “Ben gençken…” diye başlayan cümleler kuruyorsanız; artık hayat yolunu yarıladığınızı, gençlerin gözüyle bugüne bakamadığınızı düşünebilirsiniz rahatlıkla. Nitekim biz de “Gençlerin Türkiye’si nasıl bir yer acaba?” sorusunun cevabını bulmak için düştük yollara. Her kesimden, farklı ideoloji ve sosyo-kültürel yapıdan gençlerle tanıştık, uzun uzun keyifli sohbetler ettik.
 </p>
 <p>
  Bu ülkede yaşamak her geçen gün zorlaşırken, gençlerin durumunun biraz daha çetrefilli ve zor olduğunu görmek ilginç bir tecrübeydi. Öyle ki artık hayal kurmak, geleceğe dair plan yapmak istemiyor yeni nesil. Çünkü hepsi bir şekilde mağdur edilmişler, ediliyorlar. Bazen okulda, bazen sosyal hayatta, en çok da sürekli değişen eğitim sistemiyle...
 </p>
 <p>
  “Türkiye gündemini yakından takip etmiyoruz aslında” deseler de her şeyin farkında onlar. Gezi Parkı süreci, Özgecan Arslan’ın vahşice öldürülmesi, rehin tutulup kimin kurşunlarıyla öldürüldüğü açıklanmayan Savcı Mehmet Selim Kiraz, kanunlara uygun şekilde karar verdiği için hapse atılan hâkimler, aylardır sebepsiz yere tutuklu polisler, basın mensupları…
 </p>
 <p>
  Gençler, bireysel özgürlüklerin ne anlama geldiğini, bir vatandaş olarak nelerden ‘özellikle’ mahrum bırakıldıklarını iyi biliyorlar. Onlara yeni bir Türkiye sunamayan siyasetçilere ise hayli kızgınlar. Din ile siyasetin özenle birbirine karıştırılmasına ise çok tepkililer. Hazır mısınız? Şimdi söz sırası onlarda çünkü:
 </p>
 <p>
  <span>
   <strong>
    BERDAN UMUT AYDIN (18)
   </strong>
  </span>
 </p>
 <p>
  <strong>
   Artık özel ders kovalarsınız:
  </strong>
  Özel bir okulda lise son sınıf öğrencisiyim. Üniversite sınavına hazırlanıyorum. İlk ve son hakkımız bu sene. Dershanelerin kapanacak olması bizim kaygımızı üçe dörde katlıyor. Bunu yaşamak zorunda neden bırakılıyoruz? Dershanedeki hocalar “Seneye mezunları almayacağız. Artık özel ders kovalarsınız.” diyor. Benim iş kaygım yok, ailemle çalışacağım için. Üniversiteyi bitirdikten sonra yurtdışında da eğitimime devam edeceğim. Bu seneki sınav bence olması gerekenden daha zordu. Herkes bu konuda hemfikir. Şöyle bir senaryo var aklımda; seneye dershaneleri kapatacaklar ve daha kolay bir sınav yapacaklar. Başarı oranı yüksek olacak. Sonra da dershanesiz sınavda öğrenciler daha başarılı oldu deyip kendilerini haklı çıkaracaklar.
 </p>
 <p>
  <strong>
   İnsanların inançları kullanılıyor:
  </strong>
  Müslüman bir ülkedeyiz. İnsanların en hassas oldukları şey inançları. En temiz duygularınla inanıyorsun. İktidar insanların bu yönünü kullanarak ayakta kalıyor. Bundan çok çok rahatsızım. Balık hafızamız var. Gezi süreci de unutuldu. 9 genç öldü. Onların yasları tutuldu ancak. Devlet erkânı Gezi sürecinin verdiği mesajı alamadı. Terörist bile dediler orada toplananlara. Dededen, babadan devrimci bir aileyiz. Babamla ben de gittim oraya. Orantısız güç uygulandı ve buna biber gazı yiyerek şahitlik de etmiş olduk. Kutulara para saklamalar, valizlerle faizini geri götürmeler. Bunlara da şahit olduk bu ülkede. İnsanın kendini güvensiz hissetmesi için öyle çok sebep var ki. Oy kullanamıyorum 1 ay farkla. Ama oy verebileceğim, güvenebileceğim hiçbir parti de yok zaten.
 </p>
 <p>
  <strong>
   Gençlerin boynu fıtık olacak:
  </strong>
  Kendimi düşündüğüm için hiçbir sosyal paylaşım ağını kullanmıyorum. Ama arkadaşlarla bir araya geldiğimizde on dakika bunun için zaman ayırıyoruz. Herkes fotoğraf çekiyor, ‘check in’ini (yer bildirimi) yapıyor. Ondan sonra telefonları kaldırıp sohbet edebiliyoruz. Bu duruma geldik yani. Arkadaşlarımızın boyunları fıtık olacak aşağıya bakmaktan.
 </p>
 <p>
  <strong>
   <span>
    MECİT TARIK ARIÖZ (16)
   </span>
  </strong>
 </p>
 <p>
  <strong>
   Dershanelerin kapanacak olması kaygı oluşturuyor:
  </strong>
  Meslek lisesinde ‘Veri tabanı programcılığı’ bölümünde okuyorum. Dershanelerin kapanacak olması bende büyük bir kaygı oluşturuyor. Çünkü bilgisayar mühendisliği okumak istiyorum. Ailem de bunu destekliyor ama “Sen ne yapacaksın?” diye de soruyorlar. Bu sene 12. sınıftaki öğrenciler bize göre daha şanslı. Üniversiteye hazırlık sürecinde kendi öğretmenlerimizden ancak bir birimlik yardım alabiliriz. Ama benim gibi öğrencilerin en az 3 birimlik katkıya ihtiyacı var. Aksi hâlde üniversite hayallerimin gerçekleşmesi mümkün değil. Karar alıcılar nasıl oluyor da bu gerçekleri görmezden gelebiliyor anlayamıyorum.
 </p>
 <p>
  <span>
   <strong>
    İLAYDA GEZER (18)
   </strong>
  </span>
 </p>
 <p>
  <strong>
   Hayal kurmak bile komik olabiliyor:
  </strong>
  Özel bir kolejde lise son öğrencisiyim. Üniversite hayallerim var. Fakat uygulamaya koydurtmuyorlar ki! Gençlerin ikilemleri var; Türkiye’de iyi gidecek bir meslek mi seçmek lazım, yoksa sevdiğin alana yoğunlaşıp işsiz bile kalmayı göze almak mı? Gençler saf değil. Hayatın gerçeklerini gördükçe hayallerinden vazgeçmek durumunda kalıyorlar. Sürekli değişen eğitim sisteminde hayal kurmak bile komik olabiliyor zaman zaman (gülüyor). Bu ülkenin bir genci olarak kaygım şu; artık üniversite okumak sorun çözmüyor. İş imkânı daha da düşündürüyor beni. Gittikçe kötüleşiyor ortam. Bu kadar negatiflik bir araya gelince ülkemiz gençleri her şeyi boş vererek yaşamayı seçiyor. “Önünde sonunda bir yere gireriz.” diyorlar. Bu boşvermişliğin ardında yılgınlıklarımız var aslında.
 </p>
 <p>
  <strong>
   Umutsuzluk yükseliyor:
  </strong>
  Gündemi kulaktan dolma bilgilerle takip ediyorum. Televizyondaki haberleri sonuna kadar izleyemiyorum. Bu ülkede yüz güldürecek bir tek şey bile yaşanmıyor çünkü! İnsanı umutsuzluğa sevk ediyor her şey. Siyasetle pek ilgim yok. Genç olarak rahatsız olduğum şeyler var. Mesela; istediğim gibi giyinmek istiyorum. Öyle bir toplumda yaşıyoruz ki artık pantolon bile giyseniz insanlar bakıyor. Yobazlaşıyoruz gittikçe.
 </p>
 <p>
  <strong>
   Gençler hazıra çok alıştı:
  </strong>
  Gençlerin bu kadar teknolojiye düşkün olmalarını eleştiriyorum. Yeni bir telefon çıktığında sınıf arkadaşlarımın çoğu hemen gidip alıyor. Yabancı müzik ve kültür hayranlığının da çok fazla olduğunu düşünüyorum. Hazıra çok alıştık. Üretemiyoruz bir şey. Sadece tüketmek için varız sanki. Kendimiz için bir şeyler yapmak gibi bir hayal, istek yok içimizde. Sen yapmazsan o yapmazsa kim yapacak peki?
 </p>
 <p>
  <strong>
   En önemli problemlerden biri mutsuzluk:
  </strong>
  Herkes mutsuz. Sadece gençler değil. Yoldan kimi çevirip sorsanız bu cevabı alırsınız. Bu, Türkiye’nin en önemli sorunlarının başında geliyor artık. Ben hiçbir sosyal medya hesabını kullanmıyorum. Hayatı insanlar anı değerlendirerek değil, telefon ekranından paylaşarak yaşıyor. Mutsuzluk sebeplerimizden biri de bu zaten.
 </p>
 <p>
  <strong>
   Kültürsüzlük, değersizlik akımı var sanki:
  </strong>
  Yeni nesilde manevi değerler yok. Gelenek ve görenekler çok arka planda kaldı. Büyükler komşu ilişkilerinden bahsediyor hep. Ben 4 senedir aynı sitede oturuyorum ama kimseyi tanımıyorum. İnsanlar birbirine günaydın bile demiyor. Akraba ziyaretleri yapılmıyor. Bunlar çok acı şeyler. Kültürsüzlük, değersizlik akımı var sanki. Türkiye’de elle tutulur, gözle görülür iyi bir şey yok. Umutlanmak için sebeplerimiz olmasını çok isterdik.
 </p>
 <p>
  <strong>
   Özgecan Arslan olayı beni çok etkiledi:
  </strong>
  Önceleri hukuk okuyup hâkim olmak istiyordum. Ama Türkiye şartlarında onların da özgür olamadıklarını, her zaman doğrunun yanında bulunamadıklarını görünce vazgeçtim. Şeffaflık yok ülkemizde. Sürekli bir şeyler dönüyor arkamızda. Güvende hissetmiyoruz kendimizi. İlk kez oy kullanacağım ama bu beni heyecanlandırmıyor. Sonucun ne yazık ki değişmeyeceğini düşünüyor, üzülüyorum geleceğimiz adına.
 </p>
 <p>
  <strong>
   Sınıfımda sigara kullanmayan sadece 2 kişi var:
  </strong>
  Gençlerin en önemli problemlerinden biri de sigara kullanımı bence. Çok küçük yaşlara kadar indi. Özenti durumu var, büyümüş gibi yapmanın göstergesi kabul ediliyor. Sınıfımda sigara kullanmayan ben dâhil sadece 2 kişi var. Bize de garip bakılıyor zaten!
 </p>
 <p>
  <span>
   <strong>
    MEHMET EMİN AKSU (18)
   </strong>
  </span>
 </p>
 <p>
  <strong>
   Çaresiz bırakılıyoruz:
  </strong>
  İmam hatip lisesi öğrencisiyim. İstanbul’da yaşıyorum ve üniversite sınavına hazırlanıyorum. İlahiyat okumak istiyordum ama ilk basamakta istediğim puanı alamadım. İkinci plana geçtim, sosyoloji bölümünün hayalini kuruyorum şimdi. Ama kazanamazsam asıl daha büyük bir sıkıntı bekliyor beni. Çünkü dershane imkânı seneye olmayacak. Üniversite hazırlık süreci zaten kaygılandırırken gençleri bir de bu çaresizlik durumu var. Hiçbirimiz bunu hak etmiyoruz. Bıraksınlar kim nereye gidiyorsa gitsin, ne eğitim almak istiyorsa alsın. Daha özgürlük problemi burada başlıyor Türkiye’de.
 </p>
 <p>
  <strong>
   17 arkadaşımın 15’i politikacı gibi:
  </strong>
  Birçok genç gibi ben de Twitter’ı takip ediyorum. Orada her görüşe sahip insan var. Bunlardan istifade ediyorum. Sentez yapmamı, doğru yolu daha sağlıklı şekilde bulmamı sağlıyor. Ama sosyal medyayla çoğu gencin bağımlılık ilişkisi kurduğu kesin. Abartılmadığı müddetçe bir sorun olmadığı kanaatindeyim. Okulda, sosyal hayatın içinde insanların bu kadar politize olmasından bir genç olarak çok rahatsızım. Ülkemizde içinden geçilen ilginç bir süreç var. 17 kişilik sınıfımda 15 arkadaşım politikacı gibi. Derslerde sürekli siyaset konuşuluyor. Özgürlükler konusunda Türkiye’nin karnesi hiçbir zaman iyi olmadı. Ama son yıllarda daha da geriledik. Eskiden sağcı-solcu baskısı vardı. Şimdi de şucu bucu, A partili, B partili durumu mevcut. Sürekli insanlar taraftar olmaya zorlanıyor. Ve bu kutuplaşmanın 10 yıl kadar daha etkisini sürdüreceğini düşünüyorum.
 </p>
 <p>
  <strong>
   70 model arabayla hız yapmaya çalışmak:
  </strong>
  FATİH Projesi ile okulumuza getirilmiş akıllı tahtalar var. Ama sadece öğrencilerin mp3’le film ve müzik dinlemesine yarıyor. 2 sene içinde sadece bir kez kullandık. 55 yaşında hâlâ öğretmenlik yapanlar var. 70 model arabayla hız yapmaya çalışıyoruz işte! Bundan dolayı öğretmenler teknolojiden faydalanma gereği duymuyor bile.
 </p>
 <p>
  <span>
   <strong>
    AHMET KOCA (18)
   </strong>
  </span>
 </p>
 <p>
  <strong>
   Alınan saçma kararlar yüzünden mimar olmaktan vazgeçtim:
  </strong>
  Ağrı’dan daha iyi bir lise eğitimi alabilmek için İstanbul’a geldim. Ailem hâlâ orada. Bayrampaşa’da bir düz lisede okuyorum. Üniversite sınavına hazırlanıyorum. Bence bu ülkede en zor işlerden biri öğrenci olmak. Sürekli sistem değişiyor. Gençler ayak uydurmakta zorlanıyor. Bir sınavla gençlerin yaşamı dizayn ediliyor. Çok stresle sınava girdim. Kötü geçti. Ama nereyi kazanırsam kazanayım gitmek zorundayım. Ailemin durumu bunu gerektiriyor. Dershaneler kapanacak. Özel ders alamam. Ülkemizde verilen saçma kararlar yüzünden mimar olmaktan vazgeçtim.
 </p>
 <p>
  <strong>
   Artık arkadaşlarımla konuşup dertleşemiyoruz:
  </strong>
  Gençler teknoloji bağımlısı olmuş çoktan. Akıllı telefonları kimse elinden bırakmıyor. Bu sebeple sosyal ilişkiler gittikçe zayıflıyor. Ailem burada olmadığı için özel bir yurtta kalıyorum. Arkadaşlarımın hepsinin elinde telefon var. Bende ‘arkadaşlarımı kaybettim’ hissi oluşuyor artık. Oturup eskisi gibi muhabbet edip dertleşemiyoruz. Herkes elindeki telefona odaklanmış. Ben sırf bu sebeple akıllı telefon kullanmıyorum.
 </p>
 <p>
  <strong>
   Gençler boş yaşıyor:
  </strong>
  Türkiye’deki çoğu genç boş yaşıyor. Çünkü baktığımız her yerde problem görüyoruz. Birçoğuna da kendimiz yaşayarak dâhil oluyoruz. Okulda, hastanede, bankalarda, devlet dairelerinde, toplumda… Türkiye’de yaşayıp da kişinin ideallerinden uzaklaşmaması mümkün değil bence. Bu anlamda çok da gençleri suçlamamak lazım. Mesela “Gelecekte ne yapacağım?” sorusuna ben şu anda cevap veremiyorum. Çünkü her şey çok değişken.
 </p>
 <p>
  <strong>
   Arkadaşlarımın çözecek test kitabı yok:
  </strong>
  Ağrı’daki arkadaşlarım, kardeşlerim gerçekten eğitim açısından çok zor durumda. Arkadaşlarım çözecek test kitabı bulamıyor. Okuyacak kitapları yok. Burada çöpe atılıyor hâlbuki. Bu durum beni çok üzüyor. İleriki yıllarda Ağrı’da bulunmak ve şehir dışında eğitim almak isteyenlere rehberlik yapmak istiyorum.
 </p>
 <p>
  <span>
   <strong>
    ALAADDİN AKBAŞ (22)
   </strong>
  </span>
 </p>
 <p>
  <strong>
   Artık gençler hayal kurmuyor:
  </strong>
  İstanbul Üniversitesi İklimlendirme ve Soğutma Meslek Yüksekokulu’nu bitirdim. Şimdi dershaneye gidiyorum ve dikey geçiş sınavına hazırlanıyorum. Bu ülkede bir genç olarak ayakta kalmanın oldukça zor olduğunu yaşayarak öğreniyorum. Çok şey feda etmeniz gerekiyor. Gençleri sınırlayan öyle çok şey var ki. Eğitim sistemi insanlar gelişmesin, öğrenmesin diye kurgulanmış tamamen. Artık gençler hayal kurmuyor. Sürekli bir şeyler değiştiği için insanın umutları kırılıyor hep. Bir zaman sonra da artık hayal kurmamayı, ideal oluşturmamayı öğreniyorsunuz. Gerçekleştiremediğimiz her ideal bize güven kaybı olarak geri dönüyor üstelik.
 </p>
 <p>
  <strong>
   Özgür bir ülkede yaşamıyoruz:
  </strong>
  Kimin sesi çıksa susturuluyor. Devlet geleneği hâline geldi artık, güçlü olanın güçsüzü ortadan kaldırması. Hırsızlık, cinayet gibi durumlarda insanlar emniyete, adalete sığınmayı bilirlerdi eskiden. Şimdi onlar da gerçek işlerini yapmadıkları için hiçbirimiz güvende değiliz Türkiye’de. Geleceğe dair umutlarım yok. Sadece insan gibi yaşamak, kendi ayaklarımın üzerinde durmak istiyorum.
 </p>
 <p>
  <span>
   <strong>
    AHMET BERKAY KANSIZ (18)
   </strong>
  </span>
 </p>
 <p>
  <strong>
   Her dersin ilk 20 dakikası siyasete ayrılıyor:
  </strong>
  İstanbul’da yaşıyorum. İmam hatip lisesi son sınıf öğrencisiyim. Yaş grubumdaki gençlerin çok da keyifli bir yaşantısının olduğunu söylemek zor. Tüm hayatımız okul, dershane, kütüphane arasında geçiyor. Üniversite hazırlık süreciyle birlikte sosyal hayatımız tamamen yok oldu. Kişisel anlamda çok stresli değilim ama arkadaşlarım bayağı sıkıntılı.
 </p>
 <p>
  İmam hatipler ve ilahiyat fakültelerinin gündemine zorla siyasetin oturtulmasından şikâyetçiyim. İstisnasız her dersin ilk 20 dakikası siyasete ayrılıyor. Hocalarımız kendi görüşlerini baskıcı bir şekilde empoze etmeye çalışıyor. Sürekli Gezici, paralelci, solcu vesaire diye tanımlamalar, ayrımcılıklar yapılıyor. Bir genç olarak bazı düşüncelerin zorla kabul ettirilmeye çalışılmasından çok rahatsızım. Ben Türkiye gündemini zaten takip ediyorum, her görüşe de saygı duyuyorum. Kendi yolumu kendi irademle bulmak istiyorum. Başka okullarda okuyan arkadaşlarım var. Onlar siyaset konuşmuyorlarmış hiç. Düşünebiliyor musunuz; bir siyasi partinin mitingine gitmek için izin isteyen 100-150 kişilik gruplar oluyor. Gençlerin körü körüne politize olması çok kötü. Eğitim standartlarımız çok düşük. İmam hatiplerin sayısıyla başarı oranı ters orantılı. İyi eğitim veremediğiniz, politize ettiğiniz gençler sonra ne olacak diye kimse düşünmüyor.
 </p>
 <p>
  <strong>
   Astro-fizik okuyan itfaiyeci oluyor bu ülkede:
  </strong>
  Türkiye’de astro-fizik bitirmiş biri en fazla itfaiyeci olabildiğine göre; gençlerin çok idealist olmaması gayet normal. Çoğu öğrenci maddi imkânları düşünerek seçim yapıyor. Hazır bir düzenin içinde var olmayı, baba mesleğine katkı sağlayacak alanlarda eğitim almayı amaçlıyor. Devlet kapısında da işler torpille yürüdüğü için bu anlamda da bir umut ışığı yok. Herkes yurtdışına çıkmanın yollarını arıyor. Aramızda en çok konuştuğumuz konuların başında bu var.
 </p>
 <p>
  <strong>
   Hiç de özgür hissetmiyorum kendimi:
  </strong>
  Özgürlük herkese lazım. Ben kendimi bu ülkede hiç de özgür hissetmiyorum. Ailem Beyoğlu’nda oturuyor. 1 Mayıs’ta Fatih’ten çıkıp yanlarına gidecektim. O gün Beyoğlu’na hiçbir şekilde ulaşım yoktu. Yaklaşık 5 saat sonra param bitmiş vaziyette geri döndüm. İşte böyle bir ülkede yaşıyoruz biz! Oy kullanacağım bu sene ilk kez. Heyecanlanmaktan ziyade kaygılandırıyor bu durum beni. Oy kullanmak önemli bir görev ama şu anki partilere baktığımda hiçbiri bana cazip gelmiyor. Bağımsızlara yöneleceğim.
 </p>
 <p>
  <strong>
   Bu ülke ensesi kalınlara kalsın:
  </strong>
  Öğretme sevgimden dolayı matematik öğretmeni olmak istiyorum. Artık alan dışı tercih yapabiliyoruz. Ama yeterli eğitim alamıyoruz. Dolayısıyla alan içine mahkûm ediliyoruz yine. Matematik, fizik, kimya, biyoloji dersleri normal liselerin ders sayısının yarısı kadar veriliyor. Bu açık, dershaneyle kapatılamayacak kadar fazla. Hocalar zaten bu alan dışı meselesini kafalarında bitirmişler. Bir sayısal öğrencisi için şöyle diyorlar: “Siz fen bilimlerinden anlayan imamlar olun.” İlk basamak iyi geçti, istediğim puanı aldım. Türkiye’deki eğitim sistemine dâhil olmak istemiyorum. Üniversiteyi bitirince Afrika ülkelerinden birinde öğretmenlik yapacağım. Tüm dünyanın ezdiği o mazlumların yanında olmak istiyorum. Bu ülke de ensesi kalınlara kalsın!
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/turkiyenin-umutsuz-gencleri_550948), [web.archive.org (arşiv bağlantısı)](http://web.archive.org/web/20150718122256/http://www.aksiyon.com.tr/ust-manset/turkiyenin-umutsuz-gencleri_550948)
