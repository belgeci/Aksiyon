# Bebeksizler izleyemez

*Tuba Kabacaoğlu 2015.03.24*

<div class="pNewsDetailMainContent" itemprop="articleBody">
 <p>
  “Bebekli Anneler Seansı” sayesinde annelerle bebekler, birbirlerinden ayrılmadan rahatça, özgürce, kimsenin kimseye “susun” demediği, imalı gözlerle bakmadığı bir ortamda film izleyebiliyor.
 </p>
 <p>
  İnsanın hayatı ne zaman baştan aşağıya değişir? Tabii ki bir bebek sahibi olduğunda. Artık anne ne eskisi gibi sakin sakin yemeğini yiyebilir ne istediği her ortamda bulunabilir ne de arzu ettiği zaman diliminde bir yerden bir yere gidip gelebilir. Sosyal hayatın içinde var olmak da ülkemiz kadınları için başlı başına bir sorundur. Çünkü Türkiye’de hiçbir şey bebekli aileler düşünülerek tasarlanmaz. Bundan dolayı, sosyal hayatın içinde varolmak isteyen bebekli aileler, sürekli alternatif yollar denemek zorunda kalır.
 </p>
 <p>
  Oysaki devlet büyüklerinin her fırsatta “üç çocuk” baskısı yaptığı bir ülkede; bebekli annelerin-ailelerin de keyiflice gündelik yaşamlarına devam etmesi gerekmez mi? Ne yazık ki böyle olmuyor. Bundan dolayı da bu alanı minicik de olsa rahatlatmaya çalışan girişimler birçoğumuzun dikkatini çekiyor. Tıpkı Deniz Private Cinecity (İstanbul) ve Deniz Cinecity Kipa’da (İzmir) her çarşamba saat 14.00’te düzenlenen “Bebekli Anne Seansı” gibi.
 </p>
 <p>
  <strong>
   Bakalım duracak mı?
  </strong>
 </p>
 <p>
  Yüksek ses ve karanlık sebebiyle hiçbir annenin bebeğiyle gidemeyeceği sinemanın anneler için nasıl düzenlendiğini aslını isterseniz biz de çok merak ettik.
 </p>
 <p>
  İlk etapta sinemanın kafeteryasına bebekleriyle gelen hanımlar dikkatimizi çekiyor. Bazı anneler nasıl bir ortamla karşılaşacaklarını bilemedikleri için de tedirgin gözüküyor. Filmin gösterileceği salona anneler bebek arabalarıyla girebiliyor, girişteki özel alanı da park için kullanabiliyor. Burası sinemanın en özel salonu. Çiftli koltuklarda, size “gün havası” yaşatacak ortası sehpalı köşe takımında ya da bebek arabası için yanlarda boşluklar bırakılmış yüksek ve büyük koltuklarda oturabiliyorsunuz. Anneler konum seçerken; bebeğin altını nerede değiştirebileceğine, emzirme konusunda rahatsızlık yaşayıp yaşamayacağına, sahneye uzak ya da yakınlığına, ışığın nereden ve nasıl geleceğine dikkat ediyor. Yalnız hepsinin dilinde hep aynı kaygılı cümle var: “Bakalım duracak mı bizimki?”
 </p>
 <p>
  Anneler bebekleriyle mekâna yerleştikten sonra ortam ışıkları loşlaşıyor. Mevcut ışık ayarlaması çok iyi. Ne filmi izleyemeyecek kadar aydınlık ne de annelerin bebeklerini, bebeklerin annelerini göremeyecekleri kadar karanlık. Ses sistemi de çok iyi ayarlanmış durumda. Filmde sesler yükseldiği anda bile bebekler rahatsız olmuyor, yüzlerinde herhangi bir korku emaresi görülmüyor. Film öncesi gösterilen reklamlar ise bilinçlice seçilmiş. Çok hızlı, gürültülü değil.
 </p>
 <p>
  Ve, film başlıyor. İlk dakikalar muhtemelen anneler ne yapacağını bilemedikleri için herkes ciddiyetini koruyor. Ta ki; bebeklerden ilginç sesler çıkana kadar. Sonra ortam rahatlıyor. Çünkü kimse böyle bir durum sebebiyle arkasına dönüp manalı manalı bakmıyor. İşte, çocuklu bir anneye de en çok bu iyi geliyor!
 </p>
 <p>
  Ortam bebekler sayesinde hayli rahatladıktan sonra anneler kendi aralarında konuşmaya, film hakkında birbirlerine yorum yapmaya başlıyor. Cep telefonuyla kısık sesli de olsa konuşabiliyorlar. Sinemanın kanepeli bölümündeki hanımlar bebeklerini koltuk üzerinde yatırıp oynatıyor. Ortadaki sehpada duran yiyecek ve içecekler ise; (her türlü yiyecek kafeteryadan alınıp salona getirilebiliyor) hem ortamın keyfini artırıyor hem de sinema geleneklerini yıkmış olmanın heyecanını yaşatıyor izleyicilere.
 </p>
 <p>
  Sinemanın kapıları kapatılmıyor tamamen. Anneler istedikleri gibi içeri girip çıkabiliyor. Bebekli anneler seansına hiçbir sebeple erkekler kabul edilmiyor. Çünkü bu seans en ince ayrıntısına kadar kadınların kendini rahat hissetmesi için tasarlanmış. Bu kuralın konulmasının ana sebebi; annelerin rahatça bebeklerine süt verebilmelerini sağlamak.
 </p>
 <p>
  “Bebekli Anneler Seansı”na 1 yaşına kadar olan bebeklerin alındığı söyleniyor. Fakat 14-15 aylık çocuklar da bulunuyor salonda. Çocuğunuz eğer çok hareketli değil, böyle bir ortamda bulunmaktan rahatsızlık duymayacak  yapıda ise; 1 yaşını geçmiş olsa da oğlunuzu-kızınızı yanınızda götürebiliyorsunuz. Kanepeli kısmı seçebilir ve çocuklarınızla bir arkadaşınızı ziyarete gelmişçesine ortamı organize edebilirsiniz çünkü.
 </p>
 <p>
  Bebekli anneler seansının müdavimleri var. Onlar genelde; filmin başlamasına dakikalar kala mekâna geliyor, bebeğin uyku saatini film seansına denk getirmeye çalışıyorlar.
 </p>
 <p>
  <strong>
   Bu uygulama yaygınlaşmalı
  </strong>
 </p>
 <p>
  Bizim bulunduğumuz seansta bir anne bebeğini uyutmaya çalışıyordu. Ama süt içerken bu olmadı. Ardından fazlaca ağlayıp bağırmaya başlayınca; oradaki yastıklardan birini ayağına aldı anne, kanepede uzun oturdu, bebeğini sallayarak uyuttu. Filmin sonlarına doğru sıkılan bebekleri ise; anneler kucağına alıp etrafta rahatça gezdirebildi.
 </p>
 <p>
  Tüm bunlar olup biterken; anneler hem rahatlıyor hem de normalin dışına çıktıkları için kendilerini iyi hissediyor. Üç aydır seansları takip eden makine mühendisi Emel Güleç (36), ilk bebeği dünyaya geldikten sonra 4 yıl kadar sinemaya gidememiş. Fakat ikinci oğlu daha üç aylıkken birlikte film izlemeye başlamışlar bile. Birçok anne gibi Emel Hanım da bu uygulamadan çok memnun ve daha da yaygınlaşması gerektiği kanaatinde: “Küçük bebeği olan herkesin bu tarz bir değişikliğe ihtiyacı var. Oğlumla sinemaya gelebildiğim için çok mutluyum. Buradan aldığım enerji bana iki gün yetiyor. Fakat 1 yaşını doldurduktan sonra ne yapacağımı bilmiyorum. Keşke bebekli anneleri rahatlatabilecek, moral depolamalarını sağlayacak başka aktiviteler de olsa.” Emel Hanım’ın talebinin oldukça isabetli olduğunu söylüyor “Bebekli Anneler Seansı”nın bir başka müdavimi, ev hanımı Gülşen Mehmetoğlu (29): “Büyüşehirlerde bebekli annelerin yaşamı zor. Sitelerde oturuyoruz. Komşuluk yok. Ailelerimiz şehir dışında. Eşim çok yoğun. Kızım dünyaya geldi ve küçücük bebekle günlerce dışarı çıkmadan evde vakit geçirmek zorunda kalıyoruz. Neyse ki haftada bir gün sinema keyfi yaparak rahatlama, sosyalleşme imkânı elde ediyoruz. Film izlerken kendimi bir arkadaşımın evinde gibi hissediyorum. Erkeklerin olmaması da büyük avantaj. Kadın kadına samimi bir ortam oluşuyor.”
 </p>
 <p>
  İstanbul Ataşehir’deki Deniz Private Cinecity Trio Sineması’nda “Bebekli Anneler Seansı”nın biletleri 21 TL’ye satılıyor. Korku, aşırı aksiyonun olduğu filmler ise bebekler düşünülerek izlettirilmiyor.
 </p>
 <p>
  Film çıkışında bebekli annelerin ortak temennisi ise “Benzer uygulamaların hızla yaygınlaşmasını istiyoruz” oluyor…
 </p>
</div>


Kaynak: [www.aksiyon.com.tr](http://www.aksiyon.com.tr/hayat/bebeksizler-izleyemez_550271), [web.archive.org (arşiv bağlantısı)](http://web.archive.org/web/20150731193751/http://www.aksiyon.com.tr/hayat/bebeksizler-izleyemez_550271)
