# Yeni sezonda gözünüz vitrinlerde olsun

*Tuba Kabacaoğlu 2006.10.09*

<div>
 <p>
  <font>
   2006-2007 sonbahar-kış sezonu açıldı. Vitrinlerin değişen yüzü hanımların iştahını kabartıyor. Yeni sezonda değişen tek şey; detay ve aksesuarlar...
   <br/>
   <br/>
   Havalar yavaş yavaş soğumaya başladı. Evlerimizden önce mağaza vitrinlerine sonbahar - kış geldi. Hâlâ yazdan kalma günler yaşasak da mağaza vitrinlerindeki değişikliklere ilgisiz kalmak özellikle de hanımlar için imkansız. Detay ve kullanılan renk yoğunluğunda farklılıklar olsa da yeni sezondaki değişiklikler genele yayılacak düzeyde değil. Size Paris Moda Günleri'nden ziyade; mağaza vitrinlerine yansıyan ve muhtemelen sizin de yakın zamanda satın almak isteyeceğiniz ürünlerden bahsetmek istiyoruz…
   <br>
    <br>
     Yeni sezonda bol bol sensenli yılları hatırlatacak kıyafetler göreceğiz. Çünkü kalın penye, triko ve kendinden buruşuk kumaşlardan yapılmış; kol, etek kısımları fırfırlı, diz altı elbiselerle eskiye tatlı bir dönüş var. Elbiselerde kullanılan klasik tarzdaki desenler de aslında bunun habercisi. Kıyafetlerin geneline bakıldığında geçen seneye göre biraz daha az detayın, sadeliğin ön plana çıktığı söylenebilir. Boncuk işlemeler azalmış, doğal taş ve kürklerin kullanımı artmış.
     <br>
      <br>
       Gençlerin vazgeçilmez tercihi kot pantolonlar, genelde eskitilmiş ve buruşuk kumaşlardan yapılmış, bol bol da cep konmuş. Her ne kadar ince gibi gözükseler de kışın rahatlıkla giyilebileceği söyleniyor. Ekoseli ürünler her yıl olduğu gibi bu yılda vitrinlerde. Yazın satılan uzun kollu gömlekler sanki 'yeni sezon'muş gibi süveterlerle kombine edilerek yüksek fiyatlarla satışta. Dolayısıyla yazın aldığınız uzun kollu gömlekleri kışın da rahatlıkla giyebilirsiniz. Çünkü renk, desen ve ayrıntılarda herhangi bir değişiklik yok. Yalnız siyah, beyaz ve kahve tonlar yoğunlukta.
       <br>
        <br>
         Geçen sene boncuk işlemeli kovboy çizmeler revaçtaydı. Bu sene de gündemde olacağa benziyor. Fakat sivri burun ayakkabılardan yuvarlak burunlu ayakkabılara geçiş de gözden kaçmıyor. Yüksek tabanlı ve koyu renkli babetler mağaza vitrinlerini dolduruyor. Leopar desenli ayakkabı ve aksesuarlar da bu sene daha çok ön plana çıkacağa benziyor.  Kışlık kıyafetlerde genelde siyah ve kahverengi tercih ediliyor. Bu senenin favori renkleri de ne yazık ki sizi şaşırtmıyor. Çünkü; siyah, gri ve beyaz. Böğürtlen rengi, kırmızı, asker yeşili gibi renkler de birçok üründe kullanılmış. Bilmenizde fayda var; henüz sezon başı olduğu için etiket fiyatları cep yakıyor, alışveriş için biraz daha beklemek gerekiyor. Diyelim ki; alışverişe çıkamadınız; canınızı sıkmayın çünkü geçen senekilerle idare ettiğinizi kimse anlamayacak!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 95 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25500), [web.archive.org (arşiv bağlantısı)](http://web.archive.org/web/20061010203028/http://www.aksiyon.com.tr/yazdir.php?id=25500)
