# Kıyafetini seven önce okumayı öğrensin!

*Tuba Kabacaoğlu 2015.08.18*

<div class="pNewsDetailMainContent" itemprop="articleBody">
 <blockquote>
  <p>
   Özenle satın aldığımız kıyafetler sırf kullanım hatası sebebiyle bir anda giyilemeyecek duruma gelebiliyor. Tek çözüm; kumaşları tanımak ve kullanım talimatındaki sembollerin anlamını öğrenmek…
  </p>
 </blockquote>
 <p>
  Şimdi size tanıdık bir hikâye anlatacağız. Pahalı bir gömlek satın aldınız. Benzerlerini nasıl yıkıyorsanız onu da öyle yıkadınız. Sonuç; berbat! Kumaştaki desenler birbirine girmiş, beyazlar olmuş gri. Üstelik gömleğin kolları da kısalmış. Acilen, ürünü satın aldığınız mağazaya gidiyorsunuz. Haklısınız ya, bir hışımla anlatıyorsunuz durumu. Müşteri hizmetlerindeki görevli ürünü sizden alıyor, şikâyetinizi not ediyor. “Fabrikaya göndereceğiz. İnceleme yapılacak. Eğer üretimle ilgili bir problem varsa iade ya da değişim yapılacak.” diyor. Siz de “Bu iş oldu!” rahatlığıyla oradan ayrılıyorsunuz. Aradan 25-30 gün geçiyor ve karşınızdaki ses ürünü değiştiremeyeceklerini, kıyafetin bu hâle kullanım hatası sebebiyle geldiğini söylüyor. Kızsanız da gömleğinizi alıp evin yolunu tutuyorsunuz. Peki, kim haklı? Üretici mi yoksa siz mi?
 </p>
 <p>
  Belki de şöyle sormak lazım; yeni aldığı bir ürünü yıkamadan önce kullanım kılavuzunu okuyan, buradaki talimatlara göre hareket eden kaç kişi var etrafınızda? Ya da minik sembollerle anlatılan giysi yıkama önerilerinin tümünü anlayan? Hâlbuki bu sorunu çözmenin yolu çok basit; kumaş türlerini, onlara nasıl muamele edilmesi gerektiğini ve sıklıkla kullanılan sembolleri öğrenmek…
 </p>
 <p>
  Kumaşlar doğal, suni ve sentetik olarak 3 ana kategoriye ayrılıyor. Kumaş türünün bilinmesi ürüne ‘en iyi bakım’ı yapabilme fırsatını sunuyor. Fakat bazı kıyafet kumaşları ne doğal ne de suni kumaş türünden oluşuyor. Böyle bir durumda kumaş içeriğinde en yüksek oran hangisine ait ise; kıyafete buna göre muamele yapmak gerekiyor.
 </p>
 <p>
  <strong>
   DOĞAL KUMAŞ TÜRLERİ:
  </strong>
 </p>
 <p>
  <strong>
   Yün:
  </strong>
  Yüksek ısıda yıkandığında çeker. Asılarak kurutulduğunda deforme olur. Isıyı çok iyi yalıtır, yüksek derecede nem emme özelliği vardır. Kıyafetiniz, şekli bozulsa daeski hâlini kolayca geri alır. Sık kullanıldığında; dokusu sertleşir, tüylenir ve açık renkli olanlar sararmaya başlar.
 </p>
 <p>
  <strong>
   Pamuk:
  </strong>
  Yüksek ısıda yıkandığında çeker, ütülenmeye karşı dayanıklıdır ve eğer renkli bir giysi ise ilk yıkamanın tek başına yapılması gerekir. Serin tutar ve esnektir. Sürtünme ve darbelere karşı dayanıklıdır. Desenli kumaşlarda renkler ilk canlılığını çok koruyamaz. Bundan dolayı pamuklu kıyafetler için ya sabun tozu ya da ‘renkli çamaşırlara özel’ üretilmiş deterjanlar kullanılmalıdır. Kırışmaya çok eğilimlidir. Pamuklu ince kumaşlar tamamen kurumadan, nemli olarak ütülendiğinde daha iyi sonuç verir.
 </p>
 <p>
  <strong>
   Keten:
  </strong>
  Daima elde ve soğuk suyla ya da otomatik makinelerin ‘elde yıkama’ programıyla tek başına yıkanmalıdır. Santrifüjlü makinede kurutulmamalıdır. Bu tür makinelerdeki hazneler, sıradan çamaşır makinesi haznelerinden daha hızlı döner çünkü. Çok sıcak su da tercih edilmemelidir. Yıkamalara karşı renk dayanıklılığı yüksek değildir. Yıkansın ya da ütülensin her hâliyle kırışmaya çok müsaittir. Her şekilde ütülenebilir.
 </p>
 <p>
  <strong>
   İpek:
  </strong>
  Çok yüksek ısıda ve santrifüjlü makinede yıkanmamalıdır. İnatçı lekeler söz konusu olduğunda müdahale etmeden önce bir uzmana ya da ürünün satın alındığı yere danışılmalıdır. Düşük ısıda ve çok hafif buharda ütülenmelidir. Hırpalanarak kullanılmadığı müddetçe dayanıklıdır. Hafif, ferah ve yumuşaktır. Renk dayanıklılığı yüksek olsa da sabun tozu ya da ‘renkli çamaşırlara özel’ üretilmiş deterjanlarla yıkanmalıdır.
 </p>
 <p>
  <strong>
   SUNİ KUMAŞLAR:
  </strong>
 </p>
 <p>
  <strong>
   Asetat, rayon, viskoz:
  </strong>
  Deforme olmamaları için yüksek santrifüjlü makineler tercih edilmemelidir. Dokunduğunuzda oldukça yumuşaktır. Renk dayanıklılığı yüksektir. Suni kumaş oldukları için nem emme özelliği düşüktür. Kolay tutuşup yanabilir. Statik elektrik taşırlar. Bu tarz kumaşlara elinizi hızlıca birkaç kez sürttüğünüzde statik elektriği rahatlıkla hissedersiniz. Çok yıkansa da kolay kolay kolay eskimez, sarkma yapmaz. Yüksek ısıda  ütülenmez.
 </p>
 <p>
  <strong>
   SENTETİK KUMAŞLAR:
  </strong>
 </p>
 <p>
  <strong>
   Polyester, naylon ve lycra:
  </strong>
  <br/>
  Günümüzde üretilen aklınıza gelebilecek birçok giyside bu üç bileşene sıklıkla rastlayabilirsiniz. Eğer bir ürün fonksiyonu itibarıyla hak ettiği ücretten daha düşüğe satılıyorsa sentetik kumaş oranının yüksek olduğunu düşünebilirsiniz. Bu tarz kumaşlar ısıya karşı çok hassastır. Her zaman ılık suda yıkanmalıdır. Düşük ısıda, buharsız ütülenmelidir. Fazla kırışmazlar. Renk dayanıklılıkları oldukça yüksektir. Kolayca tutuşup yanabilirler. Teri emmezler. Sıcak havada oldukça terletir, cildinizi kaşındırırlar.
 </p>
 <p>
  <strong>
   TÜM KUMAŞLAR İÇİN GEÇERLİ GENEL BİLGİLER
  </strong>
 </p>
 <p>
  Yüksek ısılar kumaşlar için her zaman zararlıdır.  Direkt güneş ışığıyla kurutma, giysilerin keçeleşmesine sebep olur.  Hiçbir zaman inatçı lekelerle uğraşmayın. Çünkü bu elinizdeki ürünü yıpratmaktan ya da kullanılamayacak hâle getirmekten başka bir işe yaramaz. Böyle bir durumda işin uzmanından yardım isteyin.  Oksijen bazlı beyazlatıcıları çamaşır suyuna tercih edin. Çünkü çamaşır suyu kumaş elyafını yıpratır.  Astarlı ve telalı giysiler her zaman kuru temizlemeye gönderilmelidir.  Makinenizi hiçbir zaman tamamen doldurmayın.  İlk yıkamayı elde yaparken soğuk su tercih edin. Giysinin renk verme olasılığı bulunduğu için başka kıyafetlerle bir arada bulundurmayın. Suda bekletmeyin.  Ağır giysilerinizi makinede kuruturken deforme olmamaları için katlayın.
 </p>
 <p>
  <img alt="" src="http://web.archive.org/web/20150823060036im_/http://medya.aksiyon.com.tr//aksiyon/2015/08/18/570836.jpg "/>
 </p>
 <p>
  <img alt="" src="http://web.archive.org/web/20150823060036im_/http://medya.aksiyon.com.tr//aksiyon/2015/08/18/570837.jpg "/>
 </p>
 <p>
  <img alt="" src="http://web.archive.org/web/20150823060036im_/http://medya.aksiyon.com.tr//aksiyon/2015/08/18/570838.jpg "/>
 </p>
 <p>
  <img alt="" src="http://web.archive.org/web/20150823060036im_/http://medya.aksiyon.com.tr//aksiyon/2015/08/18/570839.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kiyafetini-seven-once-okumayi-ogrensin_552008), [web.archive.org (arşiv bağlantısı)](http://web.archive.org/web/20150823060036/http://www.aksiyon.com.tr:80/dosyalar/kiyafetini-seven-once-okumayi-ogrensin_552008)
