# Kumalıktan patronluğa

*Tuba Kabacaoğlu 2005.08.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güneydoğu'nun iş kadınları, erkek egemen bir toplumda başarılarıyla kendisini ispatlamaya çalışırken  bir yandan da Güneydoğu Bölgesi'ndeki 'ezilen kadın' imajını yıkabilmek için dernek kuruyor, çalışmak isteyen kadınlara iş imkanı sağlıyor. Yani, onlar için hayat daha farklı akıyor...
  </font>
 </div>
 <div id="newsText">
  <font class="detail-text">
   Eğer yolunuz bir şekilde Güneydoğu'ya düşmemiş ve bölge hakkındaki bilginiz aşiret dizileriyle sınırlı ise bütün bildiklerinizi bir kenara bırakmanızda fayda var. "Ezilen ve çocuk büyütmekten kafasını kaldıramayan" Güneydoğulu kadın tiplemesi tamamen yok diyemeyiz, ama bu kalıpların dışına çıkmış çok sayıda başarılı iş kadınının karşımızda durduğunu rahatlıkla söyleyebiliriz. İşin doğrusu, bunların sayısının her geçen gün artması da bölge insanının geleceği hakkında önemli ipuçları veriyor. Elbette değişim çok köklü olmayabilir şimdilik. Hatta, genelleme yapmak da erken sayılabilir. Ama, bölge dinamikleri dikkate alındığında halihazırdaki başarılı örnekleri görmezden gelmek de mümkün değil.
   <br/>
   <br/>
   Onlar evlerinde, eşlerinin yanında, akraba ortamlarında "Güneydoğu kadını" olsa da giyimleriyle konuşmalarıyla çok farklı oldukları hemen anlaşılıyor. Kaldı ki bu durumdan rahatsız da değiller. Aksine, Güneydoğu'nun "ezilen kadın" imajını bu şekilde yıkabileceklerini düşünüyorlar. Her biri bu bölgenin insanı. Dolayısıyla, çevrelerindeki kadınların hallerini, dertlerini çok iyi biliyorlar.
   <br/>
   <br/>
   Fatma Özmen (43) Mardin Kızıltepeli. Şehrin en köklü ailelerinden Özmen Aşireti'nin başında bulunuyor. 15 çocuklu ailenin onikinci çocuğu. Özmen Ailesi'nin Kızıltepe'de kalan son birkaç çocuğundan biri. İnşaat sektöründen oto alım-satımına, medikal malzeme satışından ecza deposuna kadar birçok farklı alanda ticaret yapıyor. Ayrıca Güneydoğu İş Kadınları Derneği'nin (GÜNKAD) Yönetim Kurulu Başkan Yardımcısı. Hasılı, bu özellikleriyle Kızıltepe'nin alışık olmadığı bir portre çiziyor. Babasının kendisini bir 'erkek' gibi yetiştirdiğini söylüyor. Mardin'de kadın olarak birçok ilki gerçekleştirirken aslında çok da yorulduğunu anlatıyor.
   <br/>
   <br/>
   Nilüfer Baran doğma büyüme Diyarbakırlı. 27 yıldır iş hayatının içinde. Son 8 yıldır kendi işletmesini yönetiyor. Diyarbakır'ın en büyük ve modern anaokulu ona ait. Dört  kızı var. Güneydoğu İş Kadınları Derneği'nin (GİKAD) kurucusu ve Yönetim Kurulu Başkanı. İş hayatına tekstil sektörüne girerek başlamış. Sonrasında dayanıklı tüketim malları, bilişim sektörü derken 1997'de kendi işletmesinin başına geçmiş. Açtığı anaokuluyla Diyarbakır'da bir ilki gerçekleştirerek her yaş grubuna birbirinden ayrı eğitim sistemini getirmiş.
   <br/>
   <br/>
   Güneydoğu erkeğine emir vermek zor
   <br/>
   <br/>
   Süreyya Turgut Ayan ve Müjgan Başkaya Batmanlı. Süreyya Turgut Ayan'ın üniversite yılları dışında aslında ikisinin de hayatı hep burada geçer. Batman'da kadın olmanın zorluğunu çekince ilk önce kadın hareketi adı altında KADER'den destek alarak 'Kadın Hakları Bilinç Yükseltme Programı' yaparlar. İki yıl sonra da programda görevli kadınlar "Biz mutfağımızdan çıktık en iyi mutfağımızı biliriz." diyerek 'Hünerli Eller' adında bir lokanta açarlar. Müjgan Başkaya'nın hayatı Hünerli Eller'le olumlu yönde değişirken Süreyya Turgut Ayan da çalışmalarına Kadın Merkezi'nde devam eder.
   <br/>
   <br/>
   Boton Fuarcılık'ın sahibi Naciye Akalın (49) da Diyarbakır'da yaşayan; fakat aslen Vanlı iş kadınlarından biri. Diğerlerinden farklı olarak Akalın, lise ve üniversiteyi Ankara'da okur. Eşi uluslararası fuarcılıkla ilgilendiği için hayatının büyük bir kısmı İstanbul, Ankara ve yabancı ülkelerde geçer. Eşi Şefik Akalın 6 yıl önce bir seminer için Diyarbakır'a gelir. Hep doğup büyüdüğü topraklar için bir şey yapamadığından yakınarak, hayatını Diyarbakır'da geçirip burada uluslararası fuar yapma kararını alır ve Diyar   bakır'a yerleşir.
   <br/>
   <br/>
   Uluslararası fuar kavramını dahi bilmeyen bir topluma fuarın önemini, yararlarını anlatması bir yıldan fazla zamanını alır ve ilk endüstri fuarı Şefik Akalın'ın girişimleriyle 2000 yılında açılır. Fakat, 2003'te Şefik Akalın fuar çalışmaları için gittiği Erbil'de hayatını kaybeder. Naciye Akalın da eşinin en büyük arzusunun Diyarbakır'ı kalkındırmak ve tanıtmak olduğunu bildiği için tüm işleri üzerine alır.
   <br/>
   <br/>
   Ataerkil bir toplum yapısının hakim olduğu Güneydoğu'da kadınlar sosyal hayatta çok fark edilmiyorlar. Lokantalarda, çay bahçelerinde ya da işyerlerinde neredeyse sadece devlet memuru olan bayanlar var. İş kadınları bu açıdan da bulundukları toplum içinde farklı bir tablo çiziyor. Üstelik işyerlerinde birçok erkek çalıştırıyorlar. Orneğin her yıl Ortadoğu pazarındaki alıcı ve satıcıyı bir araya getiren Uluslararası Endüstri Fuarı nedeniyle 70-80 işçiyle birlikte çalışan Naciye Akalın, erkeklerle çalışıp onları yönetmekte zorlanmadığını söylüyor. Zaten kendisi olabilecek problemlere karşı çözüm bulmuş bile. Çünkü Diyarbakır'daki erkeklerin tarz ve kültür yapısını biliyor. Dolayısıyla emir vermek yerine, o işle kim ilgileniyorsa işin zorunluluğunu belirtip yapılmasını söylüyor. "Bunu yapacaksın, hemen bitir." gibi emir cümlelerinin karşılıklı ilişkiyi zorlaştırdığını da ekliyor.
   <br/>
   <br/>
   Mardin Kızıltepe'deki iş kadını Fatma Özmen ise çocukluğundan bu yana iç içe olduğu erkeklere emir vermekte zorlanmadığı yadırganmıyor da. Nedenini ise şöyle açıklıyor: "Kadınım ama beni her zaman kendilerinden biri gibi gördüler. Rahatça emir veriyorum, yeri gelince sesimi de yükseltiyorum ve 'Bir kadın bana nasıl bağırır' diye düşünmüyorlar."
   <br/>
   <br/>
   "Hiçbir şey sütliman değildi"
   <br/>
   <br/>
   Güneydoğu'da kadın olmak zor olduğu gibi iş kadını olmak daha da zor. Naciye Akalın, bu zamana kadar Diyarbakır'da iş kadını olmanın zorluğundan çok kolaylığını gördüğünü, erkeklerin kendisine batıdaki erkeklerden daha saygılı davrandığını belirtiyor: "Yabancı olmam erkekler açısından caydırıcı olabilir. Eğer siz ne istediğinizi bilen bilgili ve başarılıysanız sorun yaşamıyorsunuz. Erkekler kadın olsanız da, geleneklerde olmasa da üstünlüğünüzü kabul ediyor ve saygı duyuyor. İstisnalar zaman zaman çıksa da bu kadar istisnayı her yerde görebilirsiniz."
   <br/>
   <br/>
   Fakat, Batmanlı Müjgan Başkaya "Hiçbir şey şimdiki gibi sütliman değildi." diyerek yaşadıkları zorluklara dikkat çekiyor; "Hünerli Eller'in ilk dönemlerinde erkekler kesinlikle gelmiyordu. 'Erkek düşmanı' olarak nitelendirildik. Herkes bize önyargıyla baktı. Çalışanların tamamının kadın olması da dikkat çekiyordu. Buraya eşlerinin gelmesini kesinlikle istemiyorlardı." Fatma Özmen kendisine erkeklerin tepki vermekten çekindiğini fakat genel anlamda sorunlar yaşandığını söylüyor. Özmen'e göre, erkekler kadınları hâlâ güçsüz ve başarısız görüyor. Eğer bir işletme kadına aitse oraya gelip bağırıp korkutmaya çalışıyor. Ama işletme bir erkeğin olunca kimse bir şey yapamıyor.
   <br/>
   <br/>
   İş kadınları işlerinden, üretkenliklerinden memnun oldukları gibi diğer kadınlara da yardımcı olmak istiyor. Bunun için de bulundukları illerde öncü pozisyonundalar. Kadınlara destek olmanın en kolay yolu dernekleşmekten geçiyor. Şu an halihazırda iki iş kadınları derneği bulunuyor. Fakat, yapılanma süreçleri yeni tamamlandığı için önümüzdeki günlerde daha etkili projelerle kadınlara yardımcı olmayı hedefliyorlar. Dernekler kendi imkanlarıyla gönüllü usulüyle çalışıyor.
   <br/>
   <br/>
   Örneğin, Nilüfer Baran (48) iki yıl önce GİKAD'ı bir televizyon programından etkilenerek kurmaya karar verir. İlk etapta Diyarbakır'daki iş kadınlarını bir çatı altında toplamayı hedefler. Şu an derneğin 20 üyesi var. Üyeler iki grup halinde. Biri tamamen girişimci ruhu taşıyan, işletmelerinin başında bulunan işletme sahibi kadınlar ikinci grup ise, kendi alan ve dallarında lider olan kadınlar. İkinci grubun içinde doçent, avukat ve doktor da bulunuyor. Üye olmak için iş sahibi olup en az dört kişiyi istihdam ediyor olmak yeterli. Tüzüğüne göre derneğin misyon ve vizyonuna uygun olarak erkek üye alımına da izin veriliyor. Şimdiden iki erkek üyesi var. Amaçları girişimci kadın ruhunu geliştirmek ve onlar arasında dayanışmayı sağlamak.
   <br/>
   <br/>
   Fatma Özmen'in Yönetim Kurulu Başkan Yardımcısı olduğu GÜNKAD da yeni kurulan derneklerden biri. Mardin başta olmak üzere Güneydoğu'daki iş kadınlarını aynı çatı altında toplayarak bölgeye yatırım çekmeyi amaçlıyor. Ayrıca derneğe üye iş kadınları mümkün olduğu kadar kadın işçi istihdam etmeye çalışıyor. Böylece çalışan kadın sayısını artırmayı hedefliyor. Derneğin İstanbul, Ankara ve İzmir gibi büyük şehirlerdeki iş kadınlarıyla da irtibatı var. Hem karşılıklı fikir alışverişi yapılıyor hem de yeni yatırımcıların bölgeye gelmesini teşvik edecek projeler üretiliyor.
   <br/>
   <br/>
   Fatma Özmen, Kızıltepe'de işsizlik yüzünden toplum yapısının bozulduğunu, yatırım yapılmaz ve gençler çalışmaz ise sıkıntılı günlerin kendilerini beklediğini söylüyor. Sabancı, Koç gibi sanayi devlerinin Adana, İzmir, İstanbul gibi illere fabrikalar kurduğunu hatırlatarak, "Burada artık terör, huzursuzluk yok. İnsanlar çalışmak istiyor. Derneğimiz tüm yatırımcıları buraya çağırmayı hedefliyor. Devlet her türlü can güvenliğini sağlamış. İnternet kafelerde gençlerin zamanı ölüyor. Orada kendilerine yarar sağlamayan şeyler öğreniyorlar. İş imkanı sağlansa böyle olmaz." diyor.
   <br/>
   <br/>
   Süreyya Turgut Ayan'ın (32) öncülüğünde kurulan Kadın Danışma Merkezi'nde 12 kadın gönüllü olarak çalışıyor. Merkezin düzenlediği 'Bilinç Yükseltme Programı'na katılan ve merkezdeki 12 kişiyle çalışmak isteyen kadınlar gruba dahil olabiliyor. Merkezde kendi hak ve becerilerinin farkına varıp çalışmak isteyen kadınlara Hünerli Eller'de imkan veriliyor. Eşi yüzünden problem yaşayan kadınlar, psikolojik destek ve danışmanlık hizmeti alabiliyor. İşletme açmak isteyen kadınlara da danışmanlık yapılıyor. Merkezin danışmanlığından yararlanarak eylül ayından itibaren sahibi ve tüm çalışanları kadın olacak bir kuru temizleme, Hünerli Eller tarzında ev yemeklerinin sunulacağı restoran, giyim pazarı ve eğlence merkezi de açılacak.
   <br/>
   <br/>
   İş kadınları bulundukları illere, yakın çevrelerine başarılarıyla 'sessizce' bir şeyler anlatmaya çalışırken başka kadınların da hayatlarının değişmesine vesile oluyor. Tüm bunlar bir yana aslında kendi hayatlarının da yıllar içinde değiştiğini düşünüyorlar. Çünkü, iş hayatında var oldukları müddetçe yeni insanlarla yeni kültürlerle tanışıp kendi hayatlarının rotasını biraz daha farklı yönlere kırıyorlar. İş hayatına atıldıktan sonra hayatı değişen Müjgan Başkaya (34) aslında birçok kadın örneğinden sadece biri. Başkaya, lise tahsilini bitirmeden evlenir. İki yıllık evli ve bir bebek beklerken eşi, sıradan bir günde sabah erkenden çıkıp gider. Aradan sekiz yıl geçer ama bir daha hiç gelmez. Başkaya bir gün olur da gelir hayaliyle yıllarca eşini bekler ama ne gelen vardır ne de haber. "Eğer ölseydi haberi gelirdi." diyen Başkaya, eşi tarafından terk edildiği için ailesinin yanına döner. Yıllarca evden dışarı çıkmaz, gün geçtikçe daha da içine kapanır.
   <br/>
   <br/>
   Bir gün Kadın Danışma Merkezi'nin 'Kadın Bilinci Yükseltme Programı'na katılır. Sonra da iş hayatına atılarak Batman'ın iş kadınları arasına girer. Hayatındaki değişiklikleri şöyle özetliyor: "Kızımın dışında kimseyle konuşmazdım. Kapalı bir kutunun içinde kendimi sürekli bastırırdım. İş ortamını görünce kendime gelmem gerektiğine inandım, sorguladım, 'güçlü ol' dedim. Şimdi de amacım benim gibi kadınların elinden tutmak."
   <br/>
   <br/>
   Süreyya Turgut Ayan da kendine olan güveninin arttığını, hayata daha sıkı sarıldığını, merkeze gelen kadınlara yardımcı olmaya çalıştıkça hayata karşı duruşunun sağlamlaştığını anlatıyor. Nilüfer Baran ise, uzun yıllardır çalıştığını, nihayetinde de çalışan evli bir kadının yükünü başarıyla taşıyabilmeyi, herkese yetebilmeyi, zamanını iyi kullanmayı ve sevdiklerini ihmal etmemeyi öğrendiğini belirtiyor.
   <br/>
   <br/>
   Tanıştığımız iş kadınlarına "Güneydoğu kadınını nasıl görüyorsunuz?" dediğimizde önce bir duraksıyorlar ve sonra da yakınmaya başlıyorlar. Çünkü, hepsi Güneydoğu kadınının hep olumsuz yönleriyle anılıyor olmasından rahatsız. Zaten yaptıkları çalışmaların temellerinde de bu düşünceyi yıkma gayreti bulunuyor: "Türkiye'nin her yerinde intihar vakaları var. İnsanlar kapkaça uğruyor, birbirini bıçaklıyor; ama sadece burada olduğu zaman Türkiye gündeminde günlerce kalıyor."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-13699-34-kumaliktan-patronluga.html), [web.archive.org (arşiv bağlantısı)](http://web.archive.org/web/20130623230013/http://www.aksiyon.com.tr:80/aksiyon/haber-13699-34-kumaliktan-patronluga.html)
