# Öne çık hayat kurtar

*Tuba Kabacaoğlu 2015.10.12*

<div class="pNewsDetailMainContent ctx_content" itemprop="articleBody">
 <p>
  Manisa’nın Turgutlu ilçesinde yaşayan 8 çocuk ve 3 torun sahibi Fadıl Yavuz’un hikâyesi önceki hafta gündeme geldi. Yavuz, 6 yıl önce sürekli kilo kaybetme ve ayak tabanlarında yanma şikâyetiyle İzmir Eğitim Araştırma Hastanesi’ne başvurmuş ve kendisine kemik iliği kanseri teşhisi konulmuştu. Hemen kemoterapi sürecine başlandı. 2 yıl sonra da kök hücre (kemik iliği) nakli için Ege Üniversitesi Hastanesi’ne sevk edildi. Nakil başarıyla gerçekleşti. Fadıl Bey sağlığına kavuştu. Bu olaydan yaklaşık 46 ay sonra, 6 yıl önceki şikâyetleri tekrar gün yüzüne çıktı. Doktorunu arayıp tetkik için hastaneye gitti. Rahatsızlığının nüks ettiğini öğrendi. Uzmanlar yeniden nakil kararı verdi. Yavuz’un 4 yıl önce dondurulmuş, yedekte bekletilen kök hücreleri ikinci kez imdadına yetişti. 24 Ağustos 2015’te nakledilen kök hücrelerin faaliyete geçmesi bekleniyor şu günlerde. Fadıl Yavuz ise duygularını şöyle anlatıyor: “Çok şanslıyım, aynı süreçleri bir daha yaşamadım. Durumum zora girebilirdi. İlk nakilde olduğu gibi bundan da iyi sonuç alacağımıza inanıyorum. Yedek kök hücreler yeniden umudum oldu.”
 </p>
 <p>
  Yapılmış bir kök hücre bağışı, bir kişinin bir değil, iki kez hayatını kurtarabilecek güçte. Son güncellemelere göre, Türkiye’de 974 kişi kemik iliği (kök hücre) nakli için sırada. Bunlardan 510’u çocuk, 464’ü de erişkin hasta. Bu kişilere uygun kemik iliği bulabilmek için sistemden düzenli olarak taramalar yapılıyor. Uyum sağlandığı andan itibaren ise bir ya da birden fazla kişinin hayatı kurtuluyor. Peki, siz de insanların hayata tutunmasına vesile olmak istemez misiniz? Bunu nasıl yapabileceğinize dair ayrıntılar haberimizde.
 </p>
 <p>
  7 Kasım 2013’te Sağlık Bakanlığı’na bağlı Türkiye Kök Hücre Koordinasyon Merkezi ile Kızılay arasında ‘TÜRKÖK Projesi’ kapsamında işbirliği protokolü imzalandı. Kızılay, bu protokolle ‘Kök Hücre Bağışçısı Kazanımı’ görevini üstlendi. Hazırlık çalışmalarının bitiminde ise (Ağustos 2014) bağış kabulüne başlandı. Projenin amacı, Türkiye’de bir Kemik İliği Bankası oluşturulması ve gönüllü olarak kök hücre bağışlamak isteyen bağışçı adaylarının kolayca bulunması. TÜRKÖK’ün akredite olup dünya kemik iliği bankasına dâhil olmasıyla birlikte ise bağışçılar sadece Türkiye’de değil, dünyanın dört bir tarafındaki kan, lenf ve kemik iliği kanseri hastalarına umut olabilecek. Ülkemizde 1 yılda 60 binden fazla kişi bağışçı olmuş. Fakat bu sayı yetersiz. Bağışçı sayısı katlanarak artmalı ki uygun kök hücrenin bulunma ihtimali artsın ve yurtdışındaki bankalara bağımlılığımız azalsın. Bu sebeple beş yıl içinde toplanması öngörülen kemik iliği gönüllü verici sayısı 250 bin. Hedefe ulaşıldığında akraba dışı nakillerde mevcut ihtiyacın yüzde 60-70’inin temin edilebileceğini söylüyor yetkililer.
 </p>
 <p>
  <img alt="" src="http://web.archive.org/web/20160204051914im_/http://medya.aksiyon.com.tr//aksiyon/2015/10/15/572158.jpg"/>
 </p>
 <p>
  <em>
   İki kez kök hücre nakli yapılan, kanser hastası Fadıl Yavuz (ortada)
  </em>
 </p>
 <p>
  <strong>
   Kök hücre nedir?
  </strong>
 </p>
 <p>
  Kemik iliği ve kan hücrelerini üreten hücrelere denir. Kan hücreleri dokulara oksijen taşıyan ya da mikroplara karşı vücudu savunan, kanamadan koruyan hücrelerden oluşur. Kemik iliğinin çalışmaması durumunda kan hücreleri azalır, hastanın hayatı tehlikeye girer. Kemik iliği, kan ve göbek kordonundan elde edilir. Uygun şartlarda dondurularak canlılığını koruyabilir. Damar yoluyla verildiğinde kemik iliğine yerleşip sağlıklı kan hücrelerinin oluşumunu başlatır.
 </p>
 <p>
  <strong>
   Kök hücre tedavisi hangi hastalıklarda uygulanır?
  </strong>
 </p>
 <p>
  Kemik iliği kanserleri lenfomalar, çeşitli organ kanserleri, kemik iliğinin çalışmadığı veya yetersiz çalıştığı durumlar, kalıtsal anemiler, immün yetersizlikler, kalıtsal metabolik hastalıklar.
 </p>
 <p>
  <strong>
   Kök hücre bağışı neden önemlidir?
  </strong>
 </p>
 <p>
  Kök hücre nakillerinde alıcı ve verici arasındaki uyumu tespit etmek için doku antijenlerine (HLA, Human Leucocyte Antigen) bakılır. Doku antijenleri, özellikleri nedeniyle on binden fazla farklılıktan oluşur. Uygun bir bağışçı bulunabilmesi için en az yüz binler taranmalıdır. Bu nedenle, nakil bekleyen hastalara yardımcı olmak amacıyla, doku antijeni özellikleri bilinen ve bağışçı olmayı kabul eden çok sayıda gönüllüye ihtiyaç vardır.
 </p>
 <p>
  <strong>
   Bağışçılarda hangi özellikler aranıyor?
  </strong>
 </p>
 <p>
  Bağışçılar 18-50 yaş aralığında olmalı. Bilgilendirme ve onam formunu doldurmalı. Kişi Hepatit B, Hepatit C ve Sifiliz, kanser, HIV (AIDS) geçirmemiş, sağlıklı biri olmalı.
 </p>
 <p>
  <strong>
   Kök hücre bağış süreci nasıl gerçekleşiyor?
  </strong>
 </p>
 <p>
  Bağışçı olmayı kabul eden ve onam formunu dolduran bağışçı adayından 3 tüp (10-20 ml) kan örneği alınıyor. Alınan numunelerin bulaşıcı hastalıklar açısından kontrol testleri Türk Kızılayı tarafından yapılıyor. Sonuçları negatif çıkan testler doku antijenlerinin belirlenebilmesi için Sağlık Bakanlığı’na bağlı Doku Tiplendirme Laboratuvarı’na gönderiliyor. Doku tiplendirmesi yapılan bağışçının bilgileri Ulusal Kemik İliği Bankası’na kaydediliyor. Hasta biri için yapılan ilk değerlendirmede istenen düzeyde uyumun olduğu (klinik uygunluk) görülürse Türk Kızılayı bağışçı adayına ulaşıyor. Bağışçının tekrar onayı isteniyor. Bağışçı onay verince tekrar bulaşıcı hastalıklarla ilgili testler ve kan sayımı yapılıyor. Her şey yolunda ise ileri aşama doku tiplendirme testleri yapılıyor. İleri doku tiplendirme testi uygun bulunan bağışçıyla iletişime geçme, ulaşım, konaklama, refakat ve nakil sonrası sağlık hizmetleri Sağlık Bakanlığı tarafından gerçekleştiriliyor.
 </p>
 <p>
  <strong>
   Periferik kök hücre bağışı yapılırken...
  </strong>
 </p>
 <p>
  Koldan yapılan bir aşı (G-CSF = Granülosit Koloni Uyarıcı Faktör) ile kemik iliğinde yerleşik durumda bulunan kök hücrelerin vücutta dolaşan kana geçmeleri sağlanıyor. Ortalama 5 gün süreyle yapılan bu aşının net uygulama süresi, aşılamanın 4. günü sabahında bağışçının kök hücre düzeyine bakılarak belirleniyor. Bağışçının damar yapısı uygunsa, kök hücre toplama aşamasında kol damarına iğneyle giriliyor ve bir aferez cihazına (Alınan kanı ayrıştıran cihaz. Gerekli kısım alındıktan sonra kan bağışçıya tekrar geri veriliyor.) yaklaşık 4 saat bağlanıyor. Damar yapısı uygun bulunmazsa boyun damarına lokal anestezi altında bir katater takılıyor. Bazı durumlarda ikinci gün tekrar kök hücre toplanması gerekebiliyor, süre nadiren 24 saate çıkabiliyor.
 </p>
 <p>
  Damar yolu açıldıktan sonra vücudunuzdaki kan aferez cihazı içinde dolaşırken, toplanan kök hücreler bir torbaya aktarılıyor. İşlem esnasında önemli bir rahatsızlık gerçekleşmiyor. Sonraki günlerde bağışçı herhangi bir sağlık sorunu yaşadığında TÜRKÖK’ün birlikte çalıştığı Aferez Ünitesi ve Nakil Merkezi gerekli tedaviyi bağışçıya ücretsiz sunuyor. Toplanan hücrelerin miktarı verici ve alıcının özelliklerine göre hesaplanıyor. Kök hücre sayımları yeterli miktara ulaştığında işlem sonlandırılıyor. Bağışçının geceyi hastanede geçirmesine gerek kalmıyor. Anestezi uygulanmıyor. Verici, kök hücre toplama günü dışında normal yaşantısına devam edebiliyor, iş gücü kaybı yaşamıyor.
 </p>
 <p>
  Periferik kök hücre toplama işleminden sonra ise geçici hâlsizlik hissi, ateş, geçici grip benzeri belirtiler, genel vücut ağrıları, dalak bölgesinde geçici dolgunluk hissi veya aferez işlemi sonrası nadiren (geçici olarak) dudaklarda ve parmaklarda uyuşma hissi oluşabiliyor. Damar giriş yerinde bir enfeksiyon oluşmaması için gerekli önlemler de alınıyor. Yüzde 0,6 ihtimalle görülebilecek bu etkiler, genellikle 3 hafta içinde ortadan kalkıyor. Nadir de olsa bazı durumlarda kök hücrenin kemik iliğinin içinden direkt alınması gerekebiliyor. Burada uygulanan yöntem ise farklı.
 </p>
 <p>
  Verici bağıştan yaklaşık 1 hafta önce 1 ünite kan veriyor. Bu, kan bankasına konuyor. Daha sonra gerekli sağlık kontrolleri ve tetkikler yapılıyor. Her şey yolunda ise bağışçının yatışı gerçekleştiriliyor. Kişi ameliyathanede yüzüstü yatırılıyor. Kalça kemiği bölgesine (vücudun kök hücre açısından en zengin kemiklerinden biri) bir kere giriş yapılarak özel iğneler yardımıyla her defasında 2-4 ml olmak üzere toplam 1 litre kemik iliği alınıyor. Filtrelerden geçirilerek steril torbaya aktarılıyor. Alınan kemik iliklerinin vücutta bir kayba yol açmaması için bağışçının kan bankasına konulmuş kanı kendisine geri veriliyor. Bağışçı yaklaşık 1 saat kadar genel anestezi almış oluyor. Bu yöntemde dikiş gerektiren bir kesi oluşmuyor. Kişi genellikle ertesi gün kan tetkikleri yapıldıktan sonra taburcu ediliyor.
 </p>
 <p>
  Bağıştan sonra kalça bölgesinde uygulamaya bağlı olarak 1-2 gün ağrı görülebiliyor. Ya da alınan anestezi sebebiyle geçici boğaz ve baş ağrısı gözlenebiliyor. Yüzde 1,34 ihtimalle görülebilecek bu etkiler ise 1 hafta içinde geçiyor.
 </p>
 <p>
  <strong>
   Bağışçının özellikle bilmesi gerekenler nedir?
  </strong>
 </p>
 <p>
  Her iki bağış yöntemi sonrasında da kök hücre vericilerinin 1 hafta, 1 ay ve 1 yıl sonra sağlık kontrolleri yapılıyor. Bağışçı adayı, bilgilendirme onam formunu doldurarak yasal yükümlülük / sorumluluk altına girmiyor. Kişi istediği an herhangi bir neden belirtmeksizin bağışçı olmaktan vazgeçebiliyor. Bağışçının kişisel bilgileri ve kimlik bilgileri üçüncü şahıslarla paylaşılmayacak şekilde gizli tutuluyor. İstatistiklere göre; bugün kök hücre bağışçısı olarak kayıt yaptıran birinin, kök hücre bağışı yapma ihtimali önümüzdeki 10 yıl içinde yüzde 5 olarak hesaplanıyor.
 </p>
 <p>
  <img alt="" src="http://web.archive.org/web/20160204051914im_/http://medya.aksiyon.com.tr//aksiyon/2015/10/15/572157.jpg"/>
 </p>
 <h3>
  <strong>
   SIK SORULAN SORULAR
  </strong>
 </h3>
 <p>
  <strong>
   - Nerede kök hücre bağışında bulunabilirim?
  </strong>
 </p>
 <p>
  Size en yakın Gönüllü Verici Merkezi’nden kök hücre bağışı ile ilgili bilgi alabilir, buraya bağışta bulunabilirsiniz.
 </p>
 <p>
  <strong>
   - Periferik kök hücre toplama yöntemi ile kemik iliği bağışı yönteminden elde edilen kök hücrelerin birbirinden farkı var mı?
  </strong>
 </p>
 <p>
  Periferik yöntemde, kemik iliği yöntemine göre daha fazla sayıda kök hücre elde edilebiliyor. Periferik kök hücre naklinin diğer bir avantajı da alıcının (hastanın) kan sayımında kemik iliği nakline göre daha hızlı iyileşmesi.
 </p>
 <p>
  <strong>
   - Kök hücre toplama işleminden sonra bağışçının kök hücreleri bitiyor mu?
  </strong>
 </p>
 <p>
  Kök hücreler devamlı olarak kendini yenileyebilme özelliğine sahip. Bağış işleminden sonra vericinin kök hücreleri tekrar eski sayısına ulaşıyor.
 </p>
 <p>
  <strong>
   - Periferik kök hücre toplama yönteminde uygulanacak olan 5 günlük aşı periyodunda bağışçının işinden izin almasına gerek var mı?
  </strong>
 </p>
 <p>
  Aşı periyodunda bağışçının günlük yaşamını etkileyecek herhangi bir yan etki yok.
 </p>
 <p>
  <strong>
   - Hangi kök hücre toplama yöntemini tercih edeceği bağışçıya ne zaman soruluyor?
  </strong>
 </p>
 <p>
  Hasta ile eşleşme olduktan sonra ileri doku tiplendirme testi yapılıyor. Tetkiklerle bağışçının sağlık durumunun da iyi olduğu belirlenince bağışçıya hangi yöntemle kök hücre vermek istediği soruluyor.
 </p>
 <p>
  <strong>
   - İlk bağışından sonra, vericinin başka bir hasta ile tekrar doku eşleşmesi oldu. İkinci bağışı ne zaman yapabilir?
  </strong>
 </p>
 <p>
  Transplantasyon işleminden sonra yeniden kan yapımının sağlanması, hücre sayısının yeterli miktara ulaşması için 3 aylık bir süre gerekiyor. Yalnız bu zamana kadar yapılmış istatistiki verilere göre 2. eşleşmenin görülme olasılığı oldukça düşük.
 </p>
 <p>
  <strong>
   - Yurtdışında bir hastayla eşleşme olursa verici yurtdışına mı gidecek?
  </strong>
 </p>
 <p>
  Bağışçının onay vermesi durumda toplanan kök hücreler hastanın bulunduğu ülkeye uygun şartlar sağlanarak gönderiliyor.
 </p>
 <p>
  <strong>
   - Yurtdışında yaşıyorum. Bağışta bulunabilir miyim?
  </strong>
 </p>
 <p>
  İletişim bilgilerinize rahat ulaşılabilmesi açısından bulunduğunuz ülkedeki kemik iliği bankasına başvurmanız daha doğru. Türkiye olarak dünyadaki diğer kemik iliği bankalarından da tarama yapılabildiği için sizin verilerinize uygun bir hasta eşleşmesi olduğunda sizinle iletişime geçilebilir.
 </p>
 <p>
  <strong>
   - Bağışçıların verileri neden dünyadaki diğer kemik iliği bankalarıyla paylaşılıyor?
  </strong>
 </p>
 <p>
  Kök hücreye ihtiyaç duyan hasta sayısı dünyanın her yerinde oldukça fazla. Buna karşılık sağlıklı kök hücrelerin, hastaların dokusuyla uyuşma olasılığı çok düşük. Tüm bunlar düşünüldüğünde bu olasılığı artırmanın tek yolu, milyonlarca bağışçının doku analizini içeren, dünyadaki bütün kemik iliği bankalarının verilerinin paylaşıldığı bir havuzda bulunmak. Hâlen ülkemizdeki hastalar için kemik iliği taraması buradan yapılıyor. Bu nedenle ülkemize ait veri tabanının dünyadaki bütün kemik iliği bankalarıyla paylaşılması gerekiyor.
 </p>
 <p>
  <strong>
   GÖNÜLLÜ VERİCİ MERKEZLERİ
  </strong>
 </p>
 <p>
  Bağış yapmak isteyen vatandaşlar aşağıdaki Gönüllü Verici Merkezleri’ni arayarak ayrıntılı adres ve konum bilgilerini alabilir. Merkezlerde vatandaşlara kök hücre bağışı hakkında özel eğitim almış personel eşlik ediyor ve konuyla alakalı her türlü soruya anında cevap veriyor.
 </p>
 <p>
  <strong>
   Antalya:
  </strong>
  0242 310 55 55
  <strong>
   Eskişehir:
  </strong>
  0222 237 71 81
  <strong>
   Batı Karadeniz:
  </strong>
  0380 514 38 33
  <strong>
   Gaziantep:
  </strong>
  0342 232 66 66
  <strong>
   Erzurum:
  </strong>
  0442 342 70 85
  <strong>
   İzmir:
  </strong>
  0 232 347 63 47
  <strong>
   Bursa:
  </strong>
  0224 262 55 18
  <strong>
   Kayseri:
  </strong>
  0352 437 19 44
  <strong>
   İstanbul:
  </strong>
  0216 458 05 00
  <strong>
   Adana:
  </strong>
  0322 232 97 92
  <strong>
   Ankara:
  </strong>
  0312 362 97 00
  <strong>
   Samsun:
  </strong>
  0362 457 55 65
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/one-cik-hayat-kurtar_552567), [web.archive.org (arşiv bağlantısı)](http://web.archive.org/web/20160204051914/http://www.aksiyon.com.tr/dosyalar/one-cik-hayat-kurtar_552567)
