# Sağlıklı diyetin sırrı genlerde saklı

*Tuba Kabacaoğlu 2007.07.16*

<font class="agenda2NewsSpot">
 Her yaz, fazla kilosu olanlar için bir 'diyet' mevsimidir aslında. 'Bu yaz da diyet yapamıyorum' diyorsanız; genetik özelliklerinize göre yapacağınız gentest-diyet'i öneririz. Çünkü verdiğiniz kiloları bir daha geri almayacaksınız!
</font>
<font class="newsDetail">
 Genetik ilminde baş döndüren gelişmeler kaydediliyor her geçen gün. İnsanın yapı taşlarını oluşturan genler hakkında elde edilen her yeni bilgi, daha sağlıklı bir hayat öngörüyor bizlere. Tıpkı genetik kodlara göre hangi hastalıklara yatkın olduğunuzu öğrenip ona göre tedbir almak gibi. Türkiye'de 'gen-test' adı verilen yöntemle bir insanın kemik erimesi, şeker, kalp gibi hastalıklara ve çeşitli kanser türlerine yatkın olup olmadığını öğrenmek mümkün artık. 2001'den bu yana Türkiye'de tartışılan yöntem, dar bir alanda uygulanıyor bugün. Gen-test'i gündeme taşıyan en önemli faktör ise fazla kilolarından kurtulmak isteyenlerin bu yöntemden faydalanmak istemesi. Bugün Türkiye'de 24 diyetisyen tarafından uygulanan nutri-genetik testini tam anlatabilmek için önce bazı kavramları izah etmek gerekiyor.
 <br/>
 <br/>
 Anne ve babaya ait özelliklerin çocuklara geçmesine "kalıtım" deniyor. Vücuttaki proteinler, "Pek çok işlevi yerine getiren moleküller" olarak tanımlanıyor. Genler ise, DNA'da bulunan proteinin ne şekilde üretileceğine karar vererek metabolizmayı yönlendiriyor. Vücut, genlerden aldığı bilgiye göre harekete geçiyor. Her bir gen bir proteini kodluyor. Genetik hastalıklar ikiye ayrılıyor. Birinci tip hastalıklar tek gen mutasyonuna bağlı oluşuyor. Yani, kişi bir hastalıkla dünyaya geliyor ve ölene kadar da onu taşıyor, hiçbir şekilde de bu önlenemiyor. İkinci tip hastalıklar ise yine genlerle ebeveynden geçiyor. Ama bazı çevresel faktörler hastalığın ortaya çıkmasını tetikliyor. Mesela kemik erimesi şeker, kalp ve bazı kanser türlerinde olduğu gibi İşte kişinin hangi rahatsızlıklara yatkın olduğu gen-test ile ortaya çıkıyor.
 <br/>
 <br/>
 "Hastalığa yatkınlığı belirleyen bazı genetik kodlar var. Çıkan sonuçlara göre 'hasta adayları' hayat standartlarına dikkat ederek bu rahatsızlıklardan korunabiliyor. Genetiğinde hastalık riski olanların beslenmesiyle ilgileniyoruz. Çünkü bu hastalıkların hepsi beslenmeyle direkt bağlantılı." diyen Sema Hastanesi'nden Diyetisyen Hayrettin Mutlu'ya göre, çevresel faktörler arasında insanı ve hastalıkları en çok etkileyen unsur beslenme. Hâl böyle olunca testin ikinci ayağı diyet yapmak ve sağlıklı kilo vermek isteyenleri ilgilendiriyor. Nutri-genetik testi ile 18 gendeki 23 değişim gözlemlenebiliyor ve elde edilen veriler ışığında diyet programı hazırlanıyor. Test, obezite ve obeziteden doğabilecek potansiyel hastalıklara yatkınlık, obezite tedavisine cevapla ilgili genetik analizler, özgeçmiş-soygeçmiş incelemesi ve hayat tarzı-beslenme alışkanlıklarını inceleyip kişiye kendi metabolizması hakkında ayrıntılı bilgi veriyor.
 <br/>
 <br/>
 Zayıflama programına dâhil edilen hastanın genetik özellikleri uzmanlarca önemseniyor. Çünkü onlar, obezitenin başlı başına bir hastalık olduğu, kalp, şeker, tansiyon gibi rahatsızlıkları tetiklediği görüşünde birleşiyor. Dolayısıyla diyet yapmak isteyenlerin önce hangi hastalıklara yatkın olduğu ortaya konuyor.
 <br/>
 <br/>
 GENLERİNİZ BESLENMENİZE KARAR VERİYOR
 <br/>
 <br/>
 Doğruluk oranı yüzde 99,9 olan bu analizi yaptırmak için minicik bir fırçanın yanağınızın iç kısmına 1 dakika sürtülmesi yeterli. Yanak içinden alınan hücrelerin dışında kişinin var olan alışkanlıkları da sorgulanıyor. Hangi yiyecekler ne sıklıkla tüketiliyor? Geçmiş hastalıkları neler? Her bir yiyecek hakkındaki düşüncesi nedir? Öncelikli tercihleri var mı? Neden bu sorulara cevap arandığını Diyetisyen Murat Gökçen şöyle cevaplıyor: "Amacımız olması gereken durumla mevcut durumu karşılaştırmak. Bir hasta sigara içip A vitamini alabilir. Ama test sonucunda kişinin antioksidan metabolizması (savunma mekanizması) bozulmaya yatkınsa, 'Kesinlikle sigara içmemelisiniz ve antioksidan bir vitamin olan A vitaminini iki kat fazla almalısın.' diyebilelim. Bu vitamini hangi besinlerden ne kadar alması gerektiğini tek tek anlatabilelim."
 <br/>
 <br/>
 Diyetisyen Hayrettin Mutlu'ya göre genetik kodların öğrenilmesiyle kişinin önüne yeni bir hayat rotası konuyor. Böylece kişinin zayıf olan yönleri kuvvetlendiriliyor. Eksiltmesi gereken gıdaların testten sonra azaltılmasıyla vücutta kontrol sağlanıyor. Eldeki "genetik deliller" ile kişi hayatında birtakım değişikliklere gidiyor. "Eğer bunları yapmazsanız önümüzdeki yıllarda şeker, kalp, kanser hastası olabilir, kemikleriniz eriyebilir ya da obez olabilirsiniz diyebiliyoruz." sözleriyle izah ediyor Hayrettin Mutlu, testle birlikte başlayan yeni hayatı anlatırken.
 <br/>
 <br/>
 Diyet, kişinin metabolizmasına göre programlanıyor. Böylece vücut ihtiyacı olan besinleri alarak sağlıklı bir yapıya kavuşuyor. Uzmanlar bu özellikteki bir diyeti 'en doğru, en başarılı, en sağlıklı' sloganıyla nitelendiriyor. Birinin bol sebze meyve tüketmesi, diğerinin kırmızı et ve proteinli gıdalara ağırlık vermesi gerekebiliyor mesela. Ayrıca test yapılmadan önce tüketilen besinler hakkında doldurulan form da bu esnada çok işe yarıyor; diyet listesi bireyin tüketim alışkanlıklarına, sevdiği yiyeceklere ve yatkınlığı olan hastalıklara uygun olarak düzenleniyor çünkü. Diyet yapmak isteyenlerin kemik erimesi, kalp, şeker gibi hastalıklara yatkınlığı çıkıyormuş genelde. Hayrettin Mutlu, bu zamana kadar şişman olmasına rağmen hiçbir rahatsızlığa yatkınlığı olmayan biriyle karşılaşmadığını söylüyor.
 <br/>
 <br/>
 Bu testi uygulayanlardan Diyetisyen Fatma Koçak'a göre, kalp damar hastalıkları, diyabet, hiperkolesterolemi gibi rahatsızlıklar yaşlılığın bir sonucu değil. Yanlış beslenme, stres, kirlilik gibi faktörlerle genetik dezavantajlar hastalığın gelişimine zemin hazırlıyor. Hospitalium Haznedar Hastanesi'nde çalışan Koçak, tüm bu unsurların dışında hastalığın ortaya çıkışını engelleyecek tek faktörün beslenme olduğuna dikkat çekiyor. Sağlıklı beslenme üzerine bu zamana kadar dört kitap yazan Murat Gökçen, yıllarca diyet programlarına uyum sağlayamayanların "Bile bile kanser, şeker hastası olamam." düşüncesiyle kısa sürede hayat tarzını değiştirdiklerini söylüyor. Hayrettin Mutlu da test sonuçlarının en inatçı hastaları bile ikna ettiğini, böylece işlerinin biraz daha kolaylaştığını düşünüyor.
 <br/>
 <br/>
 Peki, verilen kilolar yeniden alınıyor mu? Bu tür sorularla sık sık karşılaşan diyetisyenler, hep aynı yorumu yapıyor: "Diyet programları geçicidir, hayat tarzını değiştirmek gerekir." Nutri-genetik testi bu noktada ayrı bir önem kazanıyor. Beden kitle indeksi 27'nin üzerinde olan herkese uygulanan nutri-genetik testinin sonuçları doğrultusunda diyet yapanların kiloları geri alma gibi bir derdi olmuyor. Çünkü hayat tarzını yavaş yavaş değiştiren birey, zamanla günlük yiyeceklerini dahi şahsına özel miktarlarda almaya alışıyor, yediği her yiyeceğin kendini daha sağlıklı bir geleceğe hazırladığını biliyor. Üstelik kendi metabolizmasının ihtiyaçlarına göre diyet yaptığı için de verdiği kiloları geri almıyor. Genelde hastalar ilk ay haftada 3-4 kilo veriyor. Fazla kilolar vücuttan atıldıkça verilen kilo haftada 2-3 kilograma düşebiliyor.
 <br/>
 <br/>
 GENLERİNİZ KORUMA ALTINDA
 <br/>
 <br/>
 Testin yararları kadar zararları da var mı? Diyetisyen Mutlu, yatkınlığı olan rahatsızlıkları ilk öğrendiğinde hastaların üzülüp tedirgin olduğunu, ancak bunun bir süre sonra hayat tarzında değişikliğe sebep olduğunu söylüyor. "Hastanın şeker hastalığına yatkınlığı varsa, her şekerli gıdayı tükettiğinde kendini kötü hissediyor, bu hastalığa yakalanma ihtimalini hatırlıyor. Böylece bireysel kontrol mekanizması kendiliğinden geliştiği için şekerli gıdayla karşılaştığında bu denetim anında devreye giriyor. Bu da olabilecek muhtemel rahatsızlığın 10-15 yıl ileri atılması ya da hiç yaşanmaması anlamına geliyor." Bu zamana kadar hep bir ya da birkaç hastalığa yatkınlığı olan hastalarla karşılaştığını söyleyen Diyetisyen Gökçen de aynı fikirde: "Testte kansere yatkınlığı saptananlar ilk anda çok üzülüyor. Fakat yapacağı hayat tarzı değişikliğiyle kanserden korunabileceğini söyleyip moral veriyoruz. Vücudu hakkında bir fikrinin olmasının ona sağlıklı geçireceği yılları hediye ettiğini de sıklıkla anlatıyoruz."
 <br/>
 <br/>
 İnsanların genetik yapılarının binde 999'u birbiriyle aynı. Ama geriye kalan binde 1'lik kısım kişiler arasındaki farklılığı oluşturmaya yetiyor. Dolayısıyla beslenme şekillerimizden aldığımız ilaçlara, alışkanlıklarımızdan hayat tarzımıza kadar pek çok husus her bir insanı farklı etkiliyor. Dolayısıyla binde 1'lik bu farklılığı bulmak da hayli zaman alıyor. Sonuçlar 7-8 haftada veriliyor. Testler sadece İstanbul'daki Burç Laboratuarları'nda ve Ankara'daki özel bir merkezde yapılıyor. Yalnız DNA örneklerinin kimlere ait olduğu güvenlik gerekçesiyle sır gibi saklanıyor. Değerlendirmeye alınan bilgiler, kimliğinizden ayrıştırılıp isimsizleştiriliyor. DNA örnekleri üzerine etiketler yapıştırılıp sadece sizin bilebileceğiniz bir kod veriliyor. Bu süreçte laboratuarda çalışan personel bile örneklerin kime ait olduğunu bilmiyor. Analizler tamamlandıktan sonra deliller fizikî olarak yok ediliyor. Bilgiler test sonuçlarının değerlendirileceği güne kadar kurumun veri tabanında saklanıyor. Sonuçlar üçüncü kurum veya şahsa kesinlikle açıklanmıyor. Rapor sadece sizle ve beslenme analizinizi yapacak hekiminizle paylaşılıyor. Genetik analizler danışana en az 2 saatlik bir görüşmeyle ayrıntılı olarak anlatılıyor. Böylece kişi tüm hayatı boyunca dikkate alacağı 'beslenme haritası'nı öğrenmiş oluyor.
 <br/>
 <br/>
 NUTRİ-GENETİK'LE GÜZELLEŞMEK MÜMKÜN MÜ?
 <br/>
 <br/>
 Nutri-genetik tamamen sağlık üzerine kurulu bir yöntem. Fakat hızla yayılan anti-aging uygulamaları gibi bu yöntemin zamanla insanları gençleştirip gençleştirmeyeceği merak ediliyor. Maya Tüp Bebek ve Kadın Sağlığı Merkezi'nden Dr. Buğra Buyrukçu'ya göre test güzelleşmek için kullanılan bir yöntem değil. Daha çok sağlığı, hayat tarzını ve beslenmeyi etkiliyor. Bunlar düzenli olunca güzellik konusunda da dolaylı bir etkisi oluyor elbette. "Şişmanlık, kıllanma artışı, sivilcelenme, düzensiz âdet görme gibi sorunları olan bir kadın, uyguladığı diyete rağmen zayıflayamıyor. Çünkü hormonal açıdan sorunları var. Çok düzenli diyet yapmasına rağmen zayıflayamayabilir. Bu kişinin nutri-genetik testi yaptırması doğrudur." diyen Buyrukçu, testin güzelleşmek amacıyla kullanılacak bir yöntem olmadığını söylüyor. Menopoza girenlerin, şişmanların, düzensiz âdet kanaması olanların, ailesinde çok görülen bir hastalıkla ilgili olarak "Acaba ben de bu hastalığa yakalanacak mıyım?" endişesi taşıyanların mutlaka nutri-genetik testini yaptırmasını tavsiye ediyor.
 <br/>
 <br/>
 Gen-test, Türkiye'de henüz yeteri kadar yaygın değil. Uygulayıcı hekimler testin henüz toplumda bilinen bir uygulama olmadığı görüşünde birleşiyor. Kalp ve kroner damar hastalıkları, felçler, beyin damar hastalıkları, diyabet, metabolik sendrom, bazı kanser türleri, osteoporoz, hipertansiyon, obezite ve şeker hastalığına yatkınlığın saptandığı bir test paketi üç bin YTL'nin üzerinde. Fiyatın bu kadar yüksek olması ise herkesin bu uygulamadan haberdar olup faydalanmasının önündeki en büyük engel olarak gösteriliyor. Sadece zayıflamak, kendi genetik özelliklerinize göre bir diyet programına sahip olmak isteyenler 950 YTL'lik nutri-genetik testi yaptırabilir.
 <br/>
 <br/>
 <br/>
 KİŞİSEL NUTRİ-GENETİK ANALİZ RAPORU NELERİ İÇERİYOR?
 <br/>
 <br/>
 Genetik profil
 <br/>
 Kişiye özel beslenme ve hayat tarzı önerileri
 <br/>
 Genler, beslenme ve sağlık hakkında bilgiler
 <br/>
 Vitamin ve minerallere yönelik bir rehber
 <br/>
 Sık sorulan sorular ve cevaplar
 <br/>
 Temel kavramların açıklamaları
 <br/>
 <br/>
 <br/>
 TESTİ YAPTIRDIM, SAĞLIĞIMA KAVUŞTUM
 <br/>
 <br/>
 Bir bankada çalışan 32 yaşındaki Servet Bey, bir yıl önce kendine gen-test yaptırmış. 15 kilo kadar fazlalığı olduğunu söyleyen Servet Bey, testten sonra vücudunun şeker ve kanser türlerine yatkın olduğunu öğrenir. Çıkan sonucu eşine söylemek istemez. Doktoruyla konuştuktan sonra kaygılarının boş olduğunu anlar ve eline verilen 'beslenme haritası' sayesinde fazla kilolarını yavaş yavaş verir. "Test sonucunu duyunca çocuklarım, eşim gözümün önüne geldi. 'Ya kanser olursam, onlar ne yapar bensiz' dedim. Sonra kendime çekidüzen verdim. Doktorun tavsiyelerinden hiç çıkmadım. Babam akciğer kanserinden vefat etmişti. Allah'ın izniyle bu hastalıklara ya çok ilerleyen yaşlarda yakalanırım ya da hiç yakalanmam diye düşünüyorum şimdi." diyen Servet Bey, gen-test'i çocuklarına ve eşine de yaptırmak istediğini fakat yüksek maliyetinden ötürü bu hayalini bir türlü geçekleştiremediğini dile getiriyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-17722-34-saglikli-diyetin-sirri-genlerde-sakli.html), [web.archive.org (arşiv bağlantısı)](http://web.archive.org/web/20110131110644/http://www.aksiyon.com.tr:80/aksiyon/haber-17722-34-saglikli-diyetin-sirri-genlerde-sakli.html)
