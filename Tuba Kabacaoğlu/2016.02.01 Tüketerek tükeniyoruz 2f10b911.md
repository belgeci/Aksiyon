# Tüketerek tükeniyoruz

*Tuba Kabacaoğlu 2016.02.01*

<div class="pNewsDetailMainContent ctx_content" itemprop="articleBody">
 <p>
  Psikolog Ayşe Yanık’a göre özellikle şehir insanları artık çok şımarık. Ruhsal yaralarını tüketerek sarmaya çalışıyor. Oysaki bu gidişin sonu yok. Köprüden önce son çıkış; öze dönüş…
 </p>
 <p>
  Çevremdeki herkese anlatıyordum; bir biyolojik virüs var, insanları ruhsal olarak çökertiyor. Herkes bu hastalığa yakalanmış gibi. Konuşuyorum, her şeyleri var. Ama çok mutsuzlar. Normalde mutsuzluk için bir sebep olması gerekmez mi? Meğer 1997’de Amerika’daki bilim insanları bu virüsü tespit etmiş ve buna Affluenza (mutsuzluk virüsü) demiş. Bu sosyal bir virüs. Patolojik virüsler gibi değil. Bunu engellemek için hiçbir şey yapamazsınız. Çok bulaşıcı.” diye anlatıyor Psikoterapist Ayşe Yanık.
 </p>
 <p>
  “Anne ben niye doyumsuzum?” ismini verdiği kitabında da modern insanın tüketim çılgınlığına dikkat çekiyor. Doyumsuzluk hastalığının köklerini ve çözüm yollarını hem çocuklar hem de yetişkinler açısından masaya yatırıyor.
 </p>
 <p>
  Eserin ortaya çıkışının ise önemli bir hikâyesi var. Yazar eşinin işi sebebiyle üç yıl Dubai’de yaşamak durumunda kalmış. Ve hiçbir şeyin dışarıdan gözüktüğü kadar keyifli olmadığı kanaatine kısa sürede varmış. Doyumsuzluğun insanı nasıl da içten içe çökerttiğine şahitlik etmiş: “Kendimi orada yok olmuş gibi hissettim. İnsanlar sadece tüketmek için yaşıyor. Üretmek diye bir şey yok yaşamlarında. Her şey yapay. Doyumsuzluğun sınırsızlığını en iyi orada görmek mümkün.”
 </p>
 <p>
  Dubai’den kaçar gibi Türkiye’ye gelmiş Ayşe Hanım. İşin trajik yanı ise, çok daha farklı bir fotoğrafın onu karşılamamış olması: “İstanbul’un da aynı yola girdiğini gördüm. Bir umutsuzluk sardı beni. Mesleğe döndüğümde de danışanların problemlerini, tüketim sapkınlıklarını, sebepsiz mutsuzluklarını, 3-4 yaşında depresyona girmiş çocukların hikâyelerini dinleyince düşüncelerim iyice netleşti. İnternetteki aşk siteleri üzerine derin bir araştırmam oldu. Ahlakın da dibe vurduğunu bu vesileyle gördüm.”
 </p>
 <p>
  <strong>
   Doyumsuzluk nedir?
  </strong>
 </p>
 <p>
  Psikolog Ayşe Yanık doyumsuzluğu “Kişinin her şeye sahip olmak istemesi. Elindekiler ne kadar iyi olursa olsun bunlarla tatmin olmaması, kendini mutsuz hissetmesi” olarak tanımlıyor. Ona göre, bu virüs sosyal yolla geçiyor. Her kesimden insan bu hastalığa yakalanabiliyor. Tedavi edilmezse hem ruhsal hem de birçok bedensel rahatsızlığı tetikliyor. Bağışıklık sistemimizi bile yok ediyor hatta. Madem Affluenza virüsü bu kadar yaşamımızın içinde, onu tanımak, hangi davranış ve tutumlarımızın bu hastalığı tetiklediğini öğrenmek artık boynumuzun borcu.
 </p>
 <p>
  Doyumsuzluk yetişkinler ve çocuklarda farklı şekillerde tezahür ediyor. Mesela, yetişkinler alışveriş bağımlısı oluyor. Sürekli alışveriş merkezlerinde indirim takip ediyorlar. Mağaza mağaza dolaşarak zaman geçiriyorlar. Genelde mutsuz oluyorlar. Bir şeyi satın aldığında kısa süreli mutluluk yaşasalar da eve dönmeden enerjileri düşüyor. Satın aldıkları ürünlerin de pek kıymeti olmuyor. Üretmiyorlar. Tüketmeye odaklı yaşıyorlar. Psikolog Ayşe Yanık, “Üreten insan meşguldür. Çok boş zamanı yoktur. Başka mutluluk kaynakları vardır. Alışveriş merkezlerini dolaşmaya fırsat dahi bulamaz. Boş insanlar daha çok alışverişe, tüketmeye yönelirler.” diyor.
 </p>
 <p>
  <strong>
   Tükettiklerimizi yarıştırıyoruz
  </strong>
 </p>
 <p>
  Doyumsuz çocuk ise anne-babasına “Bana şunu al, bunu al” diyerek sürekli emirler yağdırıyor. Alınmadığında da kendini yerlere atıyor, mutsuz oluyor, hırçınlaşıyor. Ebeveynini başkalarının yanında mahcup ederek istediğini yaptırma yoluna gidiyor. İstediği alındığında ise mutlu olamıyor. Daha paketi açar açmaz elindeki eşya kıymetini yitiriyor. Çok kısa bir süre oynuyor alınan oyuncakla. Sonra da fırlatıp atıyor bir köşeye.
 </p>
 <p>
  Doyumsuzluğun toplumsal anlamda da faturalarını ödediğimizi düşünüyor Psikolog Ayşe Yanık. Çünkü her zaman komşunun tavuğu komşuya kaz görünüyor. Televizyon programları, dizi senaryoları bile insanların dengelerini bozmaya yetiyor. Kişi bu yolla elindekilerle yetinmemeyi, hep daha iyisine, en iyisine odaklanmayı öğreniyor. Sanki herkes güzel olmak, iyi giyinmek, marka takılmak, lüks araçlara binmek zorundaymış gibi. “Cahilleşmiş, kültürsüzleşmiş, televizyon ve internet bağımlısı toplumların klasik görüntüsüdür bu.” diyen Ayşe Hanım, devlet okullarında bile herkesin tüketim rekabeti içinde olduğunu söylüyor:
 </p>
 <p>
  “Ailelere seminer vermek için gitmiştim. Aynı zamanda o gün Yerli Malı Haftası da kutlanıyormuş okulda. Yiyecek faslına beni de davet ettiler. Masada kiviler, ananaslar, avokadolar. Bu ülkede neler yetişiyor, hangilerini ihraç ediyoruz, ne yapıyoruz? Bunları kimse anlatmıyor çocuklara. Sadece anlamsızca tüketiyoruz. Tükettiklerimizi yarıştırıyoruz. Bunları da öğretiyoruz çocuklarımıza.”
 </p>
 <p>
  Ülkemizde hızla artan boşanma vakaları incelendiğinde de en büyük sorunun ekonomik sebeplerden çıktığını söylüyor Ayşe Yanık. Birbiriyle tüketim merkezli ilişki kuran çiftlerin bundan daha farklı bir sonuca ulaşmalarının da mümkün olmadığını düşünüyor yazar. Çünkü daha iyiye ulaşmak için kadın da erkek de yoğun şekilde çalışıyor. Akşam kimsenin birbirini görecek hâli kalmıyor yorgunluktan. Karı-koca herhangi bir paylaşım yaşamadan gün bitiyor. Ruhsal olarak tatmin sağlayamadıkları için, içlerindeki ruhsal boşluğu sürekli tüketerek doldurmaya çalışıyor çiftler. Kredi kartları kabarıyor. Bir noktadan sonra altından kalkamıyorlar. Problemler çıkıyor. Mutsuzluk üst sınırına ulaşıyor ve ayrılıyorlar. Ya da iyi ihtimalle kazandıklarının hepsini kredi kartı borçlarını kapatmak için kullanarak yaşamlarının tadını daha da kaçırıyorlar.
 </p>
 <p>
  Bu noktada Ayşe Hanım önemli bir soru soruyor hepimize: “Alınan çaputların, gereksiz eşyaların, her gün modası geçen teknolojik aletlerin, iki dakika oynanıp kenara fırlatılan oyuncakların borcunu ödemekle geçiyor bir ömür. İnsan yaşamı bu kadar değersiz, anlamsız ve gereksiz olabilir mi?”
 </p>
 <p>
  <img alt="" src="http://web.archive.org/web/20160214234259im_/http://medya.aksiyon.com.tr//aksiyon/2016/02/01/574930.jpg "/>
 </p>
 <p>
  <strong>
   Ruhun açsa tükenirsin
  </strong>
 </p>
 <p>
  Doyumsuzluğun en önemli sebebi ruhsal açlık. Bundan dolayı kişi fizik olarak kendini ne kadar doyurursa doyursun tatmin olamıyor, gerçek mutluluğu, huzuru yakalayamıyor. Mesela; çok yemek yiyor, çok alışveriş yapıyor, çok geziyor ama yine de ‘kendimi çok mutsuz hissediyorum’ demekten kendini alamıyor. Psikolog Ayşe Yanık bu durumu şöyle açıklıyor: “Bedene inanmam ben. Beden, ruhun giysisidir. Ruhun sağlığı-ruhun hastalığı vardır. Ruhun mutsuzluğu bizimki. Ruh açken nasıl mutlu olabilir ki insan?” Yol yanlış olunca insanın oradan oraya savrulması, yanlış yollara başvurması da bir o kadar normal geliyor aslında. Peki, bu savruluş acaba bize neler yaptırıyor dersiniz?
 </p>
 <p>
  Yaratılmış her insan çok kıymetli, özel, tek. Bundan dolayı da kim olursa olsun, ne yaparsa yapsın değer verilmeyi, saygı duyulmayı hak ediyor. Her bireyin en temel ihtiyaçlarından biri de değer görmek. Bu hayati zaruret karşılanmadığında ruhsal sıkıntılar direkt ya da dolaylı şekilde ortaya çıkıyor. İşte doyumsuzluk da kişilerin değersizlik hislerini açığa çıkaran önemli unsurlardan biri.
 </p>
 <p>
  Kişi marka giyinerek, ünlü mağazalardan alışveriş yaparak ve bunları başkalarına “sürekli” anlatarak kendini değerli, özel, farklı hissetmeye çalışıyor. Bazen sadece “Aldım, gittim, gördüm” demek için kendini veriyor alışverişe. Fakat içindeki boşluk maddi değil, manevi olduğu için, tek başına kaldığında yine kendini değersiz hissediyor. Psikolog Ayşe Yanık bu ruh hâlinin sonunun olmadığını düşünüyor: “Bireysel olarak tüketmeye değil, çalışmaya, bir şeyler üretmeye dönmeliyiz. İnsanlar üretime geçtiklerinde çok daha az ya da ihtiyaçları kadar tüketirler. Mutlu da olurlar. Birilerinin hayatına bir şeyler katabildiklerinde de kendilerini önemli, değerli görürler.”
 </p>
 <p>
  Çocuklar tertemiz şekilde dünyaya geliyor. Ebeveynler hem yaşam tarzlarıyla hem de olaylara verdikleri tepkilerle onları şekillendiriyor. Doyumsuzluk söz konusu olduğunda da bu durum değişmiyor. Anne-baba sürekli tüketiyorsa tıpkı onlara benzeyen bir de çocukları oluyor. İlk bebeklik döneminde yetişkinler kendilerini tatmin etmek için alışveriş yapıyor. Birkaç yıl sonra da çocuklarını doyuma ulaştırmak için tüketiyorlar. Yani, alışveriş merkezlerinde oradan oraya kendini atan, istediği her şeyin anında alınmasını talep eden çocukların tek suçlusu ebeveynler. Ayşe Hanım iki çocuk sahibi olduğunu ve çok tüketmeden de yaşanabileceğini belirtiyor:
 </p>
 <p>
  “Bebeğin 20 tulumu var. Baby shower yapıyorlar. 20 daha geliyor. Hâlbuki 3-4 tulum yetiyor. Hemen büyüyor. 3 ay sonra al 4 tane daha. Geçen alışveriş merkezinde bir anne gördüm. Bebek 20 günlük. Kadın loğusa. Alışverişe çıkmışlar. Anne, bebek elbiselerine bakıyor. Çocuk aşırı derecede ağlıyor. Bekledim 20 dakika. Dayanamadım, ‘Elinizdekiler çok mu önemli?’ dedim. Bebeği duymadığını söyledi kadın. İşte geldiğimiz nokta bu! Oysaki çocuklar ebeveynlerinden görmemişse markalarla ilgilenmez. Üzerine giydirilenlerin etiketine bakmaz. ‘Daha iyisi olmalı’ diye beklentiye girmez. Sadece ebeveynlerinden beslenmeyi, korunmayı, sevilmeyi ve ilgilenilmeyi beklerler.”
 </p>
 <p>
  <strong>
   Çalışan anneler çocukları doyumsuzlaştırıyor mu?
  </strong>
 </p>
 <p>
  Çalışan anneleri anlıyorum. Çoğu “Çocuğuma yeterince ilgi gösteremiyor, zaman ayıramıyorum. Bir eksikliğim var. Bunu ona bir şekilde geri ödemeliyim.” diye düşünüyor ve sürekli hediyeler alıyor. Sürprizler yapıyor. Oysaki çocuk ilgi, karşılıksız, bitimsiz sevgi bekler. Birlikte oyun oynamak ister. Bunu yapmayıp sadece tüketmeye çocuğu odaklamak doğru değildir. Gerçek bir vicdan rahatlığını da getirmez zaten.
 </p>
 <p>
  Anne de baba da çalışabilir. Üretmek, mutlu olmak için. Mutlu bir anne çok önemlidir çocuğun yaşamında. Ebeveynler eğer çalışarak, üreterek mutlularsa bunu çocuklarına anlatabilirler. “Sen de ileride bizim gibi büyüyecek, meslek sahibi olacaksın. Yaptığın işle hem para kazanacak hem de diğer insanlara faydalı olacaksın. Sadece kendin için değil, aynı zamanda ihtiyacı olanlara yardım edebilmek için de çalışacaksın. Mesela annen bir öğretmen. Başka çocuklara okuma-yazma öğretiyor.”
 </p>
 <p>
  <strong>
   Doyumsuzlukla baş etmek için neler yapılabilir?
  </strong>
 </p>
 <p>
  Pek çok inanış ve dinde ruhsal detokstan bahsedilir. Bunlar bize belirli süreler içinde yemeyi, içmeyi, cinsel hazzı yasaklar ve manevi olarak temizlenmeyi, zenginleşmeyi tavsiye ederler. Senden fakir olana yardım et, paylaş, insanları ziyaret et, ibadetle ruhunu zenginleştir der. Tüm hazlardan yoksunluk, nefsi köreltir, iradeyi güçlendirir ve mutsuzluk virüsüne karşı bağışıklığı artırır.
 </p>
 <p>
  Hayata hem gerçek gözlerle hem de gönülle bakmalıyız. Bu tüketim temposunun dışına çıkıp kendimizi, yaşamımızı bir gözden geçirmeliyiz. Sahip olmaya çalıştığımız şeylerin sonunun olmadığını görmeliyiz. Çocuklarımıza başkaları için bir şeyler yapabilmeyi öğretmeliyiz. İnsanların iyi ve kötü günlerinde yalnız bırakılmaması gerektiğini yaşayarak göstermeliyiz. Çocuklarımızla duyusal iletişim kurmalıyız, onların bedenlerini değil, ruhlarını doyurmaya çabalamalıyız. Bunu yaşam felsefesi hâline getirmeliyiz hatta.
 </p>
 <p>
  İhtiyaçtan fazlasını alırken düşünmeliyiz. “Bunu satın alırken hangi duyguyla hareket ediyorum?” diye kendimizi sorgulamalıyız. Eğer bedenimizi, egomozu tatmin etmek için alıyorsak hemen o ürünü geri bırakmalı, o an ruhumuzdaki boşlukları duymalıyız. Yaşamdaki pozisyonumuz ne olursa olsun üretmeliyiz. Mutsuzluklarımızın, hayal kırıklıklarımızın üstüne gitmeliyiz. Onları tüketerek unutamayız.
 </p>
</div>


Kaynak: [www.aksiyon.com.tr](http://www.aksiyon.com.tr/toplum/tuketerek-tukeniyoruz_553762), [web.archive.org (arşiv bağlantısı)](http://web.archive.org/web/20160214234259/http://www.aksiyon.com.tr/toplum/tuketerek-tukeniyoruz_553762)
