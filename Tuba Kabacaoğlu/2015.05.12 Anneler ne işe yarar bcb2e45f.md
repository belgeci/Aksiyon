# Anneler ne işe yarar?

*Tuba Kabacaoğlu 2015.05.12*

<div class="pNewsDetailMainContent" itemprop="articleBody">
 <p>
  Çocuğun kıyafeti, oyuncakları, vitamin dengesi derken “Bir çocuğun ruhsal gelişiminde annenin rolü nedir?” sorusunu çoğunlukla ihmal ediyoruz. Cevabı merak edenler için pratik bir rehber hazırladık.
 </p>
 <p>
  Sorumluluklarımızın fazlalığı, zamanın kısıtlılığı, kronik yorgunluklarımız sebebiyle hayatlarımız gün geçtikçe daha da basitleşiyor. Nitekim annelik bile söz konusu olduğunda çoğu kimse sadece yapılan fedakârlıklara, çekilen meşakkatlere odaklanıyor. Kadınlar arasında da en çok anneliğin bu yönü konuşulup tartışılıyor. Oysa bir annenin, çocuğun yaşamında fiziki ihtiyaçların ötesinde ne ifade ettiğini, çocuğun hangi ruhsal kazanımları annesi vesilesiyle gerçekleştirdiğini bilmemiz, işin biraz da bu kısmına odaklanmamız gerekiyor.
 </p>
 <p>
  Eğer bir çocuk hırçın, sinirli, tahammülsüz, ve uyumsuzsa, dikkat dağınıklığı problemi yaşıyor, insanlarla sınırlı düzeyde iletişim kuruyor, duygularını ifade edemiyor, ne istediğini bilmiyor, sükunetle problem çözemiyor, empati kuramıyor, nereye tutunup kimden duygusal açlığını giderebileceğini bilemiyorsa sizce de önemli bir sorunumuz yok mu? Peki, tüm bu problemlerin “güvenli bağlanma” ve ardından da aileyle kurulacak sağlıklı bir “aidiyet” ile önlenebildiğini biliyor musunuz? Şimdi bunları 4 dönem hâlinde açıklamaya çalışalım:
 </p>
 <p>
  <strong>
   0-2 YAŞ DÖNEMİ: GÜVENLİ BAĞLANMA
  </strong>
 </p>
 <p>
  <strong>
   -Güvenli bağlanma nedir?
  </strong>
  <br>
   Çocuğun kendini güven içinde bir duygusal yakına bırakabilmesine “güvenli bağlanma” denir.
  </br>
 </p>
 <p>
  <strong>
   -Neden bu kadar önemlidir?
  </strong>
  <br>
   Kişilik gelişiminin en önemli ayağını bu dönem oluşturur. Güvenli bağlanabilen kişinin ruhu kendini emniyette hisseder, kaygılardan-korkulardan arınır, güçlenir, benlik yapısı da olumlu şekillenir. Anneyle kurulan bağ; babaya, aileye ve yaşama da bağlanmanın aslında ilk aşamasıdır. Güvenli bağlanabilenlerin ruhu ve duyguları geniştir. Yüzünde bir rahatlık vardır. Emniyettedir kişi. Vücudunu kasmadan durur. Agresiflik, hırçınlık, kendine zarar verme, reddedicilik, tepkisel davranışlar olmaz. Gece korkuları, kâbuslar, anneyi bırakamama gibi bir durum da yaşamazlar genellikle. Güven duygusuyla duygu dünyası genişlemiş çocuklar sevgiyi genişçe duyabilir, karşı tarafa da bunu doyasıya hissettirebilirler. Bağlanma silsilesini sorunsuzca gerçekleştiren çocuklar, bağlanmaması gereken kişilere, ortamlara bağlanmaz. Aksi hâlde olumsuz arkadaşlar, sağlıksız ortamlar, sigara, alkol gibi kötü alışkanlıklara bağlanırlar.
  </br>
 </p>
 <p>
  <strong>
   -Acaba çocuğum bana güvenli bağlanabildi mi?
  </strong>
  <br>
   4-5 yaşına gelmiş bir çocuğun anneye, babaya ve çevresine güvenle bağlanıp bağlanamadığını 3 şekilde test edebilirsiniz. Bağlanabilmiş çocuklar yüzme eğitimi esnasında rahat olurlar. Paniklemezler. Suyun üstünde sakince durup yüzmeyi kolay öğrenirler. Parkta, oyun alanlarında yüksekten korkma endişeleri yoktur. Yürüyen merdivende (4 yaşından itibaren) yalnız çıkabilir, anne aşağıdan el sallar, çocuk da ona. Bu esnada çocuk hiç korkmaz, kaygılanmaz. Okul dönemindeki çocukların güvenli bağlanıp bağlanamadığı ise ebeveynin oğluna-kızına tesir gücüyle ölçülür. Çocuk cezalandırılmıyor, kıyaslanmıyor, tehdit edilmiyor olmasına karşın; anne-babasının yorumlarını dikkate alıyor, onların kendine rehberlik yapmasına izin veriyorsa güvenli bağlanma gerçekleşmiş demektir. Zira tepkisel olurlar bağlanamayanlar. Eşine, topluma, çocuklarına karşı…
  </br>
 </p>
 <p>
  <strong>
   -Bağlanamayan çocuklar nasıldır?
  </strong>
  <br>
   Yeni doğanlar sebepsiz ağlar, derin uykuya geçemez, sürekli uykusundan sıçrayarak uyanır, karnı açtır ama emmeyi reddeder. Biraz daha büyüdüğünde ebeveynine karşı gelir. İnatla bir şeyleri tutturur. Söz dinlemez. Bağlanamamış çocukların en belirgin özelliği huzursuz, agresif ve kaygılı olmalarıdır. Acıkırlar ama yemek yemezler, canları sıkılsa da dışarı çıkmak istemezler. Fizyolojik sorunları bulunmamasına rağmen sürekli problem üretirler. Bağlanamayan anneler de çocuklarıyla yorulur, isteklerinin bitmek tükenmek bilmediğini düşünürler. Hâlbuki bağlanmasını tamamlamış bir anne çocuğunun sıcaklığını, varlığını, heyecanını kendi ruhunda duyarak bu histen güç, enerji, yaşama sevinci alır. Zira bireysel bağlanmışlıklar kişinin ruhsal güç elde ederek yaşamda kalma enerjisini, potansiyelini oluşturur.
  </br>
 </p>
 <p>
  <strong>
   -Güvenli bağlanan ve bağlanamayan yetişkinlerin ruh hâli nasıldır?
  </strong>
  <br/>
  Huzursuzlukların, mutsuzlukların, depresyonların, yalnızlık hissinin altında yatan sebep bağlanma problemidir. Bağlanma, her insan için psikolojik bir ihtiyaçtır ve karşılanması gerekir. Çocuğun duygu dünyası güvenli bağlanma ile ne kadar genişletilir ya da tam tersine bir tavırla daraltılırsa yetişkinlik yıllarında da o kadar duygusal yük taşıyabilir kişi. Çocukluk yıllarında duygusal anlamda genişleyemeyenler, yetişkinlik yıllarında dar kapasitelerinin kolayca dolmasıyla birlikte agresifleşir, bunalıma girer, yaşam enerjisini yitirir, huzursuz, kaygılı ve mutsuz olurlar. Çocukluk yıllarında güven hissiyle ruhsal anlamda genişlemiş kişiler ise karşılaştığı olumsuzluklar neticesinde öfke patlamaları yaşamaz, tahammülsüzlük göstermez, huzurlu ve rahattırlar. Yaşadığı sorunlara daha olgun, akılcı çözümler üretir, yanındaki, çevresindeki kişilere huzur ve dinginlik verirler. Daha olgun, sevecen, sakin, özverili, enerjik, anlayışlı bir ebeveyn olurlar.
 </p>
 <p>
  <strong>
   -Güvenli bağlanma için annenin yapması gerekenler nedir?
  </strong>
  <br/>
  Bu sürecin en önemli ayağını annenin ruh hâli oluşturur. Eğer anne kaygılarından arınıp kendini bebeğine bırakabiliyorsa güvenli bağlanma sorunsuz şekilde 0-2 yaş döneminde gerçekleşir. Bu süreçte dikkat edilmesi gereken önemli ayrıntıların birkaçı ise şöyle:
  <br/>
  Bebeğin her mızırdanması, ağlaması bir ihtiyacın göstergesidir. Dolayısıyla anne bebeğin yanında olmalı ve ihtiyacını vaktinde ve yeterince karşılamalıdır.  Anne bebekle aynı yatakta ilk iki yıl birlikte yatmalıdır. (Bebek anne ile baba arasında değil, sadece anneyle temas edecek şekilde uyumalıdır. Yataktaki sıralama; bebek, anne, baba şeklinde olmalıdır.)  Bebeğin fiziksel ihtiyaçlarını anne karşılamalıdır. Mesela dışkı yaptığında bebeğin altının temizlenmesi ona rahatlık, huzur verir. Bu olumlu duyguları anne vesilesiyle yaşadığı için bebek anneye bağlanır.  Bağlanma döneminde mümkünse bebek anne sütü almalıdır. Emme, anneyle bebeği birbirine kenetleyen büyülü bir bağdır. Mamayla beslenen bebeğe ise anne daha fazla tensel temas hâlinde olmalıdır.
 </p>
 <p>
  <img alt="" src="http://web.archive.org/web/20150717152248im_/http://medya.aksiyon.com.tr//aksiyon/2015/05/12/568326.jpg "/>
  <br/>
  <br/>
  <strong>
   2-4  YAŞ DÖNEMİ: GÜVENLİ AYRILMA
  </strong>
 </p>
 <p>
  Bağlanma süreci bazı çocuklarda 18 ayda, bazılarında 2,5 yılda tamamlanır. Bu çocuğun anneye ruhsal doyuma ulaşmasıyla ilgilidir. Güvenli ayrılma dönemi de adım adım gerçekleşir ve genellikle 18 ay kadar sürer. Güven duygusu oluşmuş çocuklar bu dönemde kaygılanmaz. Ayrılmamak için direnç göstermez. 2 yaşından sonra anneden kopamama ruhsal doyuma erişmemiş olmanın işaretidir. Ayrılma döneminde ise sırasıyla sütten kesme, tuvalet alışkanlığı kazandırma, anne yatağından ayırma ve odadan ayırma şeklinde gerçekleşmelidir.
 </p>
 <p>
  <strong>
   -Çocuk güven duygusunu nasıl kaybeder?
  </strong>
  <br/>
  Çocuk ebeveyni tarafından hayal kırıklığına uğratılmamalıdır. Mesela, çocuk annesinin onu koşulsuz sevdiğine inanmıştır. Anne eşiyle tartışır ve “Babanı da sizi de terk edeceğim. Bıktım artık bu hayattan!” derse güven duygusu zedelenir. Çocuklar ebeveynlerine güvenir. Annesinin yalan söylediğini, başkalarına karşı ikiyüzlülük yaptığını, aleyhte konuştuğunu, yani vicdana ters davranışlar sergilediğini gördüğünde de çocuğun bağı zarara uğrar. Annenin kendisine karşı duygu ve davranışlarını sorgulamaya başlar, gerçek olup olmadığını anlamaya çalışır. Ayrıca, ebeveynlerin çocuğa küsmesi ondaki güven duygusuna zarar verir. Psikolojik şiddettir. Kişiye verilmiş en ağır cezalardan biridir.
 </p>
 <p>
  <strong>
   4-6 YAŞ DÖNEMİ: ONARMA
  </strong>
 </p>
 <p>
  Bağlanma döneminde eksik kalan duygusal yoksunlukların “oyun ve oyalanma” ile onarılmaya çalışıldığı dönemdir. Bu süreçte çocuklar gördükleri hayatı eksiklikleri ve fazlalıklarıyla kendileri canlandırmaya başlar. Ebeveyni ile bağ kurmakta zorluk çeken, duygusal yoksunluk yaşayan, iletişim ihtiyaçları “vaktinde” karşılanmayan, içsel heyecanını aynı duygu düzeyi ile ebeveyniyle paylaşamayan çocuklar genellikle daha çok oyun oynama eğilimindedir. 4-6 yaş döneminde anne-babaların en önemli vazifesi; çocuğunu iyi gözlemlemek, yaptığı çocuğun hataları, yanlış davranışları analiz ederek telafi etmeye çalışmaktır. Ebeveynin onarım döneminde çocuğa koşulsuz sevgi sunması, annenin şefkatli yanını daha ön plana çıkarması önemlidir.
 </p>
 <p>
  <strong>
   6- 14 YAŞ DÖNEMİ: AİDİYET
  </strong>
 </p>
 <p>
  <strong>
   -Aidiyet nedir?
  </strong>
  <br/>
  Kişinin kendini güven içinde hissettiği bir grupla duygusal bağ kurmasına aidiyet denir. Çocuğun aidiyet duygusunun kalitesi annesiyle ilk 4 yılda kurduğu güvenli bağlanmayla doğru orantılıdır. Aidiyet çocukluk döneminin bir gereği değildir. Kendi yeteneklerini, gücünü keşfeden, bağımsızlığını elde eden kişinin bilinçli şekilde kendini güvende hissettiği, sevilip değer gördüğü yere karşı yakınlaşma çabasıdır. Çocuk nereye aidiyet kurarsa o yerin davranışlarını kopyalar. Eğer çocuk ailesiyle güvenli aidiyet ilişkisi içindeyse, aynı annesi gibi oturup kalkmaya, babası gibi yürümeye başlar. Anne-baba neye değer veriyorsa çocuk da farkına varmadan aynı şeylere kıymet verir. Ebeveynlerin korkusunu, tepki gösterdiği unsurları da aidiyetle çocuk kopyalar. Aidiyet fiziksel değil, duygusal birlikteliktir. Aidiyet çocuğu ailesine hapsederek onlarla bağımlılık ilişkisi kurmak değildir. Bilakis sosyal aidiyete zemin hazırlamak içindir. Kişi bu sayede tüm dünyayı kucaklayabilecek kadar genişleyebilir. Aidiyet duygusuyla varılacak üçüncü durak ise soyut aidiyettir. Kişinin memleketine, ülkesine, inancına duyduğu bağlılıktır. Soyut aidiyet duygusunu kazanmış kişiler artık insanları değil, erdemleri savunur.
 </p>
 <p>
  <strong>
   -Aidiyet ne işe yarar?
  </strong>
  <br/>
  Kişi, duygusal bağ kurduğu yerden (aidiyet) sosyal yaşam kuralları ve davranışlar edinir. Çocuk yaşamda karşılaşacağı problemleri aidiyet duygusu ile bağlandığı kişilerin davranışlarına bakarak öğrenir. Aynı evin içinde yaşadıkları hâlde duyguları, davranışları ve yaşam tarzları farklılaşmaya başlayan çocukların problemi “aidiyet”tir. Sağlıklı bir aidiyet ilişkisi kişinin birçok duygusal ihtiyacını karşılar. Aidiyet ihtiyacının giderilmesi kişinin yalnızlıktan kurtulması anlamına da gelir. Aidiyet duygusu kişide “değerlilik” hissi oluşturur. Sadakat bir kişinin yaşamdaki en önemli kazanımlarından biridir. Sadakat duygusu ise aidiyetin bir sonucudur. Aidiyet duygusu ile güvenle bağlanmış çocuk aynı zamanda oradan duygusal doyumunu da gerçekleştirir. Böylece dışarıdan duygusal ihtiyacını gidermek için anormal davranışlar sergilemez. Duyarsız, narsist, güvensiz kişiler hiçbir yere ait olmak istemez. Aidiyet yoksunluğu benliği zayıflatır. Çocukta gece korkuları, kaygı, davranış bozuklukları, alt ıslatma, tırnak yeme gibi problemler ortaya çıkabilir. Aidiyetsizlik kişiyi çaresizleştirir. Bu yüzden de kişi hırçınlaşıp öfke patlamalarıyla bu eksikliğini örtmeye çabalar.
 </p>
 <p>
  <strong>
   -Aidiyet nasıl oluşur? ebeveynlerin bu süreçteki fonksiyonu nedir?
  </strong>
  <br/>
  Çocuk ailesinde değerli görülmeli. Çocuk nerede aşağılanmıyor, duygularına saygı duyuluyor, eleştirilmiyorsa orayla aidiyet kurar. Çocuk ancak sevdiği kişiyle aidiyet duygusu geliştirir. Kimse sevilmediğini hissettiği bir yerle aidiyet kurmaz. Sevebilmek için önce kişinin varlığının onaylanması gerekir.
 </p>
 <p>
  Konuşmasını dinlememe, onu görmezden gelme, küsme, cümlesini tamamlamadan cevap verme çocuğun varlığının onaylanmamasıdır. Onaylamak ise çocuğun nazını, ağlamasını, kaprisini, tercihlerini, heyecanlarını, mutluluklarını, huysuzluklarını, rahatsızlıklarını önemsemektir…
 </p>
 <p>
  Çocuk ebeveyniyle kurduğu ruhsal ilişkide doyum yaşayabiliyorsa ortaya aidiyet çıkar. Engellenme ruhsal gelişimin önündeki en büyük engeldir. Çocukluk döneminde duygularının akışı “Niye ağladın? Neden güldün? Ne var şimdi bunda?” diye engellenen çocuklar aileleriyle aidiyet kuramaz.
 </p>
 <p>
  Aidiyet yönelişini hızlandıran en güçlü davranış iletişimdir. Kişi kiminle iletişim içinde ise onunla aidiyet kurar. İletişim yoksa aidiyet de gelişmez. Aile içinde televizyon açık, ellerde akıllı telefonlar varsa böyle bir ortamda aidiyet duygusunun oluşmasını beklemek anlamsızdır. Kişi konuştukça, kendini ifade etmekten keyif aldıkça aidiyet duygusu geliştirir.
 </p>
 <p>
  Çocuklar kendilerini hissedemeyen ebeveynlerle aidiyet kuramaz. Çünkü aidiyet kuracak kişiler arasında önce empatinin oluşması gerekir. “Bu anlattığın harika bir şey!”, “Doğru söylüyorsun, ben de olsam aynı şeyi yapardım” gibi cümlelerle ebeveyn-çocuk arasındaki diyalog empatik hâle getirilmelidir.
 </p>
 <p>
  Kişi kendini, duygularını, hüznünü, sevincini kiminle paylaşıyorsa oraya aidiyet kuruyordur. Kişinin gün içinde ne yaşadığından çok, ne hissettiğini paylaşması bu açıdan çok önemlidir. Günümüz çocukları ailesine değil, başkalarına içini döker. Çünkü daha önce yaşadığı olumsuz deneyimlerden dolayı anlaşılamayacağını, küçümseneceğini, dalga geçileceğini zanneder. Bunları yaşamayacağı birilerini bulup onlarla duygularını paylaşır. Sonra da o kişi ya da grupla aidiyet ilişkisi gerçekleştirir.
 </p>
 <p>
  Kaynaklar: Dr. Adem Güneş’in Güvenli Bağlanma, Tutunma Çabası: Aidiyet, Burç FM “Çocuk Deyip Geçmeyin” programı, Sandor Ferenchz’in Yetişkindeki Çocuk, Maria Montessori Çocuk Eğitimi
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/anneler-ne-ise-yarar_550877), [web.archive.org (arşiv bağlantısı)](http://web.archive.org/web/20150717152248/http://www.aksiyon.com.tr/dosyalar/anneler-ne-ise-yarar_550877)
