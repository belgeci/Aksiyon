# Tatil nedir?

*Tuba Kabacaoğlu 2015.07.28*

<div class="pNewsDetailMainContent" itemprop="articleBody">
 <blockquote>
  <p>
   Tatil; bol uyku, yeme, içme değildir. Tatilde sadece nerede kalıp ne yiyeceğinizi, nasıl dinleneceğinizi düşünmüyorsanız size birkaç önerimiz var.
  </p>
 </blockquote>
 <p>
  Merkezî yerleştirme sınavları, Ramazan ayı derken birçok kişinin yaz tatili bayramla birlikte başlamak durumunda kaldı. Peki, bu süreçle alakalı zihninize takılan ayrıntılar var mı? Biz aklınıza gelebilecek ilk soruların kısa ve öz cevaplarını sizin için araştırdık, size küçük bir yol haritası sunmaya çalıştık.
 </p>
 <p>
  <strong>
   Dinlenmek nedir?
  </strong>
 </p>
 <p>
  Dinlenmek, yorgun düşülen bir aktiviteden sonra hemen başka bir uğraşa yönelmekle mümkün olur. Tatildeyim diye hiçbir işle uğraşmayan kişi, en yorucu işlerle meşgul birinden çok daha fazla yorulur. Zira insan zihni çalıştıkça, ürettikçe dinlenir, canlanır. Hiçbir meşguliyeti olmayan birinin aslında zihni her şeyle uğraşıyordur. Geleceğe dair kaygılar, geçmişte yaşanan olumsuzluklar, sosyal ilişkilerdeki aksaklıklar, kırık notlar... Dinlenmek ile çok yatmak-uyumak arasında da bağlantı yoktur. Hatta uyku süresi uzadıkça metabolizmanın düzeni bozulur, insan daha çok yorulur! Fiziksel yorgunluğun atılması için yetişkinlerin 4-6, 12 yaşından küçük çocukların 8-10, 12 yaşından büyüklerin de 6-8 saat gece uyumaları yeterlidir.
 </p>
 <p>
  <img alt="" src="http://web.archive.org/web/20150805130424im_/http://medya.aksiyon.com.tr//aksiyon/2015/07/28/570279.jpg "/>
 </p>
 <p>
  <strong>
   Tatil planlaması nasıl yapılmalı?
  </strong>
 </p>
 <p>
  Bilinçsizce yapılmış ve rastgele yaşanmış bir tatil, aile içinde kaos oluşturup kimseyi tam anlamıyla tatmin etmez.  Oysa tatil bir bireyin kendi programını yaptığı özel bir zaman dilimidir. Plansız yaşamak, programsız hareket etmek anlamına ise hiç gelmez. Tatilin amacı devamlı uyumak, aşırı beslenmek de olmamalıdır. Aile bireyleri tatile çıkmadan önce bir araya gelip neler yapmak istediklerini birbirleriyle paylaşmalıdır. Herkesin beklentisi karşılanacak şekilde de gün gün program yapılmalıdır. Yalnız bir güne en fazla üç aktivite yazılmalı, iki program arasındaki zaman aralığı ise en az dört saat olmalıdır. Çünkü yoğun tatil programları kişileri gerginleştirip kaygılandırabilir. Yaz aylarında yoğun güneş ışınlarına maruz kalmamak için planlanan aktiviteler sabah, ikindi ve akşam saatlerine denk getirilmelidir. Gün planlanırken aile bireylerinin beklentileri dikkate alınmalı. Mesela; sabah bir akrabada kahvaltı yapılır, öğlen dinlenilir, ikindi vakti müze-ören yeri ziyaret edilebilir, akşam üzeri alışveriş yerleri gezilebilir. İkinci gün sabah denize gidilebilir, öğlen dinlenilir, ikindi vakti doğa gezisi, akşam da dışarıda yemek yenip dostlarla vakit geçirilebilir.
 </p>
 <p>
  <img alt="" src="http://web.archive.org/web/20150805130424im_/http://medya.aksiyon.com.tr//aksiyon/2015/07/28/570280.jpg "/>
 </p>
 <p>
  <strong>
   Tatilde ders çalışmalı mı?
  </strong>
 </p>
 <p>
  Çocukları yıl içindeki eğitim-öğretim faaliyetlerinin çok yormasının sebebi, bir şeyler öğreniyor olmaları değil, yoğun bir tempoya mecburi olarak ayak uydurmak zorunda kalmalarıdır. Çünkü öğrenciler okul idaresi ve öğretmenlerinin yaptığı programa harfiyen uymak durumundadır. Öğrenme hiçbir zaman durmayan bir süreçtir. Dolayısıyla tatil döneminde de çocuğun eğitim süreci devam etmelidir. Fakat öğrencinin hangi alanlara merakı, sevgisi olduğu tekrar gözden geçirilmeli, çocuğun düşüncesi de alınarak o alanlarla alakalı kaynaklar temin edilmelidir. Yaz tatilinde çocuğun yapamadığı değil, severek ilgilendiği, merak ettiği alanlarda derinleşmesine katkı sağlanması faydalı olur.
 </p>
 <p>
  <img alt="" src="http://web.archive.org/web/20150805130424im_/http://medya.aksiyon.com.tr//aksiyon/2015/07/28/570281.jpg "/>
 </p>
 <p>
  <strong>
   Ne zaman yatmalı, ne zaman kalkmalı?
  </strong>
 </p>
 <p>
  Yıl içinde sabah erken kalkıp akşam saatlerinde gece uykusuna geçen çocukların çoğu, tatil döneminde tam tersi bir yaşam tarzına geçer. Gece geç yattığı için öğle saatlerine kadar uyuyan çocuğun biyolojik ritmi tamamen bozulur. Bu düzensizlik çocuğun hem fizyolojik hem de psikolojik açıdan performans düşüklüğü yaşamasına sebep olur. Sabah kalkış saatleri tatil sürecinde en fazla 1 saat ileri alınmalıdır. En geç 21.00-21.30’da uykuya geçen çocuk, sabah 7-9 arasında dinlenmiş şekilde güne sağlıklı bir kahvaltıyla başlamalıdır. Böylece hem yapması gereken aktiviteleri zamanında gerçekleştirir hem de tatil dönüşü okul hayatına alışmakta zorluk çekmez.
 </p>
 <p>
  <strong>
   Çocuklar ne zaman, ne kadar kitap okumalı?
  </strong>
 </p>
 <p>
  Çocukların tatil sürecinde okuyacağı kitaplar birlikte belirlenmeli, hangi zaman diliminde bitirilmesi gerektiği bir kenara not edilmelidir. Bu programa uyulması konusunda da ebeveynler destek olmalıdır. Çocuklar kitap ya da herhangi bir eğitim materyalinden faydalanacaksa bunun için insan zihninin en açık olduğu öğleden sonraları tercih edilmelidir. Okul çağı çocukları tatilde günde en az 1 saatlerini kitap okumaya ayırmalıdır. Özellikle birinci sınıfı yeni bitirmiş çocuklar okuma-yazmayı unutma riski taşıdıkları için bu konuda ebeveynler ayrıca bir hassasiyet göstermelidir.
 </p>
 <p>
  <strong>
   Ders çalışmak istemiyorsa...
  </strong>
 </p>
 <p>
  Eğer çocuğunuz tatil süresince ders çalışmak istemediğini söylüyorsa, anlayışla karşılamalısınız. Çocuğunuzu ikna etmeye çaba sarf etmemelisiniz. Çünkü tatil dönemini tamamen sınavlara, yeni öğretim yılına hazırlıkla geçirmek, çocukta cezalandırıldığı, değer verilmediği hissini oluşturabilir. Bu da öğrenme konusunda çocuğa olumlu değil, olumsuz tesir eder, derslerinden daha çok soğumasına sebep olur.
 </p>
 <p>
  <strong>
   Çocuklar televizyon ve bilgisayardan nasıl uzak tutulur?
  </strong>
 </p>
 <p>
  Günümüz çocuklarının en önemli problemlerinin başında televizyon ve bilgisayar bağımlılığı geliyor. Uzmanlar günde dört saatini internette-televizyon başında geçirenleri “bağımlı” olarak tanımlıyor. Yaz tatillerinde bağımlılığın şiddetinin arttığını da belirtiyor. Yaz aylarında çocuklarımızı sanal dünyanın kucağına atmamak için onlara daha fazla zaman ayırarak günlerini doldurmalısınız. Her günü bir gün öncesinden planlamalı, çocuklarla bol bol dışarıda vakit geçirmelisiniz (Çocukların yaşına göre park alanları gezilebilir, spor, yürüyüşler yapılabilir). Onların sosyal hayatın içinde olmalarını sağlamalısınız. İş yaparken yaşlarına uygun şekilde onlardan yardım alabilirsiniz. Yemekleri birlikte hazırlayıp yiyebilirsiniz. Haftada bir gün dışarıda sinema günü yapabilirsiniz.
 </p>
 <p>
  <img alt="" src="http://web.archive.org/web/20150805130424im_/http://medya.aksiyon.com.tr//aksiyon/2015/07/28/570282.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/aile/tatil-nedir_551738), [web.archive.org (arşiv bağlantısı)](http://web.archive.org/web/20150805130424/http://www.aksiyon.com.tr/aile/tatil-nedir_551738)
