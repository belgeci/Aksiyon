# Başörtü problemi çözüldü sanıyoruz

*Tuba Kabacaoğlu 2015.06.01*

<div class="pNewsDetailMainContent ctx_content" itemprop="articleBody">
 <p>
  28 Şubat’ın en büyük mağdurlarından Hüda Kaya, HDP’den İstanbul 1. Bölge adayı. “AKP başörtüsü sorununu çözmedi, sadece yönetmelik çıkardı. Bu yönetmelikte ‘başörtülüler hâkim, savcı, asker, polis olamaz’ dendi.” diyor.
 </p>
 <p>
  Yaşadığı peşi sıra mağduriyetler sebebiyle 28 Şubat sürecinin en çok akılda kalan ismi o. Yıllardır aynı yerde duruyor, kimseye minnet etmiyor, siyasi iktidarlar önünde eğilip bükülmeden ulusal ve uluslararası platformlarda mücadelesine devam ediyor. Bu ülkede yaşanan mağduriyetlerin öyle ya da böyle bir parçasını kendi hayatında yaşadığı için de bugün “özgürlük, adalet, eşitlik” gibi kavramları hararetle savunurken yapmacık durmuyor kürsüde. “Herkesin demokratik ve özgür yaşam hakkını” siyasi anlamda da savunmak için HDP’den milletvekili adayı Hüda Kaya.
 </p>
 <p>
  Kaya, başörtüsüne özgürlüğü savunmak için katıldığı eylemler kadar, “Ulusal Bir Heyecan Gecesi ve Başörtüsü” başlıklı yazısına açılan dava yüzünden tutuklanmasıyla da tanındı. 13 yaşındaki oğlu, 16, 17 ve 18 yaşlarındaki kızları da anneleri gibi dönem dönem cezaevine konulmuştu. Dolayısıyla çocuklar da bu zulme alet edilmişti o günlerde…
 </p>
 <p>
  Muhafazakâr camianın yakından tanıdığı, başörtüsü mücadelesine ömrünü adamış Hüda Kaya, seçimlere günler kala “AKP başörtüsü meselesi için hiçbir şey yapmadı”, “AKP’li milletvekillerinin tek görevi, örtülü olarak Meclis’e girip boy göstermekti” gibi açıklamalarda bulunuyor…
 </p>
 <p>
  <strong>
   -HDP ile yolunuz nasıl kesişti?
  </strong>
  <br>
   Geçmişteki ailecek mücadelemizi biliyorsunuz. Bunların neticesinde yıllarca devam eden hapisler, idam kararları, yasaklamalarla karşı karşıya gelişimiz. Bütün bu süreci yaşarken ezilenlerin sadece bizimle sınırlı olmadığını gördüm. Bu sistemin zulmetmediği kesim yok gibi. Sadece bir avuç elit azınlık sistemin kaymağını yemiş hep ve yemeye de devam ediyor. İnançlar, renkler, diller ve etnik kimlikler üzerinden bu topraklardaki insanlar çok acı yaşadı. 28 Şubat’ı yaşamamız bize ötekini anlama, onlarla temas etme, birbirimizi yakından tanıma imkânı verdi. Acılarımızın ne kadar ortak olduğunu gördüm.
  </br>
 </p>
 <p>
  <strong>
   -Sizin muhafazakâr bir partinin yanında olacağınızı düşünenler var mıydı?
  </strong>
  <br>
   Bir önceki genel seçimleri ve vaatleri hatırlayın. Darbecilerden hesap sorulacak, yeni anayasa yapılacak, özgür, demokratik ve herkesin eşit olduğu bir ülkede yaşayacaktık. Peki, ne oldu? Darbecilerin hiçbiri hapiste değil. Bizim kırılmamızı, ayrışmamızı sağlayan bunun gibi yüzlerce olay var. Üzerine yaşanan hırsızlıklar, yolsuzluklar, ülkenin antidemokratik bir yere sürüklenmesi, vatandaşın aptal yerine konması… Dindarlığın sözle, davranışla olamayacağını, adaleti sağlayamayanların İslam’ı temsil etmediğini yaşayarak gördük, yüzleştik. Mazluma dini sorulmaz. Zalime karşı kim olursa olsun mazlumdan yana olmamız bizim İslami, vicdani, insani sorumluluğumuzdur. HDP’den bana teklif geldiğinde onların da ilkelerini araştırdım. Evrensel değerler onlar için önemliydi ve asgari müşterekler noktasında bir arada olabileceğimiz kanaatine vardım. Cumhurbaşkanlığı seçiminde Demirtaş’a oy veren vatandaşların yüzde 80’i muhafazakâr ve dindar insanlardı.
  </br>
 </p>
 <p>
  <strong>
   -AKP başörtüsü problemini seçim meydanlarında söylediği gibi çözebildi mi?
  </strong>
  <br>
   Üç dönemdir iktidardaydı. Yüz binlerce kadın bir özgürlük adımı atılacak diye bekledi. Her seçimde bir sonrakine ertelediler bilerek. Sonra kadınlar başörtüsüyle okullara girmeye, bazı yerlerde çalışmaya başladı. Bir gecede 4 kadın vekil örtülü şekilde Meclis’e girdi. Bu psikolojik konjonktür oluşturdu ülkede. Bu kişiler hâlâ vekil. Ama bugüne kadar kadın hakları, özgürlükler için tek bir soru önergesi vermediler, bir konuşma dahi yapmadılar. AKP’de var olma sebepleri buydu sadece. Biz bu 4 kişi başlarını örtüp Meclis’e girebilsinler diye mi oy verdik AKP’ye?
  </br>
 </p>
 <p>
  <strong>
   -Yasal zemine oturtulmuş gibi anlatılıyor ama…
  </strong>
  <br>
   Vatandaşlar bu sorunun çözüldüğünü sanıyor evet. Sadece yönetmelik çıkardılar ve başka bir iktidar geldiğinde birkaç saat içinde bunu değiştirebilir. Üstelik mevcut yönetmelikte (daha önce kayıt altına alınmamıştı) başörtülü kişiler hâkim, savcı, asker, polis olamaz dendi. Aslında Türkiye’deki hiçbir problemi kökten çözmediler, anayasal düzleme oturtmadılar.
  </br>
 </p>
 <p>
  <strong>
   -Başörtüsü mağduru olarak sizden destek almak istedi mi AKP?
  </strong>
  <br/>
  Ben kendi ayakları üzerinde duran, kendi duruşunu muhafaza etmeye çalışan biriyim. Oy verdiğim zaman bile körü körüne destekleyen, haksızlıklar karşısında susan, yanlışları görmezden gelen biri olmadım. Yeri geldiğinde eleştirimizi sunduk. Bizim liderimizdir diye bir aidiyet içine de hiçbir zaman girmedim, biat etmedim istendiği gibi. Dindarlar da ülke yönetebilmeli. İslâm’ın emrettiği adaleti herkes için getirebilirler umuduyla desteklemiştik. Bu çerçevenin dışına her çıktıklarında da tepkimi dile getirdim. Dolayısıyla bu tutumlarımdan kaynaklı olarak benden herhangi bir talepte bulunmadılar. Hatta eleştirdiğimiz için sakıncalı olduk hep.
 </p>
 <p>
  <strong>
   -Samimiyet testinden sınıfta kalmış bir iktidardan bahsediyorsunuz sanki. Peki, 28 Şubat davası söz konusu olduğunda durum nedir?
  </strong>
  <br/>
  28 Şubat davasının açılacağını duyunca umutlandık. Suçlular belki de ilk kez cezalarını çekecekler diye düşündük. Biz de davaya müşteki olma talebinde bulunduk. Ve ilk mahkemede de bulundum ve hemen kanaatimi bildirdim zaten. Bu davanın sonuçsuz kalacağını, bir şovdan, rolden, maskelemeden ibaret olduğunu söyledim, yazdım. Hâkimlerle darbeci dediğimiz kişilerin ilişkileri, mahkeme heyetinin lakayt tavırları görülmeye değerdi. Bırakın askerlere soru sormayı, onların gölgesi altında nasıl ezim ezim ezildiklerine şahitlik ettim. Bugün bakıyorum; bir asker, darbeci mahkûm değil. Müdahil olma talebimiz de reddedildi. Ortada bir suçlu yok yani!
 </p>
 <p>
  <strong>
   BUGÜN DEVLETİN KAYMAĞINI YİYENLER, O GÜN BİZE SELAM VERMEYE BİLE KORKUYORDU!
  </strong>
 </p>
 <p>
  “Sizi o günlerde yalnız bırakmayanları nasıl desteklemez, HDP’ye gidersiniz?” diyenlere bir çift sözüm var aslında: Kendi inancım, başörtüm, özgürlükler için mücadele ederken bunları Tayyip Erdoğan için yapmadım. Benim bir liderim yoktu. Hiç kimse de yanımda bulunmadı, olmasını da istemedim. Hatta bana bunları söyleyenlerin gerçek yüzü şuydu o günlerde: Biz “Hapse gireceğiz. Bari çocuklarımız güvenli bir ortamda kalsın.” diyerek kiralık ev tutmak istediğimizde yaşadıkları yerde güvenlik sorunu oluşur diye bizi engellediler. Bugün devletin kaymağını yiyenler bize selam vermekten, bizimle aynı sitede oturmaktan korkuyorlardı. Kimse kimseyi aldatmasın, yalanlarına alet etmesin.
 </p>
</div>


Kaynak: [www.aksiyon.com.tr](http://www.aksiyon.com.tr/secim/basortu-problemi-cozuldu-saniyoruz_551077), [web.archive.org (arşiv bağlantısı)](http://web.archive.org/web/20151217133422/http://www.aksiyon.com.tr/secim/basortu-problemi-cozuldu-saniyoruz_551077)
