# Metin Şentürk'le siyasetten hayata

*Tuba Kabacaoğlu 2007.02.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Metin Şentürk, seçimlere az kala tekrar siyasete göz kırpıyor. Kısa aralıklarla hem ablası hem de babası âmâ olan Şentürk, şimdilerde eşi Fulya Hanım'la mutlu mesut yaşıyor.
  </font>
 </div>
 <div id="newsText">
  <font class="detail-text">
   Yer İstinye Körler Okulu. 10 yaşında bir çocuk, bahçedeki minibüsün şoför koltuğuna kurulmuş. Eli kontak anahtarında... Motorun çalışmasıyla ağır aksak ilerlemeye başlıyor minibüs. Görme engelli sarışın kaptan yolculara sesleniyor: "Dikkat! Dikkat! Varan Turizm'in sayın yolcuları." Arkadaşları şaşkın, öğretmenleri ise sinirli. Haşarı çocuk hayatından memnun ve alacağı cezaya çoktan razı. Çünkü bir hayali daha gerçek olmuş, gayrisinin bir önemi yok.
   <br/>
   <br/>
   Aradan geçen 31 yıl O gün okul minibüsünü kullanan haşarı çocuk, herkesin tanıdığı, bildiği Metin Şentürk. Dün arkadaşlarını şaşırtan Şentürk bugün de herkesi şaşkına çevirmiş durumda: "Dünyanın en hızlı otomobil kullanan görme engelli rekorunu saatte 300 kilometre hız yaparak kırmak istiyorum. Türkiye'nin adını Guinness Rekorlar Kitabı'na yazdıracağım." Konu, AK Parti'nin Merkez Karar Yönetim Kurulu'nda İstanbul Milletvekili Lokman Ayva tarafından gündeme getiriliyor. Başbakan Recep Tayyip Erdoğan, şaşırıp "Nasıl yapacak?" dese de Metin Şentürk'e her türlü desteği vereceğini söylüyor. 12 Şubat'tan itibaren de konu gündeme damgasını vuruyor.
   <br/>
   <br/>
   Metin Şentürk, hayata sıkı sıkıya bağlı biri. Hatta engelli olmasına rağmen hem sosyal hayatta hem de sanat hayatında oldukça başarılı. Herkesi kahkahaya boğan esprileri de Zaten konuşma sırasında bol bol güldük. Geç gelen foto muhabiri arkadaşımıza "Seni gözüm bir yerden ısırıyor." diyerek takıldı. "Nasıl araba kullandığınızı merak ediyorum?" dediğimde, "Eve geçerken seni dergiye bırakayım, görürsün." cevabını verdi. Haliyle espriler günün yorgunluğunu kısa süreli de olsa unutturdu bize.
   <br/>
   <br/>
   -Arabalara merakınız ne zaman başladı?
   <br/>
   <br/>
   Çocukluğumdan bu yana arabalara çok meraklıyım. İyi tanırım onları; mekaniğinden tekniğine kadar. Şoförümün kaç kilometre hız yaptığını arabanın sesinden anlarım. Şimdiye kadar tahminlerimde hiç yanılmadım.
   <br/>
   <br/>
   -Rekor deneme fikri nasıl çıktı ortaya?
   <br/>
   <br/>
   Günlük gazeteleri yardımcılarım vasıtasıyla takip ediyorum her gün. Güney Afrika'nın Cape Town şehrinde yaşayan görme engelli Hein Wagner'ın, iki yıl önce 269 km hızla rekor kırdığını öğrendim gazete haberinden. Ben bu haberi Türkiye'de okuduğuma göre, demek ki ben de aynı rekoru kırarsam bütün dünya Türkiye'yi okuyacak diye düşündüm. Heyecanlandım birden. Dışişleri Bakanlığı 500 milyon dolar harcasa ve 'Bütün gazeteler bugün Türkiye hakkında yazsın' dese bunu başaramaz. Ama çeşitli spor dalları, sanat ve rekor denemeleriyle adından bahsettirebilir. Bunun millî heyecanı var bende. Bu rekoru kıralım da dünyanın en hızlı körü Türkiye'de olsun.
   <br/>
   <br/>
   -Projeden Başbakan'ın haberi nasıl oldu peki?
   <br/>
   <br/>
   Aslında 8-10 ay önce rekor denemesini yapmaya niyetlenmiştim ama araba bulamadım. O hafta Başbakanlık Web Sitesi'nin konuğuydum. Ayın sorularını Lokman Ayva getirmişti. Projeden bahsederek kendisine, "Bunu Başbakanımıza bir ilet. Projeyi sahiplensin, rekoru kıralım." dedim. Lokman Bey, konuyu iletmiş. Başbakan sahip çıkınca çok mutlu oldum. Resmî başvuruyu bu pazartesi (26 Şubat) yapıyoruz. Şimdi gerekli araştırmalar yapılıyor; uygun araç, hava şartları, asfalt sıcaklığı, pist gibi...
   <br/>
   <br/>
   "BU ADAM GÖRÜYOR"
   <br/>
   <br/>
   Metin Şentürk'ün, görme engelli olmasına rağmen sosyal hayatın içinde çok fazla yer alması yıllardır tartışılan bir konu. Hatta onun için "Bu adam görüyor." diyenler bile var. Halbuki o aynı durumda olan nice engellinin kapı dışarı çıkmadığı bir dönemde lise ve üniversite eğitimini kendi yaşıtlarıyla okumuş, körlüğüyle hep dalga geçmiş, bu zamana kadar 'göz ve görmek' ile alakalı ne kadar espri varsa yapmış biri. Toplum için bir misyonu olduğunu, 10 milyon engelli vatandaşı temsil ettiğini düşünüyor. Nitekim, rekor denemesine de bu gözle bakıyor. Engelli vatandaşların bu başarıyla motive olup hayata biraz daha tutunacağını düşünüyor.
   <br/>
   <br/>
   Guinness'e girmesi için sanatçının 270 km hız yapması yeterli. Fakat, "Yapmışken tam olsun. İki ay sonra yine rekor kırmaya uğraşmayalım. Öyle bir yapalım ki kimse bu hızı geçemesin." fikrinden hareketle yola çıkan Şentürk, hazırlık aşamasında neler yaptığını şöyle anlatıyor: "Üç kişilik bir ekibimiz var. Onlardan biri dünya ve Avrupa şampiyonluğunu elde etmiş bir yarışçı. Üstelik çok tanınan bir isim. İsimleri şimdilik gizli tutuyoruz. Trafiğe kapalı alanlarda sürüş yapıyorum reflekslerimi daha da güçlendirmek amacıyla. Bu sene hava şartları uygun olduğu için daha çok çalıştık. Halihazırda bizi korkutacak bir şey yok. Bu işi gözü kapalı halledeceğiz."
   <br/>
   <br/>
   BAŞBAKAN'LA BU HAFTA GÖRÜŞECEĞİZ
   <br/>
   <br/>
   -CHP İzmir Milletvekili Ahmet Ersin, Başbakan Erdoğan'a, "Bu davranışınızla, hem sanatçının yaşamını tehlikeye attığınızın hem de vatandaşlara kötü örnek olduğunuzun farkında değil misiniz?" diyerek bir soru önergesi verdi. Ersin'le görüşme imkanınız oldu mu?
   <br/>
   <br/>
   Ne zannettiler ki bu hız denemesini? Ben bu rekoru kırdığımda tüm körler ellerine araba anahtarını alıp yollara mı dökülecek? Çok şaşırdım böyle bir tepkiye. Sayın Ersin'e "Dikkat edin, 10 milyon insanı (aileleriyle birlikte 30 milyon) rencide ediyorsunuz. Onlar kızarsa bu işin geri dönüşü olmaz." dedim. Sayın Başbakan'ın hız tutkunlarını teşvik ettiğini söylüyorlar. Bunun mantığı yok. Hız tutkunlarını teşvik ettirecek bir davranış olmadığına inanıyorum. Çünkü biri hız tutkunuysa bunu zaten bir şekilde yapıyor. Başbakan bir köre bu izni verdi diye "O yapıyor hadi biz de yapalım mı?" diyecekler. Sokaktaki bütün kazaları yine görenler yapıyor. Bu zamana kadar kör birinin trafik kazası yaptığını gördünüz mü hiç?
   <br/>
   <br/>
   -Hangi arabayı kullanacağınız netleşti mi?
   <br/>
   <br/>
   Bu tür belli özelliklere sahip arabalar konusunda Koç ve Doğuş firmalarına başvurabiliyorsunuz. "Araştırın." dediğim arkadaşlar başarılı olamadı. Moralim bozuldu ve Guinness'e resmî başvuru yapmadım. Eğer zamanında araba bulabilseydik bu rekor şimdiye kadar kırılmış olacaktı. Araç Ferrari ya da Mercedes'in AMG modeli olabilir. Araştırıyoruz. Guinness araba konusunda size şartname sunuyor. Genişlik ve uzunluk olarak Erzurum ve Erzincan'daki pist uygun. Yalnız oralarda hava çok soğuk oluyor ve buzlanma sebebiyle çalışmak mümkün değil şu an. Araba markası mart ayında belli olacak.
   <br/>
   <br/>
   -İlk hız denemesi Çorlu'da yapılacak diye haberler çıktı. Sonra sizden bir haber alamadık.
   <br/>
   <br/>
   O organizasyon samimiyetini kaybetti, ben de iptal ettim. Çorlu'da görme engelli Tolga Tunalı isminde bir avukat varmış. "Sizi bir piknik alanında iki ayrı arabada yarıştıracağız." dediler. Bu saçma. Çünkü iki görmeyenin yarışması kadar tepki toplayacak başka bir şey olamaz. Sadece piknik alanında arabaya biner ve ufak bir tur atar, basına da bu görüntüleri veririz dedim. Ama sanki ben böyle dememişim gibi basına faks çekip yarışacağımı söylediler. İşte bu herkesin ısrarla aradığı yanlıştı.
   <br/>
   <br/>
   -Peki Vural Ak'ın yaptığı açıklamalar hakkında ne diyorsun?
   <br/>
   <br/>
   Onun söyledikleri de saptırıldı. 'Arabayı veririm de çocuğa yazık olur, facia olabilir' gibi açıklamalar yapmadığını söyledi. Sadece direksiyonun milimetrik bir hareketle bile düz çizgiden saparak 150 metre sağa sola ilerleyeceğini, reflekslerimin iyi olması gerektiğini söylemiş. Tabii bunları söylerken tanışmıyorduk ve reflekslerimin ne kadar iyi olduğunu bilmiyordu. Geldiğinde arabada ne yapıp ne yapmadığımı, bu konudaki donanımımı paylaşınca, "Sen bu işi yaparsın Metin." dedi bana. Rekor çalışmalarından önce 200 km üzerinde kapalı alanda çok araba kullandım. Ben deli miyim sence? Bunu yapamayacak olsam neden söyleyeyim ki?
   <br/>
   <br/>
   Metin Şentürk, kullanacağı aracın iç aksamına da güveniyor. Her ne kadar sıradan bir otomobil gibi gözükse de farklılıkları çok. Aracın iç kısmına rolver denilen kafesler yapılıyor. Sürücü yanmayan elbise, kask ve eldiven kullanıyor. Otomobildeki her şey elektronik. Şoförden bir komut beklemiyor. Eğer motor yanıyorsa olması gereken her şeyi, sürücünün yerine aracın kendisi yapıyor. Hein Wagner rekor denemesini çölde gerçekleştirmiş. Yanında da emekli bir mühendis varmış. Yol hakkında komutları ondan almış. Metin Şentürk komutlarını kulaklıkla almak istiyor. Çünkü yanındaki yardımcı pilotun engelli biriyle bu kadar hızla gitmesinden heyecan duyacağını; bundan da kendisinin etkilenme ihtimalinin olacağını düşünüyor.
   <br/>
   <br/>
   -Diyelim ki başarısızlıkla sonuçlandı denemeniz. Ne hissedersiniz?
   <br/>
   <br/>
   Yok demeyelim. Başaracağız. Bir insan 'Ya başarısız olursam'ı düşünürse o işi başaramaz. Biz başaracağız diye bu işe giriyoruz. Eğer olmazsa o zaman düşünürüz ne hissedeceğimizi.
   <br/>
   <br/>
   ŞENTÜRK TEKRAR SEÇİMLERE GİRECEK
   <br/>
   <br/>
   -Bu projeden ne olursa vazgeçersiniz?
   <br/>
   <br/>
   Başbakan vazgeçerse biz de vazgeçmek zorunda kalırız. Çünkü projeyi devlet destekliyor, maddi ve manevi olarak. Ki böyle bir şeyin de olmayacağını düşünüyorum. Artık yola çıktık, bir adım atıldı. Bizim arabada geri vites yoktur.
   <br/>
   <br/>
   -En son seçimlerde DYP İstanbul Milletvekilliğine adaylığınızı koymuştunuz. Fakat partiniz Meclis'e giremediği için aktif siyasete atılamadınız.
   <br/>
   <br/>
   Evet, biz giremedik ama neticede Cumhuriyet tarihinde bir ilk oldu ve Lokman Ayva Meclis'e girdi. Biz belki kapıyı açtık. Örnek bir davranış oldu bizimkisi. Önemli olan kimin orada olduğu değil, kapıdan birinin girmesiydi.
   <br/>
   <br/>
   -Seçimler yine yaklaşıyor. Siyasetin neresinde duruyorsunuz şu an?
   <br/>
   <br/>
   Milletvekili adayı olmadan önce Sayın Tansu Çiller'e, "Meclis'te 10 milyon engelliyi temsil edeceğim. Türkiye'de engellilerden sorumlu bir devlet bakanlığı kurulması lazım. Çünkü bu ülkede ormanlardan, çevreden, kadından sorumlu bakanlık var. Onların sorunları yanan ormanlardan daha önemli değil. Bu projemi kabul edecek siyasetçilerle çalışmak istiyorum." dedim. O da bu konuda güvence verdi. Ben sağcı da solcu da değilim. Beni bağlamıyor bunlar. Engelliler Bakanlığı'nın kurulmasını onaylayan, bunu parti çalışma programı içine alıp sahip çıkan kişilerle çalışmak amacım. Siyasetin içindeyim. Planlarım da var.
   <br/>
   <br/>
   -Hangi partiye yakınsınız?
   <br/>
   <br/>
   Şu an iki partiyle görüşüyorum. Parti isimlerini veremem. Biliyorsunuz seçim süreci karmaşıktır ve değişiklikler an meselesidir. Derdim kendimi rekabet edilen bir adam haline getirmek değil. Sadece teklif eden insanları iyi analiz etmek  istiyorum. İki parti de doğru buluyor bakanlık fikrini. AK Parti hükümeti, bakanlık sayısını 36'dan 24'e düşürmüştü. Yeni bakanlık ülkenin sırtında kambur olmaz. Hükümet 1,5 katrilyon parayı yeni özürlüler yasasıyla engellilere ayırdı. Bu paranın kontrolü için bakanlık kurulması şart.
   <br/>
   <br/>
   -Cumhurbaşkanlığı için sizin adayınız var mı?
   <br/>
   <br/>
   Bence cumhurbaşkanı kimliğini taşıyacak birinin politikada kirlenmemiş olması gerekiyor. Burası devletin başı. Biz ataerkil bir toplumuz. Bazen insanlar baştaki kişi eğer kirlenmişse onu örnek alıp açtığı yoldan ilerliyor. Ya da 'en baştaki öyleyse biz ne yapalım' diyor. Aday önceki hayatında politikayla içli dışlı olmamalı.
   <br/>
   <br/>
   -Sizce Tayip Erdoğan aday olacak mı? Cumhurbaşkanı olmasını ister misiniz?
   <br/>
   <br/>
   Tayyip Erdoğan'ın bu seçimlerde de partisinin başında olmasının daha doğru olacağını düşünüyorum. Çünkü AK Parti'nin başında o olmazsa bir dağılma yaşanabilir. 'Erdoğan' ismi parti adı kadar önemli. Ona oy verenlerin çoğunlukta olduğunu düşünüyorum. O halkın gözünde hep partisinin önünde oldu. Onu alırsanız parti ismi geride kalır.
   <br/>
   <br/>
   <br/>
   <br/>
   <br/>
   ŞENTÜRK AİLESİ'NDEN ÜÇ KİŞİ 'ANİDEN' KÖR OLMUŞ!
   <br/>
   <br/>
   Masal adlı son albümüyle hayranlarına  tekrar 'merhaba' diyen Metin Şentürk'ün ailesi Kosova'dan göçüp İstanbul Fatih'e yerleşmiş. 7 çocuklu bir ailenin sondan ikinci çocuğudur Metin. 3 yaşında masadan düşer ve beyinciğinin bir kısmı zedelenir. Bundan sonra da 'Dokermen' denilen hastalık sebebiyle göz kapakları ayrılır, görme yetisini kaybeder. 13 ay önce vefat eden 'hayatımın mimarı' dediği annesi Elmas Hanım, oğlunun acısını yüreğine gömerek onun kendini yetiştirmesi için elinden ne gelirse yapar. Elmas Hanım okuma-yazma bilmeyen biridir. Fakat küçük oğlu Metin'in okula gitme vakti gelir gelmez hemen körler okuluna yazdırır. "Eğer annem olmasaydı şu an benimle röportaj yapıyor olamazdınız" diyen Şentürk, annesinin evlendiğini göremediği için çok üzüldüğünü anlatıyor.
   <br/>
   <br/>
   Ayakkabı mağazaları olan baba Şükrü Bey'in de hayatı küçük oğluna ve kızına üzülmekle geçer. Çünkü Şentürk'ün ablası da askerî bir cipin çarpması sonucu beyni hasar görür ve o da görme yetisini büyük oranda kaybeder. Baba Şükrü Bey, yaşadıklarını kaldıramaz. Önce işleri bozulur, ticarî itibarını kaybeder sonra da sağlığını. Zamanla da o da kör olur. Şimdi İstanbul Halkalı'da yaşıyor. Tıpkı görme engelli oğlu ve kızı gibi. Şentürk'e göre, ailesinin yaşadıkları 'düşmanımın başına vermesin' dediği şeylerdi. Hayat kolay bir süreç değil ve herkesin bir hikâyesi muhakkak var. Önemli olan o süreçteki acı sürprizlerle baş etmek. İnsan tavırlarıyla hayata meydan okumalı. Çünkü hayat fırsatını bulduğu an eziyor. Onun altında kalmak en şiddetli depremden daha tehlikeli.
   <br/>
   <br/>
   <br/>
   <br/>
   "SOKRAT DİYOR Kİ!"
   <br/>
   <br/>
   Metin Şentürk, Kalkavan Ailesi'nin kızı Fulya Kalkavan'la geçtiğimiz mayıs ayında evlendi. Metin Bey'e evliliğinin nasıl gittiğini soruyoruz: "Sokrat, evlilik iyi giderse mutlu, kötü giderse filozof olursun, demiş. Ben şimdi mutluyum. Ama filozof çok arkadaşım var." Şentürk'le Fulya Hanım'ın evlenmesi birçok çevrede şaşkınlıkla karşılanır; hatta onun sanat camiasından olması Kalkavan Ailesi'nin ilk etapta bu evliliği onaylamamasına sebep olur. Bu evliliğe şaşıranlara şöyle cevap veriyor kendisi: "Engelli-engelsiz ayrımını hayatımdan kaldıralı öyle uzun zaman oldu ki...Bence aşk, iki insanın birbirinin gözünün içine bakması değil, aynı yöne bakması. Sevginin her şeyi yendiğine, maddi öğelerin üstünde olduğuna, hayattaki her şeyi sarıp sarmaladığına inanıyorum. Evleniyorsun, engeli beyninde. Bakıyorsun yüreği özürlü."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-18802-36-metin-senturkle-siyasetten-hayata.html), [web.archive.org (arşiv bağlantısı)](http://web.archive.org/web/20131023160950/http://www.aksiyon.com.tr:80/aksiyon/haber-18802-36-metin-senturkle-siyasetten-hayata.html)
