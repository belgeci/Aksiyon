# Hamileysen astım ilacından korkma!

*Tuba Kabacaoğlu 2006.05.01*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Astım hastası olmanıza rağmen hamile kalmak isteyebilirsiniz. İçiniz rahat olsun, ilaçların bebeğinize herhangi bir zararı yok.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070807045722im_/http://www.aksiyon.com.tr/resim/595/58.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Hamilelik hanımların hem fizyolojik hem de psikolojik açıdan değişimine sebep olduğu için üstesinden gelinmesi zor bir dönem. Mevcut hassaslığa ekstra hastalıklar da eklenince hayat biraz daha zorlaşıyor… Astım olduğu için sürekli düşük yapan ya da problemli gebelik geçiren hanımlar olduğunu duydunuz mu? Hatırlatmakta yarar var; çünkü komşu toplantılarında duyduklarınızın aksine, astım hastaları gebe kalabilir ve kullanılan ilaçlara rağmen sağlıklı çocuklar dünyaya getirebilir. Ama birkaç şartla…
   <br>
    <br>
     Astım, tekrarlayıcı nöbetlerle devam eden hava yolları darlığına deniyor. Darlığa ise hava yollarındaki mikrobik olmayan iltihap sebep oluyor. Çevremizdeki bazı insanların havasız ortama, sigara dumanına, parfüm ve boya kokusuna ‘aşırı’ hassasiyet gösterdiğini, düzenli nefesler alamadığını görürüz. Mesela polen, ev tozu, akar böcekleri, kedi ve köpek tüyleri normal insanlar için sorun olmazken özellikle bunlara duyarlı astımlılarda aşırı rahatsızlığa neden olur. Astım, kalıtımla geçiyor. Fakat bu kalıtsal faktörleri de ortaya çıkaran unsurlar var.
     <br/>
     <br/>
     Bir bebek daha 6 aylıkken alerjenlerle karşılaşmışsa kalıtsal faktörler tetikleniyor. Astım araştırmacılarının ‘hijyen hipotezi’ne göre, mikroplardan uzak, ‘çok korunaklı’ ortamlarda büyüyen çocuklarda astıma yakalanma riski artıyor. Mikroplarla daha sık karşılaşanlarda ise bu oran azalıyor. Avrupa’da yine bu hipotez çerçevesinde yapılan araştırmada çiftlik ortamında büyüyen çocukların daha az astıma yakalandığını ortaya çıkarıyor. Toraks Derneği Astım Çalışma Grubu’na iki yıl başkanlık yapan Prof. Dr. Feyza Erkan da ‘Hijyen Hipotezi’nin uzmanlar arasında yaygın olarak benimsendiğini ve yapılan araştırmaların da bu hipotezi doğruladığını söylüyor: “Astım gelişmiş ülkelerde daha sık görülüyor. Zengin ülke hastalığı denebilir ama ağır astımlılar teşhis ve tedaviye ulaşamayan fakirlerde daha sık görülüyor. Modern hayat şartları, ev içinde biriken nem, astımı tetikliyor. Eskiden evler tahtaydı ve aralardan sızan hava evdeki nemi azaltıyordu. Şimdi izolasyonlar nedeniyle mutfak ve banyoda üretilen nem, ev içinde kalıyor. Bu da kumaş, halı, mobilya ve yataklarda mikropla parazit arasında kalan akar böceklerin üremesini kolaylaştırıyor. Akar böceklerinin dışkısı ince toz haline geliyor ve astım hastalarında hava yolu darlığına sebep oluyor.”
     <br/>
     <br/>
     TÜRKİYE VE DÜNYADA ASTIM
     <br/>
     <br/>
     Türkiye, astım sıklığı açısından Avrupa ülkeleriyle benzerlik gösteriyor. Çocuklarda astım sıklığı yüzde 10, erişkinlerde yüzde 2-5 arasında. Astım özellikle Marmara Bölgesi, Karadeniz, Ege ve Akdeniz kıyılarında yoğun nem sebebiyle görülüyor. Halbuki astım hastalarının 1500 metre yükseklikte ve iç bölgelerde yaşaması daha uygun. İngiltere, Amerika, Yeni Zelanda ve Avustralya’da astım sıklığı yüzde 20’lerde. Avrupa ülkelerinde ise bu oran yüzde 5-10’lara düşüyor. Orta Asya, Çin, Hindistan’da ise sıcaklık ve yükseklik nedeniyle astımlı hasta çok az.
     <br/>
     <br/>
     Prof. Feyza Erkan’a göre, Türkiye’deki erişkin astım hastalarının yüzde 70’i kadın, çocukların ise yüzde 60-70’i erkek. Fakat çocukların çoğu ergenlik döneminde iyileşiyor. Kadın astım hastalarının çoğunlukta olmasının nedenini Toraks Derneği Astım Çalışma Grubu’ndan Prof. Dr. Zeynep Mısırlıgil şöyle anlatıyor: “Bu konuda değişik hipotezler olmakla beraber kadınlar evde daha fazla bulunuyor, ev akarlarına daha uzun süre maruz kalıyor. Erkekler sadece 8 saat evde bulunuyor. Günümüz kadınlarının çalışıyor olması da bu oranı düşürmüyor.”
     <br/>
     <br/>
     Astım hastalarının yüzde 70’ini kadınlar oluşturuyor ve hayatları boyunca ilaç kullanmaları gerekiyor. Fakat iş gebelik dönemine gelince ‘Bebeğime dokunur’ düşüncesiyle ilaç kullanmayı bırakıyor, astım da kontrolden çıktığı için sorunlar başlıyor. Oysa gebelik döneminde kullanılan ilaçlar gebe ve fetus (anne karnındaki bebek) açısından belli kategorilere ayrılmış. A, B, C, D gibi. Hiçbir ilaç A değil çünkü yüzde yüz zarar vermemesi imkânsız. B kategorisi de A kadar olmasa da kullanılabilecek ‘en zararsız’ ilaçları kapsıyor ve kadın doğum uzmanları bu kategorideki ilaçların kullanılmasında bir mahzur görmüyor. Ayrıca astım hastalarının nefes açmak için hava yoluna sıktığı, halk arasında ‘fısfıs’ olarak bilinen ilaçların içinde de B kategorisinde olanlar var. Fakat göğüs hastalıkları uzmanlarının ortak olarak dillendirdiği konuların başında hanımların gebelik döneminde astım ilaçlarını bırakmaları geliyor. Oysa bu ilaçların yan etkisi yok. İlaç bırakan gebeler de erken doğum, düşük olabiliyor ya da bebekler normalden daha küçük dünyaya geliyor.
     <br/>
     <br/>
     ASTIMLI GEBELERİN DİKKATİNE!
     <br/>
     <br/>
     Toraks Derneği Astım Çalışma Grubu Başkanı Prof. Dr. Dilşad Mungan gebelik döneminde kullanılabilecek ve kullanılamayacak ilaçlar olduğunu fakat astım tedavisinde kullanılan ilaçların herhangi bir yan etkisinin olmadığını söylüyor. Prof. Mungan, ilaçların neden zarar vermediğini, “Astım ilaçlarının çoğu hava yoluna sıkma şeklinde kullanılıyor, kana karışmadığı için de diğer organları etkilemiyor.” sözleriyle açıklıyor. Prof. Mungan, asıl tehlikenin ilaçların bırakılmasıyla başladığına dikkat çekerek öksürük, nefes daralması gibi sıkıntıların arttığını hatırlatıyor ve bu durumun bebeğe zarar verdiğini söylüyor: “Fetusla anne arasında göbek bağı aracılığıyla bir ilişki var. Fetus anneden gelen kanla oksijen alıyor, besleniyor, büyüyor. Anne ilacını kullanmazsa hava yollarındaki sorun nedeniyle kandaki oksijen oranı düşüyor, bebek oksijensiz kalıyor. Bebeğin büyümesi, gelişmesi engelleniyor, müdahale edilmezse de bebeğin ölümüyle sonuçlanıyor.”
     <br/>
     <br/>
     Prof. Feyza Erkan da Prof. Mungan’a katılıyor ve astımlı anne adaylarına uyarıda bulunuyor: “Her ilacın risk ve etkisini yan yana koyar, eğer yararı daha fazlaysa yan etkisini görmezlikten geliriz. Bebeğin oksijensiz kalması çok daha zararlı. İlacı bırakanlar nöbetle geliyor. Bebek oksijensiz kalmasın diye kortizonu yüksek dozda ve damardan ‘daha zararlı’ ilaçlar veriliyor. Bebek bu müdahale nedeniyle yüzde 10 ihtimalle yarık damaklı ve tavşan dudaklı olabilir. Astımın şakası yok. Astım düzenli ilaç kullanıldığında problem çıkarmaz.”
     <br/>
     <br/>
     HAMİLELİKTEN  ÖNCE DOKTORA DANIŞMALI
     <br/>
     <br/>
     İstanbul Kadıköy’de yaşayan ev hanımı Lale Yılmaz (27) çocukluğundan bu yana astım hastası ve Merve (5) isminde bir de kızı var. Yılmaz’ın astımı ‘orta şiddetli’ grubuna giriyor. Dolayısıyla sorunsuz bir hamilelik geçirme ihtimali yüksek. Fakat gebeliği hiç de kolay geçmemiş. “İlk nöbetimde neredeyse ölüyordum, hastaneye zor yetiştik.” diyen Yılmaz, ilaçlarını bebeğini etkileyeceğini düşünerek bıraktığını, ilk günler bir sıkıntı yaşamazken 27. günde nefes alamamaya başladığını anlatıyor.
     <br/>
     <br/>
     Lale Hanım, o gece hastaneye zor yetişir. Doktorların müdahalesinden sonra da rahat nefes almaya başlar. İlaçlarını kullanmaya devam eder. Fakat Merve doğana kadar ‘Acaba bir şey olur mu?’ kaygısını taşır. Prof. Dr. Zeynep Mısırlıgil, astım hastalarının gebe kalmadan ve gebeliği müddetince doktoruyla iletişim halinde olması gerektiğini belirtiyor: “Hasta kontrol altındaysa gebelik rahat geçer, bebek sağlıklı olur. Yalnız astım, gebelikten önce kontrol altına alınmalı. Astımı şiddetli, orta ve hafif diye kategorilere ayırırız. Ağır astımlı gebelerde rahatsızlık daha çok olur.”
     <br/>
     <br/>
     Ankara’da yaşayan ağır astım hastası Neşe Kalamık (30), hamilelikten önce ve hamilelik süresince doktor gözetiminde olan hastalarından biri. Sınıf öğretmeni Kalamık, sorunsuz geçirdiği hamilelik döneminde ilaç kullanımına doz ayarlaması ile devam etmiş: “Gebe kalmadan önce ilaçlarımda doz farklılıklarına gidildi ve hastalığımın ‘normal’ seyrine dönmesi sağlandı. Doktor, ‘Artık hazırsın’ dedikten sonra gebe kaldım. Her ay doktora gidiyordum. Son aylarda bebek büyüdüğü için nefes almakta güçlük çektim. Fakat verilen ek ilaçlar sayesinde büyük bir sorun yaşamadan doğum yaptım. Oğlum Oğuzhan şu an 3 yaşında ve hamileliğimde ilaç kullanmama rağmen sağlıklı. Annelerin hassasiyet göstermesi doğal. Çünkü etrafınızdaki herkes, buna çoğu kadın doğum uzmanı da dahil; ilaçların bebeğe zarar vereceğini söylüyor. Anne de bunları bile bile ilaç kullanamıyor. Burada hasta-doktor ilişkisinin sağlam olması gerekiyor. Gerekli bilgilendirme yapıldığında annenin tereddütleri bitiyor.” Prof. Dilşad Mungan da hastanın kadın doğum-göğüs hastalıkları uzmanı arasında köprü olması gerektiğini, bunun da yazılı ve sözlü şekilde yapılabileceğini belirtiyor.
     <br/>
     <br/>
     ASTIMLI ANNE ADAYLARINA CESARET LAZIM
     <br/>
     <br/>
     Hamilelik döneminde hanımlar normalden daha duygusal ve hassas oluyor. Bu durum hormonal dengelerin değişmesinden kaynaklansa da astımlı anne adayı bu süreçten daha fazla etkileniyor. Çünkü, aksi kanıtlansa da kullandığı ilaçların bebeğe zarar vereceğini düşünüyor. Doktorlar, astımlı gebelerin ilk aylarda çok gergin olduğunu söylüyor. Prof. Feyza Erkan, sıkıntıların eğitim ve bilgilendirmeyle aşılacağına inanıyor. 25 yıllık tecrübesiyle Prof. Dr. Zeynep Mısırlıgil ise astım ilacını kestiği için erken doğum ya da düşük yapan hanımların, hamilelikten önce ve sonra psikolojik sorunlar yaşadığını, çocuk istemesine rağmen hamile kalmaktan korktuğunu anlatıyor. Mısırlıgil’e göre yapılması gereken çok basit aslında: “Kadın doğumcular bebeğin gelişimini izleyebiliyor. Anneye görüntüler eşliğinde rahatlatıcı açıklamalar yapılabilir. Bebeğinin sağlıklı büyüdüğünü gören anne de ilk birkaç ayı atlattıktan sonra rahatlayacak psikolojisi de düzelecektir. Bu dönemde anneleri cesaretlendirmek gerekir.”
     <br/>
     <br/>
     EĞİTİM İÇİN ‘ASTIM SKEÇLERİ’
     <br/>
     <br/>
     Kocaeli Üniversitesi Tıp Fakültesi Göğüs Hastalıkları Ana Bilim Dalı Başkanı Prof. Dr. Füsun Yıldız, astım eğitiminin tedavi kadar önemli olduğuna inanıyor. Çünkü hastanın hastalığını öğrenmesi yüzde 50 tedavi olması anlamına geliyor. Bu düşünceden hareketle Prof. Yıldız’ın da katkılarıyla 1996 yılından bu yana Mayıs ayının ilk Salı günü tüm dünyada ve Türkiye’de kutlanan ‘Dünya Astım Günü’nde Kocaeli’nde aktiviteler yapılıyor. Tüm astım hastaları toplanıyor, slaytlarla hastalık hakkında bilgi veriliyor. Kendini anlatmak isteyen hastalar kürsüye çıkıp nelerle nasıl başa çıktıklarını aktarıyor ve nefes yoluyla alınan ilaçların kullanımı öğretiliyor. Yıldız, bu sene ilk kez yapacakları etkinliğin de müjdesini veriyor: “Toraks Derneği’nin TRT Radyosu’nda yayınlanan 52 haftalık eğitim skeçleri vardı. Her skeçte bir akciğer rahatsızlığı seslendiriliyor, araya giren hekim de ne yapmak gerektiğini anlatıyordu. Programdaki astımla ilgili 9 skeci seçtik. Bir tiyatro grubu da Dünya Astım Günü nedeniyle her biri 3-5 dakika olan bu skeçleri canlandıracak.” Bir günlük program sonucunda sertifika da veriliyor. Prof. Yıldız, sertifika vermelerinin hastalar açısından çok önemli olduğunu belirterek, “İnsanlara değer vermek güzel bir şey. Hele hastalar bu değerin hem kendisine hem de hastalıklarına verildiğini görünce rahatsızlıklarıyla arkadaş olup onu önemsemeye başlıyor.” diyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24095), [web.archive.org (arşiv bağlantısı)](http://web.archive.org/web/20070807045722/http://www.aksiyon.com.tr:80/detay.php?id=24095)
