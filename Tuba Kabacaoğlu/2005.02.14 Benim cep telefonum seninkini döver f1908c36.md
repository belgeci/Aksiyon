# Benim cep telefonum seninkini döver

*Tuba Kabacaoğlu 2005.02.14*

<div>
 <p>
  <font>
   Günümüz çocuklarının karne hediyesi ne bilgisayar ne de bisiklet. Cep telefonu salgınına yakalanan çocuklar için varsa yoksa son model cep telefonları. İngiltere’de çocukların cep telefonu kullanımı kanunla sınırlandırılırken, Türkiye’de neredeyse telefonsuz çocuk kalmadı.
   <br/>
   <br/>
   Bundan on yıl önce, zaman geçirmek ve eğlenmek için oyuncak sipariş eden çocukların şimdilerde gözü ne oyuncaklarda ne de diğer eğlence araçlarında. Onlar için varsa yoksa cep telefonu. Artık, oyunlarını “cepte” oynuyorlar. Oysa, İngiltere’de tıbbi gerekçelerle çocuklara cep telefonu kullanma yasağı getirildi. Peki, Türkiye’de aileler neden çocuklarına cep telefonu alma yarışına giriyor?
   <br>
    <br>
     Uzmanların bu konudaki görüşleri farklı. Psikolog Belkıs Ertürk, bu durumun tüketim toplumu modeliyle birebir alakalı olduğunu düşünüyor. Ertürk’e göre, bu duygu reklamla kamçılanıyor. Çocuklar da tüketim toplumunun bir ferdi olduğundan ebeveyn, “Hayır, almayayım.” diyemiyor. Çünkü, onlar da sürekli bir şeyler alıp tüketiyor. Ayrıca aileler sınır koyması gerektiğinin de farkında değil.
     <br>
      <br>
       Selçuk Üniversitesi Eğitim Bilimleri Bölümü’nde ders veren Eğitim ve Davranış Bilimleri Uzmanı Osman Kapıcıoğlu, çocukların ilgisinin yaşa göre değiştiğini belirterek, “İlkokul iki ya da üçüncü sınıftaki çocuk için cep telefonu ilgi çekici bir alet. Psikolojik altyapıdan çok, cihazın onu eğlendiriyor olmasından etkileniyor.” diyor. Kapıcıoğlu’na göre, biraz daha büyük çocuklarda cep telefonuyla kimlik arasında bir özdeşleşme kuruluyor ve cep telefonu büyüklerin arasına girmenin sembolü olarak algılanıyor. Cep telefonundan güç alma, arkadaşlar arasında yer edinme gibi konularda doyuma ulaşılıyor.
       <br>
        <br>
         Kızımın ısrarına dayanamadım
         <br/>
         <br/>
         13 yaşındaki kızının ısrarlarına dayanamayarak ona bir cep telefonu almak zorunda kalan anne Hanife Boztaş, “Arkadaşlarının hepsinde telefon vardı. Kendi aralarında sürekli melodi ya da logo gönderiyor, birbirlerine çağrı atıyorlardı. Kızım da ister istemez etkilendi ve ısrarla cep telefonu istedi.” diyor. Çevresel faktörlerin çocuk üzerinde etkili olduğunu hatırlatan psikolog Belkıs Ertürk, “Çocukların gözlem yeteneği çok gelişmiştir. Çevrelerine baktıklarında aile içinde dahi herkesin telefonu olduğunu görüyorlar.” diyor.
         <br/>
         <br/>
         Son dönemde, cep telefonlarının insan sağlığına zarar verdiği tartışılıyor. Özellikle, radyo dalgalarına maruz kalan DNA ve hücrelerin  bozulduğu ya da beyinde tümör oluştuğu öne sürülüyor. İstanbul Üniversitesi Tıp Fakültesi’nden Beyin Cerrahı Doç. Dr. Kemal Tanju Hepgül, bu tarz açıklamaların kanıtlanmış bilgi olmadığını, cep telefonunun yararları ya da zararları olduğunu söylemek için erken olduğunu söylüyor. Ancak, bu cihazların çocuklar üzerinde psikolojik etki bıraktığı muhakkak. Psikolojik Danışman Ayşe Erdoğmuş, “Öğrenciler için cep telefonu iletişim aracı olsa da iletişimsizliğe sebep oluyor. Sorunlarını yanı başlarındaki arkadaşlarıyla paylaşmak yerine mesaj yoluyla başkalarıyla iletişim kurmaya çalışıyorlar. Bu da zaman içinde kendilerini yalnız, mutsuz hissetmelerine sebep oluyor.” diyor. Osman Kapıcıoğlu, cep telefonlarının çocuklara psikolojik zararlarını konu alan bir araştırmanın henüz yapılmadığını; fakat aile içinde iletişim kopukluğuna vesile olduğunu vurguluyor.
         <br/>
         <br/>
         Cep telefonu arkadaşlığı da bozuyor
         <br/>
         <br/>
         Günümüz çocuklarının alınan eşyalarla onlara verilen değeri orantılı tuttuğuna dikkat çeken psikolog Belkıs Ertürk, “Çocuklar arasındaki iletişim dili çok değişti. Telefon, çocuklar arasında rekabeti artırıyor. Bu da arkadaş ilişkilerinin bozulmasına sebep oluyor.” diyor. Ertürk, psikolojilerinin bozulmasına bir sebep olarak da çocukların tanımadığı kişileri arayarak arkadaşlık yapıyor olmalarını gösteriyor. Yanlış arkadaşlıklar sonucu çocuk, bir anda kendini bambaşka bir dünyanın içinde buluyor.
         <br/>
         <br/>
         Sakarya Özel Işık Lisesi Psikoloji Danışmanı Adem Yavuz, bu durumun özellikle ergenlik döneminde görüldüğünü vurgulayarak, bilhassa erkek öğrencilerin telefonlarına müstehcen resimleri kaydederek arkadaşlarına gösterdiğini belirtiyor. Cep telefonuyla çok vakit geçiren öğrencilerde dikkat dağınıklığı görüldüğünü dile getiren Yavuz, bunun da başarı oranını düşürdüğünü söylüyor. Danışman Ayşe Erdoğmuş da aynı noktaya temas ediyor. Çocukların zamanını mesajlaşarak geçirdiğini, teneffüs aralarında cep telefonuyla ilgilenen çocuğun derste de aklının telefonunda kaldığını hatırlatıyor.
         <br/>
         <br/>
         Uzman ve danışmanlar, ebeveynle çocuk arasında sağlam ilişki kurulduğunda bu tür sorunların daha başlamadan çözülebileceği konusunda birleşiyor. Osman Kapıcıoğlu, çocuğa cep telefonu alınmıyorsa ya da istediği modelle değiştirilmiyorsa çoğunun “beni sevmiyorlar, bana değer vermiyorlar” duygusuna kapıldığını belirterek, artık ebeveynin “Senin iyiliğin için almıyorum.” gibi açıklamaların çocukları ikna etmediğini söylüyor. Bu durumda anne-babaların duygularını çok net ifade etmesi gerektiğini belirten Kapıcıoğlu, “Kaygılarımızı çocuğunuza anlatmalısınız. Çocuk, maddi imkansızlıklar sebebiyle değil, anne—babanın kaygıları sebebiyle kendisine cep telefonu alınmadığını öğremiş olur.” diyor.
         <br/>
         <br/>
         Psikolog Belkıs Ertürk’e göre aileler sınır koyucu olmalı. Hayırlar, evetlere dönüşebilen hayırlar olmamalı. En büyük hata, “ben çocukluğumu yaşamadım benim çocuğum yaşasın” yaklaşımından kaynaklanıyor. Bu yaklaşım zihinlerden atılmalı. Çocukların tüketim çılgınlığı kamçılanmamalı. Çocuğu karşınıza oturtup, ona neden cep telefonu almadığınızı, kaç yaşına geldiğinde almanızın daha uygun olacağını anlatmanız gerekir.
         <br/>
         <br/>
         Almamak çözüm değil
         <br/>
         <br/>
         Danışman Ayşe Erdoğmuş çocuğa cep telefonu alınmasın ya da kısıtlı kullanım olsun görüşlerine katılmıyor. Zira, çocuğun tüm arkadaşlarında varsa, psikolojik sağlığı için onun da cep telefonu olması gerekir. Mahrum bırakmak çözüm değil, sadece bilgilendirmek gerekiyor. Çoğunluk için sıradanlaşan bir araçtan mahrum bırakılması çocuğun ruhunda derin yaralar açıyor. Ailelerin bu konuda yeterince bilinçli olmadığına dikkat çeken Erdoğmuş, “Medya kanalıyla zararları aktarılsa da ‘Benim çocuğum yapmaz.’ mantığı var. Özellikle erkek çocuklar takip edilmeli; çünkü ergenlik döneminde evde vakit geçirme azalıyor. Uzaklaşan erkek çocuğa babanın destek olması lazım. Fakat babalar da iş yoğunluğundan dolayı çocuklarıyla ilgilenemiyor. Erkekler kızlara oranla daha takipsiz kalıyor.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1805 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19530), [web.archive.org (arşiv bağlantısı)](http://web.archive.org/web/20051220164253/http://aksiyon.com.tr:80/yazdir.php?id=19530)
