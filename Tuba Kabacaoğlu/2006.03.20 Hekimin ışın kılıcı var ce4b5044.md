# Hekimin ışın kılıcı var

*Tuba Kabacaoğlu 2006.03.20*

<div>
 <p>
  <font>
   Diş hekimine gitmekten korkanlara müjdemiz var. Artık ağrısız, acısız ve iğnesiz diş tedavisi olabileceksiniz...
   <br/>
   <br/>
   Bembeyaz bir koltuk üzerinde korkudan gerilmiş bekliyorsunuz... Bir süre sonra, beyazlara bürünmüş bir doktor beliriveriyor yanı başınızda. Elinde sıkı sıkıya tuttuğu döner başlıklı aleti dişinize dokundurup çekiyor. Aletin kendisi dişinizi oyarken, çıkardığı gürültü beyninizi kemiriyor. İçinizden “Allahım, neydi günahım!” diye konuşuyorsunuz; ama ne sesinizi çıkarabiliyor ne de üst çenenizi hissedebiliyorsunuz. Çünkü az önce yediğiniz iğnenin acısı hâlâ damağınızda sanki. Peki, şimdi dişinizi oyan alet için mi yoksa damağınızdaki acı için mi yas tutacaksınız?
   <br>
    <br>
     Hemen herkesin hayatında bir  ‘dişçi serüveni’ vardır. Kimi dişini ehil olmayan kişilere çektirmeye çalışmış kimi de iğne korkusundan defalarca gittiği doktordan son anda kaçmıştır. Fakat hikâyeler nasıl başlarsa başlasın genelde hepsi dişçi koltuğunda sonlanır. Bu zamana kadar tüm yaşadıklarınız bir kenara; artık dişlerinizi ağrısız, acısız ve iğnesiz tedavi ettirebileceğinizi söylesek, geçmişten gelen kötü anılarınızı unutur musunuz? İstanbul Sema Hastanesi’nde dişleriniz ‘en son’ lazer teknolojisiyle tedavi ediliyor ve yaşayamadığınız ağrı ve acı için hayrete düşüyorsunuz. Peki, tıpta pek çok alanda kullanılan lazer yönteminin, diş tedavisinde nasıl uygulandığını ve hangi avantaj ve dezavantajları olduğunu biliyor musunuz?
     <br>
      <br>
       LAZER NELERE DEVA?
       <br>
        <br>
         Lazer teknolojisi son on beş yıldır hayatımıza girse de ilk olarak 18’inci ve 19’uncu yüzyıllarda kullanılmış. Einstein’ın kuantum fiziğiyle birlikte bu alandaki çalışmalar artmış. 1960 yılından beri tıp alanında lazer kullanılıyor. Diş tedavisindeki ilk gelişmelerin ise 1963 yılında olduğu biliniyor. Diş; mine,dentin ve sement dokularından oluşuyor.  1963’ten bu yana yumuşak dokulu tedavilerde kullanılan lazer yöntemi ancak 2000 yılında dünyada kristalden sonra en sert yapı olarak bilinen mine dokusunda kullanılmaya başlıyor. Bu tarihten sonra da tedavi yöntemi yaygınlaşıyor. İlk uygulayıcılar ise Amerikalılar. Bugün dünyada ve Türkiye’deki diş hekimlerinin sadece yüzde 1’i bu sistemden yararlanıyor.
         <br/>
         <br/>
         Hekimlerin kullandığı lazer, su spreyinin lazer enerjisi ile birleşmesinden ortaya çıkan hidrokinetik enerji ile çalışıyor. Bu tedavi yöntemini çekici kılan ise ağrısız, acısız, iğnesiz diş tedavisinin uygulanıyor olması. Lazer yöntemiyle çürüklerin temizlenmesi, dolgu ve kanal tedavisi, her türlü cerrahi işlem, dişetinin şekillendirilmesi, beyazlatma, aft ve uçuğun tedavi edilmesi mümkün.
         <br/>
         <br/>
         Sema Hastanesi’nde hastalarını lazerle tedavi eden Diş Hekimi Mehmet Coşkun lazer teknolojisiyle cerrahi müdahalelerin de basitleştiğine dikkat çekiyor: “Cerrahi müdahalelerden sonra yaşadığımız en önemli sorun kemik dokusunun iltihaplanması ve yanaklardaki şişmeydi. Hasta bir hafta çenesini açamaz, doğru düzgün yemek yiyemezdi. Yeni uygulamayla birlikte; şikayetler ilk iki günde önemli ölçüde azalıyor. Bu durum hem hasta hem de bizim için sevindirici.”
         <br/>
         <br/>
         Ağız içinde çıkan aftların (yara) henüz kesin tedavisi yok. Fakat lazer yöntemiyle aftların kısa sürede iyileşmesi sağlanıyor. Dolgular için normal anestezi (iğneyle uyuşturma) değil, ‘lazer anestezisi’ yapılıyor. Yani lazer ışını dişin köküne uygulanıyor ve tedavi esnasında dişin ağrı iletişimi engelleniyor. Bir yandan da çürük temizleniyor. Sema Hastanesi diş hekimlerinden Melda Bekcan, hastalarının yüzde 97’sine lazer anestezi yöntemini uyguladıklarını, lazer yönteminin yaygınlaşmasıyla ‘Diş hekimi korkusu’nun tarihe karışacağını söylüyor. Bekcan’a göre iğnesiz tedavi en çok da çocuk hastalara yarayacak. Fakat çocukları iğnesiz tedaviye inandırmak biraz zor. Çünkü hep çocuklara ‘doktor iğne yapmayacak’ denmiş ve doktor mecburen iğne yapmış.
         <br/>
         <br/>
         Kaplama yapılırken uygulanan diş kesiminin dışında bütün tedaviler lazerle yapılabiliyor. Bu ileri teknolojinin uzmanlarca dikkat çekilen en önemli özelliği, ışının çalıştığı bölgeleri steril etmesi. Bu da diş kökünün çabuk iyileşeceği anlamına geliyor. Diş Hekimi Coşkun’a göre, klasik yöntemle ağız ortamını steril etmek zor. Çünkü kanal tedavisinde, diş kanalları boşaltılıyor ve doldurmadan önce mikrop öldürücü ilaçlarla dezenfekte ediliyor. Steril olmadığı için diş kökünün apse yapması kolaylaşıyor, tedavi süreci uzuyor.
         <br/>
         <br/>
         Türkiye’de ‘en pratik tedavi yöntemi’ diye anılan lazer hızla yaygınlaşıyor, hekimlere de birçok kolaylık sunuyor. Klasik yöntemle tedavi yapan hekimler anestezi uyguladıkları için hastanın sadece bir çenesinde çalışabiliyor. Ya da diş eti hizasında çürük olduğunda mine dokusunu temizlerken diş etine zarar verip kanatabiliyor. Lazer anesteziyle hekim dişin her bölgesinde çalışıyor, birkaç gün sürecek tedaviyi bir seansta bitiriyor. Ayrıca lazer diş etine etki etmediği için kanama da olmuyor. Çünkü doktor tedavi etmek istediği bölgeyi bilgisayarlı sistemden belirliyor ve onun dışındaki hiçbir yere lazer ışını etki etmiyor. Böylece muhtemel hekim hataları da engellenmiş oluyor. Eğer tedaviniz çok uzun sürer, ağız ve çenenizdeki kaslarda ağrı hissederseniz bu kez de dışardan yüzünüze lazer uygulanıyor, ağrılarınız hafifletiliyor.
         <br/>
         <br/>
         Malum günümüz insanı çay, kahve ve sigarayı fazla tüketiyor. Bu nedenle dişler sararıp lekeleniyor. Klasik yöntemle dişleri beyazlatmak öyle kolay değil. Bir hafta boyunca her gece ağzınıza içi jel dolu bir aparat takıyorsunuz. Üstelik beyazlatıcı jelin de sağlığa zararlı olduğu iddia ediliyor. Eğer dişinizi beyazlatmak için bir hafta uğraşmak istemiyorsanız 8 dakikalık ‘lazer beyazlatma’ yöntemiyle ışıltılı dişlere kavuşabiliyorsunuz. Hekim Melda Bekcan, ilaç kullanımı nedeniyle lekelenmiş dişlerde beyazlatma işleminin 2 seans sürebileceğini söylüyor: “Eğer kendi diş renginizi beğenmiyorsanız isteğe göre iki-üç ton daha beyazlatma şansınız var.” Lazer tedavisinin avantajlarının yanında dezavantajlarının da olup olmadığını merak ediyoruz... Mehmet Coşkun’a göre hastalar açısından hiçbir dezavantajı yok. Hekimler açısından ise bu aletler çok pahalı ve yapılan tedavi klasik yönteme göre biraz daha uzun sürüyor. Çünkü ışın, diş üstündeki molekülleri tek tek patlatarak parçalıyor. Lazerle yapılan her tedavi için ekstra 15 dakika gerekiyor. Bu da hekimin toplamda daha az hastayla ilgilenmesi demek. Hasta ve doktorlar lazer ışınlarının küçük de olsa zarar verebilme ihtimalini ortadan kaldırmak için özel bir gözlük takıyor.
         <br/>
         <br/>
         HASTALAR LAZER TEDAVİSİNİ BİLMİYOR
         <br/>
         <br/>
         Unimed Lazer Pazarlama Şirketi Müdürü Enver Atalı, lazer kullanan hekimlerin her geçen gün arttığını, Amasya, Mersin, İskenderun, Side, Bursa, Denizli, İzmir gibi illerdeki hekimlerin de lazer tedavisini kullanmaya başladığını söylüyor. Dünyadaki ‘en son ve en iyi ’ teknolojiyle üretilmiş lazer makinelerinin ise şu an sadece Sema Hastanesi ve Hacettepe Üniversite Hastanesi’nde bulunduğunu belirtiyor.
         <br/>
         <br/>
         Birçok insanın kâbusu olan diş çekimine lazer yönteminin henüz bulduğu bir çözüm yok. Yani bu durumda yine kerpetenlere mahkûmuz… Melda Bekcan teknolojinin her geçen gün ilerlediğini ve şu an lazerin gömülü diş köklerinin gevşetilmesi için kullanıldığını anlatıyor. Her ne kadar diş çekimine bir çare bulunmamış olsa da hastalar lazer tedavisinden memnun. Mehmet Coşkun hastaların lazer teknolojisi hakkında henüz bilgi sahibi olmadığını, tedaviden önce yeni teknoloji hakkında bilgi verdiklerini anlatıyor. Yalnız bir ayrıntıya da dikkat çekmek gerekiyor; beyaz dolguları sertleştirmek, dişe yapıştırmak için kullanılan lazer ışınını ‘lazer dolgusuyla’ karıştırmamak da yarar var.
         <br/>
         <br/>
         Lazer tedavisinin hayatımıza kolaylık getirdiği kesin. Doktordan korktuğu için diş sağlığını ihmal edenlerin artık bahanesi kalmadı. İşin en kötü yanı eşe dosta anlatılıp dakikalarca güldüğümüz ‘dişçi hikâyelerimiz’ artık olmayacak. Sahi, sonradan hatırlayacağınız keyifli bir anıyı mı yoksa acısız bir tedaviyi mi istersiniz?
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1081 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23630), [web.archive.org (arşiv bağlantısı)](http://web.archive.org/web/20060422200546/http://www.aksiyon.com.tr:80/yazdir.php?id=23630)
