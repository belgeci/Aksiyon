# Keşke AIDS olduğunu sadece biz bilseydik

*Tuba Kabacaoğlu 2004.12.06*

<div>
 <p>
  <font>
   HIV virüsü taşıdığı için velilerden aldığı tepki sonucu zor günler yaşayan Y.O’yu tanımayan yok. Hayatı gelgitlerle dolu. Geçen yıl bir haftalığına Türkiye gündemine oturdu. Herkes onu konuştu, sonrasında unutuldu. Oysa Y.O’nun hayatında her şey geçen yıl olduğu gibi. Değişen bir şey yok...
   <br/>
   <br/>
   Türkiye’nin Y.O ve ailesini tanıması  2003-2004 öğretim yılının başında olmuştu. Kızılay Kan Merkezi’nin ihmalkârlığı sonucunda test edilmeden verilen kan plazması yüzünden bebek Y.O HIV virüsü kapar. Aynı kanın verildiği ikinci kişinin rahatsızlanmasıyla kanın AIDS’li olduğu ortaya çıkar. Aile Kızılay’a manevi tazminat davası açar. Uzun süren davanın sonunda 35 milyar TL ve bir yeşil kart verilir. Fakat bir süre sonra yeşil kartı elinden alınır Y.O’nun. Geleceği için ayrılmış tazminat parasının, ilaç masraflarını karşılamak için mecburen kullanılması sonucu, Y.O’nun tutunacak bir dalı kalmaz.
   <br>
    <br>
     1998 yılında Sağlık Bakanlığı’na karşı açılan davanın adil yürütülmediği ve 7 yıldan uzun sürdüğü gerekçesiyle Avrupa İnsan Hakları Mahkemesi’ne (AİHM) dört trilyonluk manevi tazminat davası başvurusunda bulunulur. Zira, ailenin hayatı bir ihmal sonucu altüst olmuştur. Y.O’nun ilkokula başlaması ülke çapında problem hâline gelir. Tepkileri yüreği kaldırmayan çocuk sıkıntıdan okuma yazmayı bile tam olarak öğrenemez. Bundan dolayı arkadaşlarından ayrı ve tahtanın önünde yalnız oturmak zorunda kalır. Bu durum, onun için ayrı bir sıkıntı konusu olur. Gün geçtikçe daha da asabileşir ve insanlardan kaçmaya başlar. Psikolojik destek almak zorunda kalır. Bir yıl önce Y.O’yu yalnız bırakmayan medya organları bugün onun yaşadığı sıkıntılardan habersiz.
     <br>
      <br>
       Neden AİHM?
       <br>
        <br>
         Y.O’nun avukatı Mehmet Emin Keleş, Avrupa İnsan Hakları Mahkemesi’ne başvurma sebeplerini, “Hukukun ağır ve adil olmayan şekilde işlemesinden dolayı dava sonuçlanamadı. Yedi yıl gibi bir süre geçti. Ailenin mağduriyeti devam ediyor. Çocuğun ilkokula başlamasıyla birlikte hayatları daha da altüst oldu. Yaşanan hadisede ailenin hiçbir suçu yok. Fakat, ülkemizdeki dokunulmazlık belasından dolayı karar çıkmadı. Baba, oğlunun okulda yaşadığı olumsuzluklara dayanamayarak beyin kanaması geçirdi. Çalışamaz raporu verildi. Anne çalışmıyor; çünkü bütün gün okulda beklemek zorunda. Çocuğun ve ailenin hayatı garanti altına alınmalıydı.” sözleriyle açıklıyor.
         <br/>
         <br/>
         Mehmet Emin Keleş, şu günlerde kabul edilebilirlik raporunu beklediklerini, davanın lehlerine sonuçlanacağı konusunda umutlu olduğunu söylüyor. Zira, Fransa başta olmak üzere yaşanan olayların benzeri dünyada mevcut. Avrupa İnsan Hakları Mahkemesi Fransa’da yaşanan bir olayda 2 milyon Euro tazminatı az bulur, ek olarak 200 bin Euro daha ödenmesini ister. AİHM’nin bu konudaki hassasiyeti aileyi umutlandırıyor. Y.O’nun ailesi ve avukat Keleş, haklarını uluslararası bir mahkemede ülkelerini şikayet ederek almaya çalışmalarından dolayı rahatsız. Ama yaşadıkları olumsuzlukların bu sonucu doğurduğunun da altını çiziyorlar.
         <br/>
         <br/>
         Şüphesiz, bu süreçte en fazla sıkıntıyı çeken küçük Y.O aslında... Henüz hayatı tam olarak kavrayamadığı bir dönemde üst üste gelişen olaylar, onun hem bedenini hem de zihnini allak bullak etmiş durumda. Sınıf arkadaşlarının kendisinden kaçması, onunla oyun oynamaması, velilerin geçen yıl okul önünde protesto eylemi yapıp çocuklarını derslerden alıkoyması, koca sınıfta bir başına bırakılması yüreğinde onulmaz yaralar açmış. Yaşadığı bütün olumsuzlukların etkisini üzerinde taşıyor bugün. İkinci sınıfta olmasına rağmen okuma yazmayı öğrenememesi de yaşadıklarının somut bir göstergesi...
         <br/>
         <br/>
         Okulunu eskisi kadar sevmiyor
         <br/>
         <br/>
         Velilerin tepkisi eskisi kadar yoğun değil. Arkadaşlarının çoğu oyun oynarken onu da içlerine alıyor. Fakat, ortada bir gerçek var: Y.O eski Y.O değil artık. Okula başlamadan önce ailesinden başka rahatsızlığını kimse bilmiyordu. Şimdi ise tüm Türkiye tanıyor ve her geçen gün yaşamı biraz daha zorlaşıyor. Haftada iki gün İzmir’deki Dokuz Eylül Hastanesi’nde psikolojik tedavi görüyor. Yaşadığı gerilim dolu anlar, gidip gelmeler, horlanmalar ruhunda tanımlayamadığı, dışarıya sinir ve stresle sızan davranış bozukluklarına sebep oluyor. Doktoruyla konuşmayı çok seviyor. Her geçen gün psikolojisi biraz daha düzelip sakinleşiyor. Okula başlamasıyla birlikte daha da sosyalleşmesi gereken Y.O, doktorundan başka kimseye duygularını anlatmıyor.
         <br/>
         <br/>
         Okuldan gelir gelmez “kendince” türettiği oyunlara dalıyor, televizyon seyretmeyi yeğliyor. “İnsanlar neden benden kaçıyor? Bu ilaçları sürekli içmek zorunda mıyım?” gibi soruları bu yıl daha çok soruyor. Oğlunun yaşadıklarına dayanamayarak beyin kanaması geçiren baba N.O bir minibüs şoförü. Şimdi o da rahatsız. Artık, bir işte çalışamıyor. Tek isteği oğlunun hayatını idâme ettirebilecek kadar geliri olan bir işe sahip olabilmek. Annesi, bütün gün kantinde oğlunu bekliyor; çünkü Y.O’nun kendini koruyamayacak kadar küçük ve ezik olduğunu düşünüyor. Zaman zaman arkadaşlarının koşarken itmeleri, şiddet göstermeleri bu bekleyişin ne zaman biteceğini belirsiz hâle getiriyor.
         <br/>
         <br/>
         “Deşifre olduğumuz için pişmanız”
         <br/>
         <br/>
         Suçsuz yere yargılayan bakışları sonuna kadar hisseden Y.O artık okulunu eskisi kadar çok sevmiyor. İkinci sınıfa geçmiş olmasına rağmen düzgün okuyamıyor. Sınıftaki akranlarından geri kalmasından dolayı arkadaşlarıyla ortak bir eğitim alamıyor. Onun sırası öğretmenin yanında, tahtanın kenarında duruyor. Geçen sene yaşadıklarının etkisinden kurtulmamış olsa gerek ki ayrı bir sırada oturtulmasından rahatsızlık duyuyor. Bu duruma tepkisini sinirli tavırlarla gösteriyor. Annesinin, okuma-yazma öğrendikten sonra arkadaşlarının yanına geçeceğini söylemesi üzerine biraz daha rahatlıyor. Arkadaşlarıyla birlikte oturabilmek için her zamankinden daha çok çalışıyor.
         <br/>
         <br/>
         Medya, sesini duyurarak hakkını arayan her mağdur için en iyi araç olarak bilinir genelde... Fakat, Y.O’nun rahatsızlığının deşifre edilmesi hem çocuğa hem de ailesine olumlu hiçbir katkı yapmadı. Anne N.O pişmanlığını şu cümlelerle aktarıyor: “Kesinlikle pişmanım. Keşke gizli kalsaydı diye içimden çok geçirdim. O kadar zor günler yaşadık ki. Hem de hiçbir bulaşma riski olmadığı hâlde. Oğlumun aldığı yara çok derin. Belki hayatı boyunca o dönemin izlerini üstünden atamayacak.”
         <br/>
         <br/>
         Medya, “Bugün derse beş, öğleden sonra iki öğrenci girdi.” şeklinde haberler yaptı yapmasına; ancak maç müsabakası anlatılır gibi sunulan bu haberlerden sadece kamuoyunun haberi oldu ve herkes ailenin yaşadığı dramı öğrendi. Fakat, sıkıntıyı aile çekti. Olayın sıcaklığı yaşanırken verilen vaatlerin hiçbirinin yerine getirilmediğini söylüyor mağdur aile... Anne N.O medya ve bazı kişilerin bu durumu reklam malzemesi olarak kullandığını, mağduriyetlerini dile getirseler de geçen zaman diliminde herhangi bir olumlu gelişme olmadığını, oğlunun çok fazla yıprandığını söylüyor.
         <br/>
         <br/>
         “Biliyorum oğlum iyileşecek”
         <br/>
         <br/>
         Her annenin yaşamı zordur. Ama N.O’nunki daha da zor. Çünkü, her an üzüldüğü hâlde üzüldüğünü göstermemesi, enerjisiyle, umutlarıyla, hayalleriyle oğlunun ve eşinin yanında olması gerekiyor. Yaklaşık sekiz yıldır yaşadıklarını şu sözlerle aktarıyor: “Yaşanması gerekiyormuş. Hiç isyan etmedim. Kader diyorum. Çünkü, yaşadıklarım bana kader çizgisini gösteriyor. Bunu düşününce de isyan etmiyor, şükrediyorum. Ya ölseydi? Ben yarınlara ait umutlarımı gün geçtikçe güçlendiriyorum. Biliyorum ki gelecek güzel günler, bugünkü mücadeleme değecek. Yüreğimin bir köşesinde oğlumun iyileşeceğini hissediyorum. Ama, zamanı var.”
         <br/>
         <br/>
         “Hayat herkes için yaşanası ve beklenti dolu olduğu sürece vardır.” diyen baba N.O oğlunun üzerine hayaller kuruyor. Oğlunun iyileşeceğinden emin. Onun liseye başlayacağı, üniversiteyi kazanacağı, askere gideceği ve evleneceği günleri iple çekiyor. Aile olarak sitemleri ne medyaya ne de yardım etmeyen insanlara. En büyük isyanları çocuklarının bu duruma gelmesinde tek sorumlu olduğu hâlde bir defa olsun arayıp sormayan Kızılay Kan Merkezi’ne.
         <br/>
         <br/>
         Geçen yıl onları televizyon ekranlarında, gazete sayfalarında çocuklarının sadece “taşıyıcı” olduğunu anlatmak için verdikleri mücadele sırasında tanıdık. Küçük Y.O’yu da anne babasının yanında her şeyden habersiz, olanları anlamaya çalışan davranışlarıyla... Dün ekranlarda ana haber bültenlerine konuk olarak çağırılan tepkili veliler ve HIV virüsünün nasıl bulaşabileceği konusunda bilgilendirme yapmaya çalışan doktorlar vardı. Bugün onlardan geriye kalan, ruhu parçalanmış bir çocuk ve acılı bir aile var...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1641 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=18887), [web.archive.org (arşiv bağlantısı)](http://web.archive.org/web/20051220172128/http://aksiyon.com.tr:80/yazdir.php?id=18887)
