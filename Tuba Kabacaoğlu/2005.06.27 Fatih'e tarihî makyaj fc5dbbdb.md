# Fatih’e tarihî makyaj

*Tuba Kabacaoğlu 2005.06.27*

<div>
 <p>
  <font>
   Yüzyıllara tanıklık eden  Ayvansaray, uzun hazırlık çalışmalarının ardından bütün dünyaya ‘gerçek yüzünü’ göstermek için hazırlanıyor... Peki neler mi olacak? Yapılacak restorasyon sizi yüzyıllar öncesine götürecek.
   <br/>
   <br/>
   Onlarca Bizans kralının hapsedilip ölüme terk edildiği, yerin üç kat altında dünyada bir benzeri daha olmayan esrarengiz Anemas Zindanları’nı; Kaşıkçı Elması’nın ‘ilk’ bulunduğu ve Bizans’a ait dünyada ayakta kalan tek yapı olan Tekfur Sarayı’nı; 500 yıldır sessizce Türk tarihine tanıklık eden Toklu İbrahim Dede Mahallesi’ni görmek istemez misiniz? Elbette herkes görmek ister. Yanıbaşında olduğumuz halde görmezlikten geldiğimiz, yıllardır ihmal ettiğimiz tarihî miras gerçek yüzünü göstermeye hazırlanıyor şimdi. Fatih Belediyesi’nin katkılarıyla hazırlanan Ayvansaray Projesi’nden bahsediyoruz. Tarihî yarımadanın batısında kalmış ‘gizli İstanbul’u ortaya çıkarmayı hedefleyen proje için ihaleler yapıldı ve restorasyon çalışmaları çoktan başladı bile...
   <br>
    <br>
     Kayıp 1500 eser bulundu
     <br>
      <br>
       Tarih Bilincini Geliştirme Vakfı Başkanı Faruk Pekin ve ekibi tarafından hazırlanan proje birkaç parçadan oluşuyor. Yeni bir kültür turizm güzergâhı olarak hazırlanan çalışma Edirnekapı’dan başlıyor, Kariye Müzesi, Tekfur Sarayı, Anemas Zindanları, Türk Mahallesi ve Zeyrek’i de içine alarak Fener Balat’ta son buluyor. Proje kapsamında Ayvansaray, temmuzda İstanbul Büyükşehir Belediyesi tarafından “Tarihî Turizm Bölgesi” ilân edilecek. Fatih Belediye Başkanı Mustafa Demir, projeyle tarihî yapıların ortaya çıkacağını belirterek, “Tekfur Sarayı ve Anemas Zindanları Bizans kültürü açısından çok önemli. Emir Buhari Tekkesi ve Divaz Efendi Camii de bizim kültürümüz. Şu an yerlerine evler yapılmış.” diyor. Ayvansaray’daki tarihî mekanların bir kısmı Vakıflar Genel Müdürlüğü’ne, bir kısmı Millî Emlak’a, bir kısmı da Fatih Belediyesi’ne aitti. Tek sahibi olmadığı için hiçbir kurum çalışma yapamıyordu. Fatih Belediyesi ilk iş olarak mülkiyet problemini halletti ve bu ‘ortak malı’ İstanbul Büyükşehir Belediyesi bünyesinde topladı. Hukuki altyapı tamamlandıktan sonra restorasyon çalışması için üniversitelerden yardım aldı. Projeler, Anıtlar Kurulu’ndan geçti. İhaleler yapıldı ve en geç iki yılda tamamlanacak şekilde çalışmalara başlandı.
       <br>
        <br>
         Bugüne kadar birbirinden bağımsız yapılmış çalışmalara göre bölgede tescil edilmiş 3500 eser vardı. Şimdi bu rakam 5000’e çıkıyor. Böylece kayıp olan yapılar da kayıtlara geçmiş oluyor. Bulunan yeni eserlerin çoğu cami, türbe ve medrese... Ortaya çıkan eserler zamanla aslına uygun olarak inşa edilecek. Bunun için belediye, bu mekanların olduğu alanları kamulaştırarak geri alacak. Başkan Mustafa Demir, çalışmaların uzun vadede sonuca ulaşacağını söylüyor. Başkan Demir, bu kadar emin konuşuyor; çünkü tarihi yarım adada herkesin uymak zorunda olacağı bir yasal düzenleme var. Yaklaşık 5 yıl önce hazırlanan ama bir türlü yürürlüğe girmeyen düzenleme, AK Parti Hükümeti’nin 5226 sayılı kültür ve tabiat varlıklarıyla ilgili yaptığı yasa değişikliğinden sonra hayata geçer. “Daha önce böyle bir projenin onaylanması için 5-6 yıl beklemek lazımdı.”diyen Mustafa Demir, anayasalarını altı ayda onaylattıklarını, artık tarihî yarımadanın 30 yıl sonraki halini gözünde canlandırabildiğini söylüyor.Bizans döneminin en büyük saray komplekslerinden Blahernia Sarayı’nın parçası olan Anemas Zindanları, Haliç’e yakın eski sur duvarlarına bitişik on dört oda ve üç katlı bodrumdan oluşuyor. Bizans’tan günümüze ayakta kalan tek yeraltı zindanı. Tarihî ve mimari özellikleriyle dünyada benzeri yok. Anemas Zindanı, adını Arap asıllı Bizans askeri Mihael Anemas’tan almış. 1107’de İmparator Aleksios’a suikast planlarken yakalanan Anemas ve zindandaki kuleye hapsedilir. Sonra imparatorun kızı Anna’nın yardımıyla kurtulur.
         <br/>
         <br/>
         Zindanın gönülsüz misafiri sadece Anemas olmaz. İmparator I. Kommenos, İmparator Isaakios ve oğlu Aleksios, veliaht Andronikos Palaiologos ile Sultan I. Murad’ın oğlu Savcı Bey de ünlü misafirler arasındadır. Günümüze kadar birçok badire atlatan zindan, son dönemde tinercilerin barındığı bir yerdi. Turistlerin girmeye cesaret edemediği, çöplerin istila ettiği mekan artık “makus” talihini yenmeye hazır. Projenin Teknik Başkan Yardımcısı Mimar Recai Peker, Anemas’ın taşıyıcılık sisteminin sağlam olduğunu, sadece duvar onarımı ve ışıklandırma yapacaklarını belirtiyor.
         <br/>
         <br/>
         Tekfur Sarayı’nın hâl-i pürmelâli
         <br/>
         <br/>
         Ayvansaray Projesi kapsamındaki diğer mekan Tekfur Sarayı. Piri Reis’in meşhur İstanbul Minyatürü’nün en önemli figürü olan mekan, hem Bizans İmparatorluk Sarayı hem de bir prens evi. Bizans’ın son asrında kullandığı  Blahernia Saray kompleksinden artakalan bu yapı dünyada ayakta kalan tek Bizans sarayı. Daha sonra hayvanat bahçesi, çini imalathanesi ve 19. yüzyılda da  sadece Yahudilerin yaşadığı sosyal bir mesken olarak kullanılmış. 12. yüzyılda inşa edilen üç katlı yapının önünde küçük bir avlu var, pencere üstlerinde süslü kemerler sıralı... Giriş katı şehir surlarına bitişik ve dört büyük kemerle avluya açılıyor. Bugün üç katlı bölümün ara katları yok. Kemerlerdeki tahribat göze çarpıyor. Ayrıca surlara bitişik olan kısımda, sarayın avlusundan da yararlanılarak tek ve iki katlı binalar yapılmış. Pencere üstlerindeki süs kemerleri aynen duruyor. Proje kapsamında kemerler tamir edilip aslına uygun olarak tamamlanacak. Sarayın içindeki üç ara kat tekrar inşa edilecek, avlunun üstü kapatılarak saray, kapalı bir mekan haline getirilecek.
         <br/>
         <br/>
         Tekfur Sarayı’nda ilk tamirat 1955-1970 yılları arasında yapılır. Hemen ardından yangın çıkar. Bunun üzerine sarayın girişi demir kapıyla kapatılır ve ziyaretçilerin girişine izin verilmez. Bu kapıyı kimin yaptırdığı hâlâ bilinmiyor... Recai Peker’e göre bu zamana kadar saraya girişin engellenmesi turist açısından iyi olmadı. Ama, mekan ancak böyle korunabilirdi. “Keşke daha önce restore edilseydi de daha az tahrip olsaydı.” diyen Peker, sarayın üstünün açık olmasının tahribatı artırdığı görüşünde.
         <br/>
         <br/>
         Projenin içinde yer alan bir diğer önemli mekan Toklu Dede Mahallesi; yeni adıyla ‘Türk Mahallesi’. Mahallenin beş yüz yıllık bir geçmişi var. Geleneksel Türk ahşap mimari örneklerinin sergilendiği evler, küçük bir ada içinde bulunuyor. 18’i tescilli 40 evin bulunduğu adacığın restorasyonu için Fatih Belediyesi tarafından ‘Toklu Dede Mahallesi Kentsel Rehabilitasyon Projesi Atölyesi’ kuruldu. Bu atölyede mimar, şehir planlamacısı ve Yıldız Teknik Üniversitesi öğrencileriyle beş mimar görev alıyor.
         <br/>
         <br/>
         Türk Mahallesi geleneksel  mi değil mi?
         <br/>
         <br/>
         Eren Akçay (20), Türk Mahallesi’nde 200 yıllık bir Osmanlı evinde yaşıyor. Burada dünyaya gelmiş. Ev aslen dedesine ait. Akçay ailesi, kendileri açısından 40 yıllık geçmişi olan evlerinden ayrılmak zorunda oldukları için üzgün. Eren Akçay, “Gelişmeden yeni haberimiz oldu. Maddi imkanlarımız sınırlı olduğu için babam kara kara düşünüyor şimdi.” diyor. Benzer tedirginliği bütün mahallelide görmek mümkün. 10 yıldır bu mahallede yaşayan Kübra Dursun, “Gözümü burada açtım. Şimdi çevremizde bir sürü yabancı var. Evlerimize giriyor, araştırıyor, bakıyor, ölçüyor, biçiyor. Ne olacağını kimse söylemiyor.” diyor. Mahalle halkı kendini nelerin beklediğini bilmiyor. Belediye Başkanı Mustafa Demir ise “Problem çıkmadan, vatandaş üzülmeden anlaşacağız.” diyerek mahallelinin bu işten daha kazançlı çıkacağını söylüyor.
         <br/>
         <br/>
         Türk Mahallesi sakinlerinin kafa karışıklığının yanında bir sorun daha var. Bazı mimarlara göre Toklu Dede Mahallesi bir ‘Türk mahallesi’ değil. Belediyeye göre Türk mahallesi ve restore edilmeli. Projede görev alan Mimar Korhan Gümüş, Türk Mahallesi’nin geleneksel olduğunu düşünmüyor. Çünkü, mahalle sanayi devriminden sonra yapılmış. Evler, modernleşmenin İstanbul’a etkisini anlatan nitelikli eserler ve İstanbul’un bir dünya kenti olduğunun kanıtı. Korhan, İstanbul’daki restorasyon yapılarının fiziksellik üzerine kurulu olduğunu, Ayvansaray Projesi’nde ise doküman toplanıp ciddi çalışmalar yapıldığını belirterek, “İnşaat yapmakla işe başlanmaz. Bu projeyle Ayvansaray, kültür-gezi parkuru haline gelecek ve farklı kültürlerin burada nasıl kaynaştığı gösterilecek. Bu çalışma AB için de önemli.” diyor.
         <br/>
         <br/>
         Kültür Bilincini Geliştirme Vakfı Başkanı Faruk Pekin ise Türk Mahallesi olarak isimlendirilen bölgenin bir Yahudi mahallesi olduğunu iddia ediyor. Çünkü bölgede bilinen ve bilinmeyen Sinagoglar var. Üstelik bir evin kapısının üzerinde de Yahudi sembolü bulunuyor. Pekin’e göre, proje bütünü kapsamalı ve ‘kent dönüşüm projesi’ olarak ele alınmalı, güzergah çeşitliliği sağlanabilmeli, mahalleler kendi atmosferiyle kalmalı ve turistler bu evleri gezebilmeli. Yeniden bir mahalle yapmanın anlamı yok. Sadece surlara yapışan gecekonduların yıkılması yeterli. Zaten mahalle çokdinli, çokdilli, çokkültürlü bir bölge. Bizans ve İstanbul çalışmalarıyla bilinen Prof. Dr. Semavi Eyice ise Toklu Dede Türbesi’nin bulunduğu bölgenin Türk mahallesi olduğunu belirtiyor.
         <br/>
         <br/>
         Anemas Zindanları, Tekfur Sarayı ve Toklu İbrahim Dede Mahallesi’nin Türk ve dünya tarihi açısından önemli olduğu ve en iyi şekilde değerlendirilmeleri gerektiği konusunda herkes hemfikir. Peki bu mekanlar nasıl kullanılacak? Başkan Mustafa Demir’e göre çalışmaların en zor aşaması bu. Temmuzda, Habitat’tan sonra en geniş katılımlı program olarak bilinen Dünya Mimarlar Odası’nın uluslararası kongresi İstanbul’da yapılacak. Mimarlık Odası’nın katkılarıyla kongreye gelen tüm mimarlara Tekfur ve Anemas’la ilgili sunumlar yapılacak ve bu iki mekana en doğru fonksiyonun verilebilmesi için düşünce alışverişi gerçekleştirilecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2875 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22030), [web.archive.org (arşiv bağlantısı)](http://web.archive.org/web/20070822225827/http://www.aksiyon.com.tr:80/yazdir.php?id=22030)
