# Çocuklar için bir çalıştay yetmez

*Tuba Kabacaoğlu 2012.04.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Artık çocukları ebeveynler, okullar yerine televizyon yetiştirse de biz hâlâ ‘Medya ve Çocuk’ üzerine ‘yeterince’ konuşamıyor, konunun ciddiyetini kavrayamıyoruz. Anlaşılan o ki bize bir çalıştay yetmez…
  </font>
 </div>
 <div id="newsText">
  <font class="detail-text">
   <p>
    ‘Kültürümüzün aynası medya/Bizi taşıyacak gelecek yıllara/Haberleri izlediğimde anne/Neden korkuyorum gece… Ah medya, ah medya/Hem annemi aldın, hem babamı/Haftaiçi sıra sıra diziler/Herkes ‘başımdan git’ der/Şehrazat’ın çocuğu hasta olmuş/Ali Rıza Bey köpürmüş.” Miniklerin yazdığı bu şiirleri seslendirerek konuşmasına başlayan RTÜK Başkanı Prof. Dr. Davut Dursun, Gazeteciler ve Yazarlar Vakfı Kadın Platformu ile İstanbul Üniversitesi İletişim Fakültesi işbirliğiyle hazırlanmış ‘Medya ve Çocuk Çalıştayı’ndaydı. Gazete ve televizyon yayıncılığının sorunlu tarafları, İletişim Fakültesi Dekan Yardımcısı Prof. Dr. Pınar Eraslan Yayınoğlu moderatörlüğünde masaya yatırıldı. Programa sunumlarıyla Balçiçek İlter, İpek Çalışlar, Yalvaç Ural ve TRT Çocuk Koordanitörü Can Uysal da katıldı. Dinleyiciler arasında çocuk ve aile konularıyla yakından ilgilenen sivil toplum örgütlerinin temsilcileri de vardı.
    <p>
     Çalıştaydaki ilk sunum RTÜK Başkanı Prof. Dr. Davut Dursun’a aitti. Dursun, “Medya çocukların ve gençlerin eğitimini, çalışmalarını, eğlencelerini ve sosyalleşmelerini doğrudan etkiliyor. Artık çocukları aileler, okullar değil, medya yetiştiriyor.” diyerek konuşmasına başladı. Prof. Dr. Dursun, en büyük tehdidin çocukların soyut düşünememesi olduğunu anlattı ve 5 yıl önce RTÜK’ün yaptırdığı bir araştırmaya dikkat çekti. Buna göre; çocuk ve gençlerin okuldan geldiğinde ilk yaptığı etkinlik televizyon seyretmek. Günde 3 saati bu aktiviteye harcayanların yüzde 82’si ne izleyeceğine kendi karar veriyor. Böylece bir çocuk yılda 1500 saatini televizyon karşısında geçirmekle kalmayıp 100 bin şiddet, 8 bin civarında da ölüm ya da yaralanma sahnesine muhatap oluyor.
     <p>
      Çalıştay’a ikiz annesi, gazeteci ve psikolog sıfatıyla katılan Balçiçek İlter “Televizyon dizilerinin çocuklar üzerindeki etkileri”ni inceleyen bir sunum gerçekleştirdi. Kadın platformundan konu önerisi geldikten sonra uzun bir süre dizileri çocuk gözüyle izleyen gazeteci, gördükleri, hissettiklerini dinleyicilerle paylaştı: “Gizli bahçelerimiz vardır olumsuzlukları, kötülükleri kapsayan. Onları çocuklarımıza göstermek dahi istemeyiz. Ama ben dizileri izlediğimde o gizli bahçelerin çok sık, net bir şekilde onlara sunulduğunu gördüm. 5 yaşındaki çocuğumuzu okula göndermeye kıyamıyoruz ama karakter ve kişiliğin büyük oranda oluştuğu 2-6 yaş arasında televizyon karşısına oturtuyoruz. Solaryum yaşı 14’e inmiş. Etrafımızda küçük kadınlar ve küçük adamlar var artık. Çünkü çocukların hayata, insanlara bakış açısını değiştirecek güçte geliyor mesajlar. Annelere seslenmek istiyorum; 6 yaşına kadar sorumluluk bizde. Bırakalım da yavrularımız çocukluklarını yaşasın.”
      <p>
       İstanbul Üniversitesi İletişim Fakültesi’nden Doç. Dr. Seda Mengü “Üçüncü sayfa haberleri ve çocuk” üzerine yaptıkları araştırmanın sunumunu gerçekleştirdi. Çocukları konu alan üçüncü sayfa haberlerinin ne şekilde verildiğini gözler önüne sermesi açısından Mengü’nün çalışması önemliydi. Özendiricilik, mahremiyet, psikolojik etki, duyarlılık, yapıcılık gibi faktörler göz önünde bulundurularak incelenmişti tüm ulusal yayın yapan gazeteler. Buna göre; Posta gazetesi yüzde 70’le ‘en fazla çocuk haklarını ihlal eden yayın olurken Sabah gazetesi ikinci sırada yer aldı.
       <p>
        Birinci oturumun müzakere kısmında gündeme gelen önemli bir konu da çocuk kanallarındaki reklamlardı. RTÜK Başkanı Dursun konu hakkındaki olumsuz eleştirilere tekrar söz alarak şöyle cevap verdi: “Tuzlu, şekerli, kızartılmış, sağlığa zararlı besinlerin reklamlarının yapılmaması için çalışıyoruz. Çocuk istismarı sayıldığı için gizli reklam uygulamalarına da izin vermiyoruz. Ama bunun dışındakiler bizim yetkimizde değil. Ebeveyn duyarlılığı çok önemli. Problemli reklamları hemen Reklam Denetim Kurumu’na şikâyet etmeleri lazım. Onlar belli kriterler çerçevesinde inceleme yapıp reklamı yayından kaldırabilme yetkisine sahip.”
        <p>
         Verimli geçen çalıştayın bizce en önemli sonucu; medya ve çocuk üzerine daha çok konuşmak, daha çok tartışmak ve düşünmek zorunda olduğumuzdu…
         <p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32277-cocuklar-icin-bir-calistay-yetmez.html), [web.archive.org (arşiv bağlantısı)](http://web.archive.org/web/20140413075940/http://www.aksiyon.com.tr:80/aksiyon/haber-32277-cocuklar-icin-bir-calistay-yetmez.html)
