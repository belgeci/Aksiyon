# Bir reklamda 18 yıl!

*Tuba Kabacaoğlu 2008.02.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   O ülkemizin en ünlü Ayşe Teyze’si. Hatta “Türkiye’nin ilk 18 yıllık reklam yüzü” kötü lekeler düşmanı. Peki, yıllardır ekranlarda görmeye alıştığımız Alev Gündoğdu kim? Buyurun biraz nostalji yapmaya, biraz da onu tanımaya…
  </font>
 </div>
 <div id="newsText">
  <font class="detail-text">
   ‘Zıtt Tokai’, ‘Cırtt Ayşe Teyze’… Envai çeşit televizyon kanalının ve sayısı belirsiz reklamın olmadığı günlerde dillerimize dolanan iki önemli reklam repliğiydi... Aradan 18 yıl geçti. Artık kanal zaplamaktan yorgun düşüp reklam arası dizi film izliyoruz. Hayatımızda değişen çok şey var. Değişmeyenler ise “hey gibi günler” demek için önemli birer bahane. 18 yıldır âdeta bir ‘Süpermen’ gibi hanımların derdine derman olan Ayşe Teyze, çok şey hatırlatır bize. Ace reklamlarının uzun soluklu yıldızını unutmaya fırsat bile bulamıyoruz! Üstelik 1990 yılından bu yana aynı giysileri giyip lacivert çantasını koluna takıyor, saç modelini hiç değiştirmiyor. Birçoğumuzun çocukluğunun en ünlü Ayşe Teyzesi’nin kim olduğunu, neden ısrarla aynı markanın reklamlarında oynadığını, ve niçin hiç değişmediğini merak ediyorsanız, buyurun biraz nostalji yapmaya, biraz da Alev Gündoğdu’yu tanımaya...
   <br/>
   <br/>
   Ace’nin ilk reklamını hatırlayan var mı? Alev Gündoğdu bile önce anımsamakta zorlanıyor, ardından anlatmaya başlıyor: “Bir doğum günü kutlaması var. İki hanım karşılıklı masa örtüsünü tutup sermeye çalışıyor. O esnada örtü ‘cırrtt’ diye yırtılıyor ve Ayşe Teyze orada beliriveriyor. Kol çantasında taşıdığı Ace’yi üzgün kadınlara vererek onları mutlu ediyor.” 1990 yılında gösterime giren ve hemen her programın ardından TRT 1 ve TRT2’de gösterilen bu reklam elbette Alev Hanım’ın hayatında çok şeyi değiştirir. Çünkü o dönemde Türkiye’de reklam ajansları parmakla sayılacak kadar azdır. Eğitim seviyesi ne olursa olsun kimse bu ‘dükkân’ların ne işe yaradığını da bilmez.
   <br/>
   <br/>
   MAHALLENİN MÜTEVAZI TEYZESİ
   <br/>
   <br/>
   Doğma büyüme İstanbullu Alev Hanım, 17 yaşında evlenip 18’inde ilk çocuğu Dila’yı dünyaya getirir. Kardeşi olmadığı için el bebek gül bebek büyütülen Alev, önce yeni hayatına alışmakta zorlanır. Yarım bardak toz şeker koyarak yaptığı ilk yemeği ıspanak da bu döneme denk gelir. Dila 2 yaşındayken ikinci çocuk Ceyla dünyaya gelir. Çoluk çocuk hayat koşuşturmacası derken 1986’da çok sevdiği bir arkadaşı “Çocuklar büyüdü. Gel fotoğrafını bir ajansa bırakalım. Belki reklamlarda oynarsın. Hem boş zamanlarını değerlendirir hem de farklı bir alanda bilgi sahibi olursun” der. Hatta o kadar çok ısrar eder ki Alev Hanım bir ajansa gidip fotoğraf bırakmak zorunda kalır. O zamanlar bir prodüksiyon için 300-400 kişi başvurmuyor, aksine 10-15 kişi ancak bulunuyordur. Dolayısıyla Gündoğdu’nun şansı oldukça yüksektir. Ve… Aradan birkaç gün geçer. Ajans, deneme çekimleri için çağırır. Annesi Gülyüz Hanım’ı da yanına alıp sete gider. İlk görevi İş Bankası’nda çalışan bir müdireyi canlandırmaktır. Yalnız rolü kısadır. Yapması gereken tek şey banka defterini alıp vermektir. Konuşmasına bile gerek yoktur. Bir günde çekimler biter, çalışma ortamından da ziyadesiyle memnun kalır.
   <br/>
   <br/>
   Alev Hanım hayatı boyunca mütevazılığı elden bırakmayan biri. Dolayısıyla reklamlarda oynuyor olması da hayatında büyük değişikliklere sebep olmamış. Yalnız en büyük heyecanı kendi değil de komşuları yaşamış. Reklam kuşaklarını takip edemese de komşularının çığlıklarını duyunca televizyonda çıktığını anlarmış. 1990’da Ayşe Teyze olana kadar çikolatadan tuvalet kağıdına birçok reklamda oynar. Fakat hepsinde ya anne olur ya da ağırbaşlı, sade görünümlü kadınları canlandırır. Bir gecede üst üste dört reklamda çıkmışlığı vardır. 30 saniyelik bir reklam filmi için 4-5 gün çalışır. Eski eşi Hikmet Bey bu süreçte onu yalnız bırakmaz.
   <br/>
   <br/>
   100 BÖLÜMLÜK KLASİK!
   <br/>
   <br/>
   18 yılda çekilen 100’den fazla Ace reklamı var; ama senaryolar birbirine benziyor. Darda kalan bir hanıma ‘süper güç’ Ayşe Teyze gelip yardım ediyor. Elbette yardım isteyenler değişiyor; bazen çocuklarıyla başı dertte bir anne, berberler, teyzeler, meyve toplayan kadın ve çocuklar... İlk 14 sene her yıl 6-7 reklam çekilirken 2002’den bu yana 4-5 reklamla yetiniliyor. Teknolojinin bu kadar geliştiği günümüzde ‘basit’ Ace reklamlarının neden dikkat çektiğini şöyle anlatıyor Alev Hanım: “Uzun süre formatını değiştirelim istedim. Ama yıllar içinde şunu gördüm; istikrar başarıyı getiriyor. Ace’nin kendine has bir konusu var. Aslında tüm dünyada güdülen özel bir tanıtım stratejisi bu. Yapılan araştırmalar şunu gösteriyor; bir bilenin ürünü onaylaması çok önemli. Diş hekiminin bir diş macununu tavsiye etmesi gibi ben de insanlar arasında ‘hijyen uzmanı’ diye tanınıyorum ve Ace’yi tavsiye ediyorum. Bu artık büyüğünden küçüğüne herkesin zihnine kazındı.” Alev Hanım ‘reklamda istikrar önemli’ dese de gelen bir mektup üzerine bir dağ evine gidip Ace’nin formülü öğrenmek isteyen ‘kötü adamlar’ tarafından kaçırıldığı ve ‘Ayşe Teyze Ordusu’nca kurtarıldığı reklam filmini unutamadığını anlatıyor. Çünkü çekim esnasında çok eğlenmişler, kendini James Bond filminde zannetmiş. Yalnız bu bir kereye mahsus yapılmış ve bir sonraki reklam için yine klasik konulara dönülmüş.
   <br/>
   <br/>
   Hemen hepimizin hayatında “Ayşe Teyze”ler olmuştur. Hiç değilse bebeğimizin adını ‘Ayşe’ koymuşluğumuz vardır. Alev Hanım’a göre marka, bu sıcaklığı kullanıyor. Hatta tüm dünyada gösterilen Ace reklamlarında tonton tipli, beyaz saçlı, aydınlık yüzlü, sıcak bakışlı tipler oynatılıyor. Öyle ki: İtalya’daki ‘Ayşe Teyze’ Ace reklamı çekerken 85’inde vefat ediyor sette. Oysa bizim Ayşe Teyze diğerlerine göre hayli genç. Fakat firma yetkilileri “Türkiye genç nüfuslu bir ülke” diyerek Gündoğdu’da karar kılmışlar yıllar önce: “Uzun soluklu bir proje olacağını söylemişlerdi: ama 18 yılı geride bırakacağımı hiç tahmin etmezdim. İyi ki o gün fotoğrafımı ajansa götürmüşüm.”
   <br/>
   <br/>
   KADIN PROGRAMLARI KÖTÜYE GİTTİ
   <br/>
   <br/>
   Alev Hanım diğer reklam oyuncularına kıyasla fazlaca istikrarlı. Çünkü Ace’den sonra hiçbir reklamda oynamadı. Bir Türkiye rekoruna da imza atarak “Türkiye’nin 18 yıllık ilk reklam yüzü” unvanına sahip oldu. Hâlinden hiç de şikayetçi değil. “Ayşe Teyze’lik, bedenime de gönlüme de yetiyor” diyor. Çok fazla teklif aldığını da belirtiyor. 3 buçuk ay özel bir televizyon kanalında hanımlara yönelik bir program yaptığını ve reyting savaşında yenildiği için yayından kaldırıldığını anlatıyor. İlk etapta çok üzülmüş, “Neden yapamadım” diye kara kara düşünüp durmuş. Fakat günümüz kadın programlarını eleştirerek “İyi ki devam etmemiş. Kadın programları o kadar kötüye gitti ki; onlardan biri olmak istemezdim. Ben oyna deyince oynayabilecek, ağla deyince ağlayacak, acı çeken kadınları ekrana getirip üzüntülerini depreştirebilecek biri değilim.”
   <br/>
   <br/>
   Alev Hanım’ın 17 yaşında dünya evine girmesi üniversiteye gidememesine sebep olur. “Erken evlenmeseydim tiyatro ya da sinema okumak isterdim” dese de gelen dizi tekliflerini hiç düşünmeden geri çeviriyor. Ona göre, dizi çekimleri çok emek istiyor. Ekibin gecesi gündüzü yok. Yani günümüz oyunculuğu onun hayat tarzına da günlük yaşamına da uygun değil: “Artık yaşımız yerine geldi. Zamanı ve Ayşe Teyzeliği sindire sindire yaşamayı istiyorum.” Alev Hanım, ekrandaki görüntüsünün aksine oldukça hareketli, hayat dolu biri. Röportaj esnasında da konuşmalarımız sık sık şen kahkahalarla bölünüyor ve bir ‘sit-com’da oynamak ister miydi merak ediyoruz: “Yakın çevremin dışında kimse benim bu kadar neşeli olduğumu, gerçek yaşımı bilmez. Hatta ajanslardan biri 30 yaşındaki bir kadının annesini canlandırmamı teklif etmişti. Kabul etmedim. En azından tanışalım dediler. Gittim. Spor giyinmiştim. Benim Ayşe Teyze olduğuma bir süre inanmadılar. Sonra özür dileyerek ‘Sizin daha yaşlı olduğunuzu düşünmüştük. Çok gençmişsiniz!’ dediler.”
   <br/>
   <br/>
   ANNESİ, ÜÇÜNCÜ ÇOCUĞU
   <br/>
   <br/>
   45’ine merdiven dayayan Ayşe Teyze’mizin sakin, tertemiz, düzenli ve sade bir evi var. Kendini ‘ev hanımı’ diye tanımlıyor. Mutfakta olmayı, ev işleriyle vakit geçirmeyi çok seviyor. Evcimen biri olması sebebiyle bol bol hamur işleri yapıp dostlarını davet ediyor. “Haberli olsun, her gün misafirim gelsin” diyor mesela. Teknolojiyle arası çok iyi değil. Film izlemeyi çok sevdiği için yalnızca DVD çalıştırmayı biliyor. Büyük kızının kendi gibi şen şakrak, dışa dönük biri olduğunu, evlendikten sonra yerini çok aradığını anlatıyor. Kendini iki çocuklu değil de üç çocuklu gibi hissediyor. Yıllarca emeğini kendinden eksik etmeyen annesi Gülyüz Hanım’ı üçüncü çocuk kategorisinde değerlendiriyor. Çünkü annesi 2,5 yıl kanser tedavisi görmüş. Sürekli gülen yüzü, hayata bağlılığı, kızı ve torunlarının verdiği enerjiyle bu kötü hastalığı yenmiş.
   <br/>
   <br/>
   Alev Hanım, annesiyle birlikte eski Türk filmlerini izlemeyi çok seviyor. Her bir karede zamanın değişkenliğini ve geçirgenliğini hissetmenin onlara iyi geldiği kanaatinde. Akşam yemeklerini geç yiyip gece geç saatlere kadar uyanık kalıyor. Böylece kendini ve zamanı rahatlıkla dinleyebiliyor. Üniversite öğrencisi Ceyla da çoğu zaman annesine eşlik ediyor. Samimi arkadaşları dahil herkesin kendisine “Ayşe Hanım” demesinden kesinlikle rahatsızlık duymuyor. Çünkü Ayşe Teyze’nin kendinden çok da farklı biri olmadığını biliyor. Çocukluluğunun geçtiği sokakta oturuyor hâlâ. Onu ufacıkken tanıyan bakkalın bile “Ayşe” demesini yadırgamıyor mesela. Marketlere gidip karşılaştırmalı alışverişler yapmaya bayılıyor, indirim günlerini ise asla kaçırmıyor.
   <br/>
   <br/>
   Alev Hanım şu sıralar yeni bir evliliğin eşiğinde. Aile kurumunun gücüne ve değerine çok inanıyor. Diziler, modern hayat dayatmalarıyla evlilik yıpratılmaya çalışılsaS da “Burası Türkiye, evlilik kurumunu hiçbir zaman yıkamazlar” diyor. Ona göre evlilik doğru zaman ve doğru insanla yapıldığında hayattaki tüm karmaşıklıkları ortadan kaldırıveriyor. Huzur, mutluluk ve sonsuz enerjiyle yaşamak isteyenlere de evliliği tavsiye ediyor.
   <br/>
   <br/>
   Bir marka insanın hayatı olabilir mi? Alev Hanım’ın yaşantısına bakınca “evet olabilir” diyebiliriz. Çünkü o sadece reklamlarda oynamakla kalmıyor, Ace’nin düzenlediği programlara da katılıyor. Günleri dopdolu. Belki bir market açılışında belki bir ürün tanıtım standında onu görebiliyorsunuz. Tabii bir de “Ace Akıllı Kadınlar Kulübü” var. Son 2 yıldır faaliyette.
   <br/>
   <br/>
   KADINLARIMIZ YALNIZLAŞIYOR
   <br/>
   <br/>
   Reklamların unutulmaz yüzü, Türkiye’nin her yerine yaptığı gezilerle de hanımların gözdesi. Birkaç il hariç her şehri ziyaret etmiş. Genelde ya o ildeki en büyük marketin misafiri olmuş ya da şehrin göbeğine kurulan Ace standında hanımlarla buluşmuş. Doğal afetler sonrası hem yardım götürmek hem de ortamdaki negatif elektriği almak maksadıyla yaptığı geziler de olmuş. Halkın özellikle de evli hanımlarının ilgisinden memnun Alev Hanım. Ona göre; 18 yıldır tanıdıkları, aileden biri o. Hatta yaşadıkları da bu tezi doğrulayacak nitelikte. “Büyük bir markete konuktuk. Bir hanım hastaneden çıkıp oraya uğramış alışveriş için. Kanser olduğunu öğrenmiş tam da o gün. ‘Yurtdışında çocuklarım var. Ayşe Teyze, sence bunu onlara söyleyeyim mi?’ Hanımın rahatsızlığını aile fertlerinden önce ben öğrendim ve söylemesinin daha uygun olacağını belirttim. Yine İzmir’de bir hanım: ‘Eşimi yeni kaybettim. Üç çocuğum var. Biri Yıldız Teknik Üniversitesi’ni kazandı. Buradaki evimi satıp sizce İstanbul’a taşınayım mı?’ dedi. Şaşırdım ne diyeceğimi bilemedim. Böyle hayati bir şeyi bile paylaşıp ‘Sen ne dersen onu yapacağım’ diyorlar. Paylaşımları mutlu ediyor, bir yandan da kadınlarımızın ne kadar yalnız olduğunu görüyorum. Gerçekten çok üzücü.”
   <br/>
   <br/>
   BATI KADINLARI AZ TAHAMMÜLLÜ
   <br/>
   <br/>
   Akıllı Kadınlar Kulübü’nde eğitim seviyesi birbirinden farklı onlarca kadın bir araya gelebiliyor ve tatlı bir sohbet başlıyor. Orada saç bakımından tutun da pratik bilgilere kadar her şey konuşuluyor. Alev Gündoğdu, her il ve ortamda değişmeyen tek konunun güzellik olduğunu, kendisinin de hanımlardan çok şey öğrendiğini belirtiyor. Türkiye’nin her yakasını karış karış dolaşan Alev Hanım, doğu kadınlarının daha çileli, yorgun ve çocuklarıyla var olan bireyler olduğunu söylüyor. Batı kadınını ise “daha rahat ve tahammül sınırı kısıtlı” buluyor. Doğu-güneydoğu kadınının çekimserliğinin ardında sıcacık bir yüreğin, samimiyetin saklandığını da iyi biliyor. Yalnız hanımların aşırı çocuk sahibi olmalarına üzülüyor: “29 yaşında ama 10 çocuğu var. Doğum kontrol yöntemlerini de anlatıyorum zaman zaman. Bilgileri var aslında; ama ‘beyim bilir’ diyorlar. Uygulama yok. Radyo programlarına da katılıyorum. Mardin’ de yerel bir radyoya konuk oldum. Aile planlaması hakkında çok konuştum. Program bitti. Meğer fikirlerimi yayında içtenlikle destekleyen DJ’in de 19 çocuğu varmış. İsimlerini dahi baştan sona sayamadı.”
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-16071-34-bir-reklamda-18-yil.html), [web.archive.org (arşiv bağlantısı)](http://web.archive.org/web/20120319012320/http://www.aksiyon.com.tr:80/aksiyon/haber-16071-34-bir-reklamda-18-yil.html)
