# Kapsülüne bakmadan hapı yutma

*Tuba Kabacaoğlu 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Jelatin kapsüller ne yazık ki hiç gündemimizde değil. Çünkü ciddi şekilde bilgi eksikliğimiz var. Çözüm basit aslında. Vatandaş ısrarla talep edecek, kurumlar harekete geçecek…
  </font>
 </div>
 <div id="newsText">
  <font class="detail-text">
   <p>
    Her şey masa üzerinde duran prospektüse elinin uzanmasıyla başladı. Normalde daha önce harekete geçmeliydi. Ama söz konusu basit bir vitamin takviyesi olunca bu kez ‘içindekiler’ kısmını çok da umursamamıştı. Minik kâğıdı açar açmaz ilacın ismini gördü. Ardından parantez içinde yazan ‘Jelatin’ ifadesine takıldı gözleri. Jelatin neyden yapılıyordu? Domuz ya da sığırdan... “Acaba benimki hangisi?” dedi. Sonra “Sığırdan yapılsa da kullanabileceğim anlamına gelmiyor ki…” diye düşündü. Doktorunu arayıp bu konuya açıklık getirmesini istedi; ama onun da bilgisi yoktu. “Araştıracağım.” diyerek telefonu kapattı. Aklına ilacı üreten firmaya sormak geldi. Oldukça tanınan, ürünleri çok sık kullanılan bir markaydı bu. Yaşadıklarını anlattı. Anlayışla karşıladılar ve bir süre sonra farmakoloji uzmanının kendisini arayacağını söylediler. Sözlerinde durdular. Gün içinde gelen telefon bu haberin de çıkış noktasını oluşturdu: “Hanımefendi, kullandığınız ilacın kapsülü sığırdan elde ediliyor. İçiniz rahat olsun.” “Helal mi peki bu sığır jelatini?” “O kısmını bilemiyorum. Bu konuda bize bir bilgi verilmedi.” Bu cevap üzerine ufak çaplı bir şok hâli yaşadı. Kısa süre sonra tekrar telefonu çaldı. Arayan doktoruydu. Ona yeni bir ilaç önerdi. Yalnız biliyordu ki herkes onun kadar şanslı değildi…
   </p>
   <p>
    Jelatin, günümüz insanının en büyük imtihanlarından biri. Çünkü neredeyse kullanmayan sektör yok. Dolayısıyla neye elimizi atsak içimizde bir tereddüt, sızı var. “Acaba, acaba…” demekten yoruluyor, bazen de duyarsızlaşarak vicdanımızın sesini susturmaya çalışıyoruz. Söz konusu sağlığımız olunca da durum ne yazık ki değişmiyor. Yukarıdaki gerçek olay, aynı sorunu yaşayan vatandaşları aklımıza getirdi. Konuyu araştırmak, aldığımız bilgiler doğrultusunda naçizane okurlarımıza yol göstermek ve en çok da bir kamuoyu oluşturarak prospektüslerde (Amerika ve Avrupa ülkelerinde olduğu gibi) jelatinin neden yapıldığının yazılmasına vesile olmak istedik.
   </p>
   <p>
    <strong>
     Niçin jelatin kapsül?
    </strong>
   </p>
   <p>
    İyi niyetlerle çıktığımız yol öyle zorluydu ki. Malum ilaç sektörü gerek üretim hacmi gerekse ticari kapasitesiyle ekonominin en kritik sektörlerinden biri. 2011 itibarı ile 9,1 milyar dolar düzeyinde bir pazara sahip Türkiye’de. Konumuz jelatin olunca görüştüğümüz kurum ve kişiler isimlerini vermek istemedikleri gibi edindikleri bilgileri paylaşmakta da oldukça ‘cimri’ davrandılar.
   </p>
   <p>
    Türkiye ve dünyadaki kapsüllü ilaçların yüzde 95’i sığır ve domuz jelatininden yapılıyor. Yalnız uzmanlar son 20 yılda domuzdan elde edilen jelatinin hayli arttığını söylüyor, bunun sebebi olarak da 1986’da İngiltere’de çıkan ve sığır etinden insanlara da geçebileceği kabul edilen deli dana hastalığını (BSE) gösteriyorlar. Peki, neden domuz ve sığır jelatini yerine bitkisel jelatin ya da balık jelatini kullanılmıyor? Son iki yıldır Türkiye’ye jelatin kapsül getiren bir firmanın genel müdürü, aynı zamanda da Kimya Yüksek Mühendisi N.E. cevaplıyor sorumuzu: “Kapsülün kullanım kolaylıkları var. Bağırsaklar ya da midede çözülüyor. Ağza kötü tat, koku bırakmıyor. Kolayca yutuluyor. Kendi, başlı başına protein kaynağı. Ama tercih edilmesinin en önemli sebebi çok daha ucuz olması. Bitkisel kapsüller aşırı pahalı. Bazen bir kuraklık geliyor. Bütün maliyet hesaplarınız altüst oluyor. Ama sığır ve domuzda böyle bir sorun yok. 12 yıldır ilaç sektöründeyim. Hayvansal jelatin 6,5, bitkisel kapsül ise 30-40 dolar. Ki Sağlık Bakanlığı sürekli ilaç fiyatlarını da düşürmeye çalışıyor.”
   </p>
   <p>
    Yumuşak kapsüllerde balık, sert kapsüllülerde de bitkisel jelatin kullanan bir firma, N.E. ile aynı fikirde. Mevcut hassasiyetlerinin artı bir maliyet olarak kendilerine döndüğünü anlatıyorlar: “21. yüzyılda sağlıkta risk faktörlerinin azaltılması hedefleniyor. Domuz ve sığır jelatinini deli dana virüsü taşıma ihtimali bulunduğu için kullanmak istemiyoruz. Ama her defasında özel üretim yaptırıyoruz. Özellikle balık jelatini kapsüllerini. Bu da bize yüksek maliyet şeklinde geri dönüyor.” N.E. sektörde bu anlamda bir hareketlilik olduğunda üretim yapacak ülke ve şirketlerin artacağını, maliyetlerin de otomatik olarak düşeceğini belirtiyor. Yalnız kamuoyunun bilinçlenmesi gerektiğine sıklıkla dikkat çekiyor.
   </p>
   <p>
    Jelatin, hayvanın derisi, beyaz bağ dokusu ve kemiklerinden çok aşamalı işlemlerden geçerek elde ediliyor. Yapı itibariyle de ciddi bir protein kaynağı. Yalnız dinî açıdan jelatinin tüketilmesi için bu bilgiler yeterli değil. Kaldı ki ilaç kapsülleri hakkında ne vatandaşın ne de hekim ve eczacıların bilgisi var. İslami hassasiyetleri bulunan doktorların birçoğunun da ne yazık ki gündeminde değil jelatin kapsüller. Bazılarıysa sığır jelatininden üretilen kapsülleri ‘ideal’ şeklinde nitelendiriyor. İstanbul’un Avcılar, Esenyurt, Yenibosna, Beylikdüzü gibi semtlerinde hizmet veren eczacılar, vatandaşın jelatin kapsüllerle ilgili herhangi bir sorusunun, merakının olmadığını söylüyor. Bundan dolayı da domuz jelatini kullanılan bazı ilaçlar hakkında müşterileri bilgilendirme ihtiyacı hissetmediklerini anlatıyorlar. İsminin yazılmasını istemeyen eczacı L.E. “İstediğiniz ilacın kapsülü domuz jelatininden yapılmış gibi bir açıklama yapsam, muadil ilaç her zaman olmayabilir. Doktor yazıyor, biz veriyoruz. Kaldı ki ilaçların prospektüslerinde jelatinin neden üretildiği yazmıyor. Özel olarak araştırmamız lazım bizim de. Bu da her ürün için çok mümkün değil.” diyor.
   </p>
   <p>
    Hâlbuki Avrupa ve Amerika’da yaşayanlar bu konuda herhangi bir sıkıntı çekmiyor. Çünkü Yahudi ve Müslümanların taleplerini karşılayacak şekilde üretimler yapılıyor. Hatta yaygın şekilde kullanılan ilaçların muhakkak muadili raflardaki yerini alıyor. Ayrıca ilaçta esas maddenin yanı sıra yardımcı madde olarak da ne kullanılıyorsa prospektüste yazıyor. Ama Türkiye’de aynı patentle üretilen ilaçlarda bile bu bilgiler yer almıyor. Bir ilaç firmasında satış müdürlüğü yapan B.Ö. mevcut sorunu ortadan kaldıracak pratik bir öneride bulunuyor: “Her ilacın  bir kimlik kartı bulunmalı. Ürünün takip edilebilirliği çok önemli. İlaç prospektüsünde sadece jelatin değil, diğer maddeler hakkında da ayrıntılı bilgi yer almalı. Ürünün menşei, ana girdileri nedir, helal midir, koşer midir, ifade edilmeli. Bir ilaç firması bizden jelatin istedi. Daha önce ne kullandıklarına baktık. Tamamen domuzdan elde edilmiş kapsüllerden mide ilacı yapıyorlarmış mesela. Tüketici okuyarak bilgilenmeli. Karar kendisine ait. İster kullanır ister kullanmaz. Hatta hassasiyet sahipleri ortaya çıkan fiyat farkını da ödemeyi göze alır. Yeter ki alternatif olsun.”
   </p>
   <p>
    <strong>
     Helal şartı aranmıyor
    </strong>
   </p>
   <p>
    Jelatin kapsülleri gündemine alması gereken iki kurum var: Gıda, Tarım ve Hayvancılık Bakanlığı ile Sağlık Bakanlığı. Gerçi ilaç sektöründe görüştüğümüz, ülkemize jelatin ithal eden firmalar bu konuda Gıda, Tarım ve Hayvancılık Bakanlığı’nın görevini yerine getirdiğini söylüyor. Ama bir farkla... Ayrıntılı bilgiyi N.E. veriyor: “İstenilen belgeleri tamamlayıp gümrüğe sokuyorsunuz malı. Gıda, Tarım ve Hayvancılık Bakanlığı ağır metal var mı, bulaşıcı, oldukça tehlikeli salmonella bakterisi bulunur mu, deli dana ya da şap hastalığı görülen ülkelerden mi getirildiğine bakıyor jelatinin. Biz de ‘Bunlar ürünler, gümrük ve sağlık belgesi, helal sertifikası’ diye beyan ediyoruz. Görevliler bizim sunduğumuz bilgiler üzerinden işlem yapıyor. Helallik özellikle aranan bir şey değil. Sağlık açısından sorun yoksa ürün giriyor Türkiye’ye.”
   </p>
   <p>
    B.Ö. Mart 2012 itibariyle Çin, Pakistan ve Mısır’dan gelen jelatinlerin de yasaklandığını, Güney Amerika’dan gelenin ise serbest olduğunu söylüyor ve “Ürün DNA’sına bakılması gerekiyor.” diyerek uyarıyor: “Jelatin gerçekten sığır mıdır yoksa domuz mudur bunu başka türlü ayırt edemezsiniz. Gümrükte test yapılması, ülkeye öyle girmesi, ona göre de piyasada kullanılması lazım. Sıkıntı aslında gümrükte başlıyor.”
   </p>
   <p>
    İç piyasaya Fransa’dan onaylı helal sertifikalı jelatin kapsüller satan başka bir firmanın yöneticisi ise Gıda, Tarım ve Hayvancılık Bakanlığı’nın bu konuda hassas davrandığını düşünüyor. Yani prosedürlerde bulunmasa da sığır jelatin girişlerinde helal belgesinin olup olmadığını sorduklarını anlatıyor. “Peki, helal sertifikanız yok. Diğer belgeleriniz tamam. Gümrükten girişe izin vermeme hakları var mı görevlilerin?” sorumuza ise “Hayır.” cevabını veriyor. Dolayısıyla bakanlığın eğer böyle bir hassasiyeti varsa gümrük girişinde istenen belgelerin arasına helal sertifikasını da eklemesi gerekiyor. Çünkü bu çok önemli problem gümrük görevlilerinin inisiyatifiyle çözülecek cinsten gözükmüyor…
   </p>
   <p>
    Piyasada yumuşak ve sert olmak üzere iki çeşit jelatin kapsül bulunuyor. Hangi ilaç ve markalarda hangi jelatin türünün kullanıldığını söyleyebilmek mümkün değil. Ama yumuşak kapsüllerin genellikle tercih edildiği, birkaç bitki çeşidinin karıştırıldığı gıda takviyelerine biraz daha mesafeli durmanızı, ürünü almadan muhakkak kapsülün neden yapıldığını sormanızı tavsiye ederiz. Çünkü Türkiye’de gerek internet ve televizyon gibi iletişim araçlarıyla gerekse de kişisel pazarlama teknikleriyle satılan bu tarz besin takviyelerinin ürün açıklama metinlerinde kesinlikle kapsülün neden yapıldığı yazmıyor. Tıpkı ilaçlardaki gibi! Yine satış rakamlarının yüksek olduğunu bildiğimiz 3 besin takviyesinin üretim birimine “Kapsülleriniz neden üretilmiştir?” sorusunu yönelttik. Aldığımız cevaplar şaşırtıcıydı: “Sığırdır herhâlde. Çok şükür biz de Müslümanız”, “Domuzun dışındaki her şey helaldir. İçimiz rahat.”, “Aldığımız yere güveniyoruz. Sığır yani. Ama helal sertifikası henüz yok elimizde.”
   </p>
   <p>
    Çelişkili başka bir olayı da helal sertifikası için başvuran firmaları denetlemekle görevli O.B. anlatıyor: “Firma yetkilisi tanışma esnasında kendisinin oldukça dindar biri olduğunu, helal sertifikası alarak müşterilerinin içini daha da rahatlatmak istediğini söyledi. Kapsül şeklindeki besin takviyeleri satıyordu. Denetime başladık. İlk olarak kapsülün cinsini sorduk: ‘Sığırdır herhâlde.’ Peki, helal sertifikası var mı? ‘Yok. İlla olması mı gerekiyor? Güvendiğim yerden alıyorum.’ dedi. Bu cümle üzerine denetimi yarıda kestik.”
   </p>
   <p>
    Gittikçe daha da globalleşen bir dünyada yaşıyoruz. Türkiye’de üretilen bir hammadde birkaç ülke dolaştıktan sonra bambaşka bir ürün olarak ülkemize geri satılıyor. Bundan dolayı da sıradan vatandaşlar olarak belli unsurları kontrol edip bir yere kadar araştırabiliyoruz. Aynı handikap helal sertifikalı sığır jelatinleri için de geçerli. Avrupa’da helal ya da koşer sertifikası veren birçok kurum var. Neyi ne kadar denetlediğini ne yazık ki bilemiyoruz. Çünkü jelatinin ana malzemesi olan sığırın deri, kemik ve bağdokuları farklı farklı yerlerden toplanarak da üretimi gerçekleştirilebiliyor. Dolayısıyla sığırın getirildiği her mekânı araştırabilmek çok zor. Ki B.Ö. ithal edecekleri ürünün helalden çok koşer sertifikasının olup olmadığına baktıklarını, koşer sertifikası veren kuruluşların çok daha ciddi çalıştıklarını, kendilerine daha fazla güven verdiklerini anlatıyor. N.E. de Avrupa’da birçok sığır jelatini üreten yeri dolaşmış ama helal sertifikalı üretim yaptığını söyleyen birçok firmanın İslami hassasiyetleri gözetmediğini görmüş: “Sonunda bir yer bulduk. İçimize sindi. Ki orada da birkaç düzenleme yapmalarını istedik. Kabul ettiler. Sonra da ithalata başladık. İçimiz rahat. Jelatin, firmaların vicdanına bırakılmış bir mesele Türkiye’de.”
   </p>
   <p>
    Şu an çözümsüz gibi dursa da ‘kötünün iyisi nev’inden’ eğer kullandığımız ilaç ya da besin takviyesinin kapsülü sığırdan elde edilmişse helal ya da koşer sertifikasının olup olmadığını sormanızda fayda var. Ancak bu şekilde kendinizi biraz daha iyi hissedebilirsiniz çünkü...
   </p>
   <p>
    <strong>
     Kamuoyu oluşmalı
    </strong>
   </p>
   <p>
    Jelatin kapsüllere hasta, eczacı ve doktorların bu kadar tepkisiz kalmasının en önemli sebebi bilgi yetersizliği. Vatandaşların yüzde 99’u Müslüman olan bir ülkede kapsüllerle ilgili sıkıntılar aslında basitçe halledilebilecek cinsten. Fakat bu konuda kamuoyu oluşması, vatandaşın böyle bir değişikliği yetkili makamlardan talep etmesi lazım. Bu istek eğer olumlu bir gelişmeyle sonuçlanırsa domuz jelatini ya da sertifikasız sığır jelatini kullanan firmaların kendilerine çekidüzen vermesi gerekecek, bitkisel jelatin ya da balık jelatini kullanılarak üretilen kapsüller daha da yaygınlaşacak. Peki, bu konuda ne yapabiliriz?
   </p>
   <p>
    <strong>
     Şikâyetlerinizi iletirken izleyeceğiniz yol
    </strong>
   </p>
   <p>
    İlaçlarla ilgili herhangi bir şikâyetiniz olduğunda bunu İlaç ve Eczacılık Genel Müdürlüğü’ne telefonla ya da yazılı şekilde bildirmeniz gerekiyor. Telefon: 0312 218 30 00. Faks: 0312 218 34 60. Sanal başvurularınız için de www.iegm.gov.tr adresine girebilir, iletişim kısmındaki mail butonunu tıklayarak talebinizi gönderebilirsiniz. Biz de tüm bu aşamaları denemek maksadıyla harekete geçtik. Yalnız İlaç ve Eczacılık Genel Müdürlüğü telefonda konu hakkındaki (jelatin) dilek ve şikâyetleri almadığını söyledi. 184’ü aramamızı tavsiye etti. 184 numaralı telefondaki görevli ise İlaç ve Eczacılık Genel Müdürlüğü’nü aramamız gerektiğini belirtti. Mail göndermek istedik. Bir-iki maddeyle talebimizi özetledik. Fakat her defasında “İletişim formu gönderilirken bir hata oluştu! Lütfen tekrar deneyiniz.” şeklinde bir uyarı aldık. Muhtemelen İlaç ve Eczacılık Genel Müdürlüğü iletişim kanallarının kapalı olduğunu bilmiyor. Besin takviyeleri Gıda, Tarım ve Hayvancılık Bakanlığı’nın denetiminde. Onlar için de (0312) 287 33 60 (10 hat) numaralı telefonu arayabilir, info@tarim.gov.tr adresine mail atabilir ya da (0312) 286 39 64 numaralı hatta faks çekebilirsiniz.
   </p>
   <p>
    <strong>
     Twitter ve Facebook’ta gündem oluşturulabilir
    </strong>
   </p>
   <p>
    Birkaç yol daha denenebilir aslında. Mesela Twitter’da jelatin kapsüllerle ilgili gündem oluşturulabilir, sivil toplum örgütleri harekete geçirilebilir, sanal ortamda imza toplanabilir, herkesin konu hakkındaki tereddüt ve sıkıntılarını aktarabileceği dijital platform oluşturulabilir. Belki de tüm bunlara gerek bile kalmadan ilgili bakanlıklar ivedi şekilde düzenleme yaparak bu problemi çözüme kavuşturabilir...
   </p>
   <p>
    <strong>
     Çözüm önerileri
    </strong>
   </p>
   <ul>
    <li>
     İlaç ve besin takviyesi satan şirketler kullandıkları jelatini hangi ülke, firma ve hammaddeden temin ettiğini prospektüs ya da etiketinde muhakkak belirtmeli. Bu uygulamayı Sağlık Bakanlığı zorunlu hâle getirmeli.
    </li>
    <li>
     Kapsülün sığırdan üretilmesi Müslümanlar için yeterli değil. Ancak hayvan İslami usullere göre kesildiyse ‘helal’ vasfını alabiliyor çünkü. Bundan dolayı sığır jelatini kullananlar helal ya da koşer sertifikalarını da tüketiciyle paylaşmalı. Bu da yasal bir zorunluluk olmalı.
    </li>
    <li>
     Gıda, Tarım ve Hayvancılık Bakanlığı gümrükten giren sığır jelatinlerine helal ya da koşer sertifikası zorunluluğu getirmeli.
    </li>
    <li>
     Türkiye’deki ilaçların büyük bir çoğunluğu jelatin kapsüllerden meydana geldiğine göre her aşamasıyla İslami usullere uygun şekilde üretim yapacak jelatin fabrikaları kurulmalı. Ülkemizde domuzdan çok daha fazla miktarda sığır yetiştirilip tüketildiğine göre hammadde sıkıntısı da yaşanmayacaktır.
    </li>
   </ul>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33937), [web.archive.org (arşiv bağlantısı)](http://web.archive.org/web/20130720031630/http://www.aksiyon.com.tr:80/aksiyon/newsDetail_getNewsById.action?newsId=33937)
