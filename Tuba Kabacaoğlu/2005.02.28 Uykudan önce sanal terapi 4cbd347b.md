# Uykudan önce sanal terapi

*Tuba Kabacaoğlu 2005.02.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Psikoloğa gitmeyi gururuna yediremeyenler için çözüm üreten doktorlar, hastalarıyla internet üzerinden sohbet ediyor. Sadece doktorun bildiği bir rumuzla yazışan hasta, büyük bir rahatlıkla bütün sorunlarını anlatabiliyor, çözüm önerilerini dinliyor.
  </font>
 </div>
 <div id="newsText">
  <font class="detail-text">
   "Çalış, çalış, daha çok çalış" felsefesinin hakim olduğu günümüz dünyasında insanların en çok ihtiyaç duyduğu şey kendinden bahsedebileceği ya da sıkıntılarını paylaşıp çözüm önerileri alabileceği birilerini bulmak. Bu noktada devreye psikoterapistler giriyor. Fakat, herkesin terapiste başvurmadığı da ortada. Bu durumun farkına varan bazı psikologlar internet üzerinden danışmanlık hizmeti veriyor. Bir başka ifadeyle, hastalarıyla internet üzerinden sohbet ediyorlar.
   <br/>
   <br/>
   İnsana hayal gibi gelen bu sohbetin yapılabilmesi için internete bağlı bir bilgisayarınızın olması yeterli... Tabii ki randevu almanız şartıyla. Birçok Avrupa ülkesinde sıradanlaşan bu uygulama Türkiye'de hayli yeni. Şimdilik beş ayrı internet sitesi üzerinden hizmet veriliyor. Online terapi ve danışmanlık hizmetinin verildiği sitelerden bazısı ücretli bazısı da değil. Ödemeler kredi kartıyla yapılabiliyor. Uzman ile danışan birbirlerini tanımıyorlar. Sorunlarınızı, ne zaman internette olabileceğinizi ve hangi sohbet kanalında buluşmak istediğinizi bildirerek randevu alıyorsunuz. Sanal ortamda ödemenizi yaptıysanız istediğiniz gün ve saatte bilgisayarın öbür ucunda psikoloğunuz sizi bekliyor. Bazı sitelerde ilk seans ücretsiz. Memnun kalırsanız ikinci seanstan itibaren ücret veriyorsunuz. Sanal olmasından dolayı sorunların çözümünün daha hızlı olduğu söyleniyor. Eğer sorun online çözülemeyecek kadar ciddiyse uzmanlar hastayı etik kural gereği uygun gördükleri psikoterapist ya da psikiyatrlara yönlendiriyor.
   <br/>
   <br/>
   Şüphesiz, sanal psikologlardan yardım almadan önce uzmanlık alanlarını bilmeniz gerekiyor. Zira, her psikolog her alanda danışma hizmeti veremiyor. Böylece farklı yönlendirmenin de önüne geçiliyor. Eğer terapiden memnun kalmadıysanız başka bir psikologla ücretsiz olarak tekrar görüşme şansınız var. Dünyanın birçok ülkesinde online danışmanlık hizmeti yaygın. Hatta çoğu psikolog çalışma şartları kolaylığından online danışmanlık yapmayı tercih ediyor. Ülkemizde sanal danışmanlık ve terapi henüz bu seviyede olmadığı için etik kuralları da yok. Fakat yargılamadan, duyguları rencide etmeden, katı kural ve yaklaşımlar sergilemeden karşılıklı güvene dayalı, danışanın sorunlarına yapıcı çözümler bulmak gibi normal terapi yöntemi etikleri geçerli.
   <br/>
   <br/>
   Yanlış anlaşılan online terapi
   <br/>
   <br/>
   Uzmanlar online terapi ve birebir terapi arasında ciddi farklılıkların olduğunu kabul ediyor. Uzmanların en sıkıntılı olduğu konulardan biri, terapi ve psikoterapinin karıştırılıyor olması. Kelimeler arasındaki bu karışıklık yüzünden online danışmanlık ya da terapi hizmetleri farklı değerlendirmelere sebep oluyor. Psikolojik teşhis ve tedavi söz konusu olduğunda bireyin klinik psikoloğa başvurması gerekiyor.
   <br/>
   <br/>
   Tedavi yapılırken yüzyüze olup aynı mekanın paylaşılması, duygu değişimlerinin farkına varılması gerekiyor. Sanal âlemde ise bu mümkün değil. Online terapi ve danışmanlıkta, sadece sorunların aktarımı yapılıyor ve direkt çözümlere yer veriliyor. Duygular ise yazılara dökülebildiği kadar anlaşılıyor...
   <br/>
   <br/>
   Hipnoterapi.com adlı internet sitesinde sanal terapi hizmeti veren psikolog Tuncay Özer, bu hizmetin danışmanlık olduğunu, şartların yerine getirilememesinden dolayı buna psikoterapi denemeyeceğini söylüyor. Zira, imkanlar sınırlı. Ancak, danışanlar ne yapması gerektiği hakkında bilgi edinir ve yazarak kendini ne kadar iyi anlatırsa uzman da o kadar faydalı oluyor.
   <br/>
   <br/>
   E-psikolojim.net sitesinde online danışmanlık yapan Uzman Klinik Psikolog Cafer Çataloluk, terapinin ancak yüz yüze yapabileceğini, sanal olarak yapılanın sadece danışmanlık olduğunu iddia ediyor. Çataloluk'a göre, sıkıntıyla boğuşanlar buzun üstünde gibidir. Her an düşebilir ve kaydığı anda görmeniz, hissetmeniz, belki de elinden yakalamanız gerekir. 10 yıldır Almanya'da yaşayan aile terapisti Sevinç Sevimli Fritsch, onlinepsikolojikdanisma.net adını verdiği sitesi aracılığıyla sanal terapi yapıyor. Fritsch'e göre de her soruna online çözüm bulmak imkansız. Yazıyla iletişim kurulduğu için aileye ya da çifte aynı anda hizmet vermek mümkün değil. Oysa bazı durumlarda çiftlerin birlikte terapi olması gerekiyor.
   <br/>
   <br/>
   Psikolojik danışman ve rehberlikservisi.net sitesinin sorumlusu Şükrü Akkaya her iki yöntemin kendi içinde getirileri olduğunu söylese de birebir terapinin daha verimli olduğunu düşünüyor. Akkaya'ya göre, danışanlar uzmanın karşısına gelebilecek kadar özgüveni gelişmiş kişilerden oluşuyor. Bundan dolayı yardımcı olmak hem daha kolay hem de daha sağlıklı. Sanal terapide ise, gözlem ve ses avantajı kullanılamıyor. Yalnızca duygular özgürce aktarılabiliyor. Üstelik sanal ortamda sıkılganlık ve utangaçlığı yenmek daha kolay. Ayrıca danışan gece ya da gündüz her ortamda online hizmete ulaşabiliyor.
   <br/>
   <br/>
   Neden online terapi?
   <br/>
   <br/>
   Online terapiyi tercih etmenin birçok sebebi var. En önemlisi, uzman ile danışanın birbirlerini tanımıyor olmaları. Bildikleri tek şey rumuzları. Meslek etiği gizliliği ön planda tutulsa da güven problemi yaşanmıyor değil. Eğer toplum psikoloğa gidenlere "deli" diyebiliyorsa, sanal psikolog "can simidi" işlevi görüyor. Sanal psikolog sitesinin yöneticisi Yusuf İnan, online hizmet almak isteyenleri üst gelir grupları ve toplumun en eğitimli kesimleri olarak tanımlıyor. Bunun sebebini de Türk toplumunun kendine özgü kültür yapısına bağlıyor. Zira, üyeler eğitimli olsa da birçok konuyu konuşurken sanal ortamda bile çekingen davranabiliyor. Bir başka faktör de toplumdaki 'güvenilir insan' azlığı. Dolayısıyla insanlara tanımadıkları, görmedikleri, en önemlisi de görmeyecekleri birine sorunlarını anlatmak cazip geliyor.
   <br/>
   <br/>
   Gurbetçiler terapiye de hasret
   <br/>
   <br/>
   Özel çalışmaları nedeniyle online terapiye ara veren Psikolog Tuncay Özer yurtdışından yardım isteyenlerin oldukça fazla olduğunu söylüyor. Özer'e göre, gurbetçiler, yabancı dilleri yetersiz olduğu için uzmanlara dertlerini tam olarak anlatamıyor. Kimseyle konuşamadıkları için sorunları büyüyen gurbetçiler online danışmanlığa başvuruyor.
   <br/>
   <br/>
   Klinik Psikolog Cafer Çataloluk sanal terapiyi yolculuk sırasında arkadaşlık kurduğumuz birine hayatımızın önemli sırlarını dahi çekinmeden anlatmamıza benzetiyor: "İnsanın hayatındaki her değişim sancılar getirir. Birebir terapi sürecinde de yaşanır bu. Yargılanmaktan korkarız, utanırız. Bilgisayarın ötesindeki kişinin nasıl baktığı, davrandığı önemli değildir. Ona yazarsınız, o da size yazar. Bu hem kolaydır hem de sırlarınızın saklanması açısından güvenlidir."
   <br/>
   <br/>
   Sanal âlemde sorunlarına çare arayanların başında aile reisleri geliyor. Bu yolu seçmelerindeki en büyük etken Türk toplum yapısı; çünkü, aile içinde herkesin rolleri tanımlanmıştır. Aile reisi yardım almaya giderse güç ve konum kaybına uğrar. Dolayısıyla sanal terapi bir aile reisi için çok cazip ve gizli.
   <br/>
   <br/>
   Aylin rumuzlu 33 yaşındaki uzman hekim sanal terapiye nasıl başladığını şöyle anlatıyor: "Ben evde kalmış tipik bir Türk kızıyım. İnternette kendime eş bulabilir miyim diye gezinirken bir web sitesine kayıt oldum. Bir hafta içinde binlerce mesaj aldım. İçlerinden birkaçını seçtim. Yazışmaya başladım. Yazışmalar sonrasında görmeden ikisine de âşık oldum. Ben uzman bir hekimim, kariyerim var, buna uygun hareket etmek istiyordum, başaramıyordum. İşim, mesleğim,  bir anda hayatım altüst olmuştu."
   <br/>
   <br/>
   Seanslar devam ettikçe rahatlayan hasta
   <br/>
   <br/>
   Aylin ne çalıştığı hastanedeki uzman arkadaşlarına ne de başka psikologlara güvenir. Çünkü, sürekli birbirlerini göreceklerdir. Sanal psikolog sitesinin kapısını çalar. Kendini tanıtmaz. Sorununu tüm ayrıntılarıyla anlatır, seanslar devam ettikçe rahatlar ve ne yapması gerektiğine karar verir. Sonradan öğrenir ki hekim arkadaşının kardeşi de sanal psikolog sitesinde çalışıyormuş. Aylin, "Belki de yardımcı olan uzman sırrımı anlatmaktan çekindiğim arkadaşımın kardeşiydi. Belki arkadaşım da orada çalışıyor ve sorunlarımı onun sayesinde çözdüm." diyerek gizlilik ilkesine dikkat çekiyor.
   <br/>
   <br/>
   Özel bir kurumda hizmetli olarak çalışan Panik rumuzlu 30 yaşındaki kadın ise, kardeşinin bilgisayarını karıştırırken interneti öğrenir, arama motorları sayesinde de rehberlik servisine ulaşır. "Benim durumumdaki biri nasıl olsun da başkalarının karşına çıksın." diyen Panik, anne ve babasını küçük yaşta kaybettiğini, teyzesinin yanında sıkıntılarla büyüyüp kendinden on bir yaş büyük biriyle 17 yaşında zorla evlendirildiğini, hizmetli olarak çalıştığı kurumda da taciz edilip kötü şeyler yaşadığını söylüyor.
   <br/>
   <br/>
   Panik, yaşadıklarını alkolik ve sinirli eşiyle paylaşamaz. Eşinin gece, kendisinin gündüz çalışıyor olması da sorunların büyümesine neden olur. Online danışmanlık ve terapi sayesinde sorunlarıyla başa çıkmayı öğrendiğine dikkat çeken Panik, "Şimdi, tarif edemeyeceğim kadar mutluyum. İntiharın eşiğinden hayata döndüm. Mücadele ettim ve hayat benim için anlam kazandı." cümlesiyle sanal terapinin kazandırdıklarını anlatıyor.
   <br/>
   <br/>
   Online terapi yarar mı, zarar mı?
   <br/>
   <br/>
   Uzmanların birçoğuna göre sanal ortamda terapi yapmak zor. Çünkü, danışan kontrol edilemiyor, tam tanınamıyor ve doğru yorumları yapmak daha zorlaşıyor. Psikologlar Derneği Yönetim Kurulu üyelerinden Klinik Psikolog Cafer Çataloluk, sanal âlemin danışmanlık hizmeti vermesini destekliyor. Çataloluk'a göre, herkesin kafa karıştıran, nereye, kime, nasıl sorması gerektiğini bilmediği soruları var. Sanal ortamda cevap almanın mahzuru yok. Hatta devlet desteğiyle bu tür hizmetler de verilmeli, desteklenmeli.
   <br/>
   <br/>
   "Alınacak hizmet psikoterapiyse kesinlikle sanal olmamalı." diyen Çataloluk, uzman gücü denen kavrama dikkat çekerek, "Uzman ne derse doğrudur, uygulanmalıdır mantığı var. Sanal olarak psikoterapi yapıldığında yanlış yönlendirmeler olacaktır. Dolayısıyla da kişinin ruh yapısında tamiri zor delikler açılabilir. Hangi hizmetin nasıl alınması gerektiği konusunda bilinçlenme önemli." diyor. Çataloluk'a göre, online psikoterapi tıpkı iki kişinin arasındaki cam gibi. Uzman camın diğer tarafındakinin yandığını görebilir ama onu kurtaramaz. Çünkü elini tutup çekmesi, onu hissetmesi gerekir. Psikolog Tuncay Özer de ağır psikolojik rahatsızlığı olanlar için sanal âlemin yetersiz ve sağlıksız olduğunu söylüyor.
   <br/>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=14460), [web.archive.org (arşiv bağlantısı)](http://web.archive.org/web/20140326071324/http://www.aksiyon.com.tr:80/aksiyon/newsDetail_getNewsById.action?newsId=14460)
