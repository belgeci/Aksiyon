# Lüküs hayatın figüranları

*Tuba Kabacaoğlu 2006.05.29*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Onlar lüks otellerde aşçı, temizlikçi, danışman olarak çalışıyor. Sıradan değiller. Çünkü farklı farklı hikâyeleri ve hakkınızda söyleyecekleri var…
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060719091624im_/http://www.aksiyon.com.tr/resim/599/18.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Her insan eşit şart ve ortamda hayata ‘merhaba’ diyemiyor. Kimi bir dilim kuru ekmeğe razı oluyor, kimi ‘daha’ zengin olmak için her türlü yolu deniyor. Sonuçta herkes ‘aynı’ şartlarda göçüp gitse de yaşadığı her an standardını yükseltmek için didinip duruyor. Tablodaki bu tezatlıklar hem hayata gizemli bir tat katıyor hem de iç burkuyor. Mesela gecesi 1000 dolarlık otel odaları hınca hınç dolarken, parklarda sabahlayanlar iç sızlatıyor. Her geçen gün insanlar arasındaki uçurum artıyor, bunu hissetmemekse haliyle imkânsızlaşıyor.
   <br>
    <br>
     Düşünün 7 yıldızlı bir otelde konaklıyorsunuz ve bir gece için gözünüzü kırpmadan 1000 dolar ödüyorsunuz. Karşılığında da yemek yiyor, yüzüyor, spor yapıyor ve uzun uyku saatleriyle dinleniyorsunuz. Bu ‘pahalı tatil’de ihtiyaçlarınızı karşılamak için tetikte bekleyenler var ve onların tek işi, sizi biraz daha memnun etmek. Hiç merak ettiniz mi bu lüks yaşamı size sunan otel görevlilerinin hayatında neler olup bitiyor, hangi sebeple size hizmet ediyor ve kendi penceresinden sizin hayatınıza nasıl bakıyor…
     <br>
      <br/>
      FİLİPİNLİ SUSHİ ŞEF
      <br/>
      <br/>
      Onlardan bazılarının ömrü maddi yetersizlik sebebiyle koşturmakla geçmiş. Ne eğitimlerini tamamlayabilmiş ne de rahat bir gün yüzü görebilmişler. Fakat içlerinde kendi ülkesinde bir türlü tutunamamış iyi eğitim almış olanlar da var. Joseph Domingo (39), 2002 yılından bu yana Türkiye’de. En son Çırağan Sarayı’nda “Sushi chef” olarak çalışır. Aslında ilk yıllarda Filipinli Joseph’in kendi gibi “Sushi chef” olan eşi de yanındadır. Fakat üç çocuğunun hasretine dayanamayınca ülkesine geri döner. Domingo, şimdi Antalya’nın 7 yıldızlı otellerinden birinde çalışıyor ve Türkiye’de olmaktan mutlu.
      <br/>
      <br/>
      Yılan balığından ejderha şeklini vererek yaptığı özel yemeğiyle Türkiye’deki ününe ün kattığı söyleniyor. Domingo birkaç yıl sonra ailesini de Türkiye’ye getirmeyi düşünüyor. Türklere de şimdiden ayak uydurmuş gibi. Çünkü, “Para var, mutluluk var.” naraları atıyor... Filipinli Şef “Öğrendim ki mutluluk için para önemli. Filipinler’de çok para kazanamadığım için Türkiye’deyim. Sushi burada son yıllarda modalaşmış. Bunu duyunca gelip bu alanda yer edinmek istedim. Ki, öyle de oldu. Kendi ülkemde bu kadar ünlü olamazdım. Buranın toprakları çok bereketli, insanları çok sıcak. Ailemin yanımda olmasını çok istiyorum ama hem çocukların okulunun bitmesi, hem de daha çok para kazanmam lazım. Kazandığım paranın hemen hepsini aileme yolluyorum.” diyor. Joseph hayatının kalan kısmını da Türkiye’de geçirebileceğini söylüyor. “Türklere ilk sushi yediren adam” olmaktan da mutlu olduğunu belirterek, “Türklerin sıcaklığı, anlayışı damak zevklerine de yansımış. Yemeklerimi yadırgamıyorlar.” diyor.
      <br/>
      <br/>
      ‘GATA’DA ÖZAL’I GÖRENLERDEN BİRİYİM’
      <br/>
      <br/>
      22 yılık aşçı Ahmet Eke’nin (33) hayatı hep mutfaklarda geçer. Aşçı önlüğünü ilk giydiğinde daha 11 yaşındadır. Zamanla 7 yıldızlı otellerde aşçıbaşı olacak kadar kendini geliştirir. İki çocuk babası Ahmet Bey’in ailesi Fethiye’de. Haftada bir gün çocuklarını görmeye gidiyor. Ailesinden ayrı kalmak istemediğini, okullar kapanır kapanmaz Antalya’ya yerleşeceklerini anlatıyor. İlkokul mezunu Ahmet Bey, şu an bulunduğu yerin bir aşçının gelebileceği en iyi yer olduğunu belirterek, “Sokak arasındaki esnaf lokantalarından buralara kadar geldik.” diyor. Eke, hayatını hep yemek yaparak kazanmış. İşini çok seviyor. Ara ara ‘keşke okusaydım’ dese de mesleğine ayrı bir değer verdiğini söylemeden edemiyor. Türk insanı için yemek yemenin zevk olduğunu ve modası geçmeyecek bir işle ilgilendiği için de kendini şanslı hissettiğini ifade diyor. Hatta askerliğini bile bu sayede kolay ve zevkli geçirdiğini söylüyor.
      <br/>
      <br/>
      Eke’nin hayatında küçük ya da büyük birçok ünlü ismin yeri var. Özellikle de Turgut Özal’ın... Hemen merak edip anlatmasını istiyoruz: “Askerliğimi Gülhane Askeri Tıp Akademisi’nde (GATA) Tümgeneral Prof. Dr. Ömer Şarlak Paşa’nın köşkünde yaptım. O dönemde paşayı ziyarete gelen tüm misafirlere yemek yapıyor, zaman zaman servisini üstleniyordum. En çok servis yaptığım kişilerden biri, dönemin Cumhurbaşkanı Turgut Özal’dı. Güler yüzlü, farklı lezzetleri tatmayı seven, yemeklerle arası iyi biriydi. Her yemekten sonra şükranlarını samimiyetle sunacak kadar da nezaketliydi. Öldüğünü duydum, ambulansla GATA’ya getirilmişti. Onu ilk görenlerden biriyim. Ambulanstan sedyeyle indiriyorlardı, o an göz yaşlarıma hâkim olamadım. Bembeyaz yüzü günlerce aklımdan çıkmadı. Bir akrabam, ailemden biri ölmüş olsa ancak bu kadar üzülebilirdim.”
      <br/>
      <br/>
      Hayat standartları her ne kadar insanların kültür ve imkânlarıyla şekillense de bazen bulundukları ortam da etkili oluyor. Bunun en önemli örnekleri, görüştüğümüz kişilerin de onayladığı gibi, turizm sektöründe yaşanıyor. Çünkü bulundukları ortamda her şeyin mükemmeli sunuluyor ve en ufak bir aksaklık tüm emeklerin boşa çıkması anlamına geliyor. Bu mükemmellik takıntısı bir gün iki gün değil, belki de yıllarca sürüyor. Dolayısıyla artık onlar için bazı kriterler ‘vazgeçilmez’ hale geliyor. Ahmet Eke, uzun yıllar ünlü ve büyük otellerde çalıştığını belirterek içinde bulunduğu ortamın onu etkilediğini, hayat standardını ister istemez yükselttiğini anlatıyor: “Eşim ve ben aynı çevrelerde yetişmiş, aynı kültürün insanlarıyız. Maddi-manevi yönden birbirimizden üstünlüğümüz yok. Fakat benim hayat standartlarım bu tarz mekânlarda yükseldiği için eşim sıradan bir kafede bir fincan kahve içip çıkmak isterken, ben ‘The Marmara’ya gidelim’ derdim. Eşim yüksek hayat standartlarımı kabul edip alışana kadar bu konuda sorunlar yaşadık. Sonra o da alıştı. Eğer hâlâ köşe başlarındaki esnaf lokantalarında çalışıyor olsaydım böyle düşünmez, yaşamak istemezdim.” Joseph Domingo da bulunduğu otelin imkânlarından faydalanacak kadar zamanının olmadığını belirterek, çalıştığı yerlerdeki lüksün herkesi etkileyebileceğini fakat kendisinin daha çok şaşırdığını ifade ediyor. Çünkü Domingo’ya göre Türkler lüksü ve rahat yaşamayı seviyor ve bunun için de ellerinden geleni yapıyor. Oysa Filipinliler rahatına çok düşkün bir toplum değil.
      <br/>
      <br/>
      Hayatın insanlara ne zaman ne sunacağı belli olmadığı gibi bir yandan da ‘sunulana razı olmak’ gerekiyor. Antalya’da 7 yıldızlı bir otelde çalışan temizlik görevlisi Naciye D. (26) ise bu duruma ‘kadere boyun eğmek’ diyor. Aslında bu küçük cümlecik bile onun hayatına dair ipuçları veriyor. Fakat biz tanışıp konuşmak isteyince de yanaşmıyor. Aradan geçen birkaç gün ve koridorlarda planlı plansız karşılaşan gözler, en sonunda gülümsemeye başlıyor ve bir gece, ‘yorgunluk kahvesi’ eşliğinde yapılan sohbetle bu ‘tanışıklık hali’ son buluyor. Naciye Hanım ‘genç’ diye nitelendirilebilecek kadar küçük olsa da sanki yaşadıkları onun bu sıfatını inkar ediyor.
      <br/>
      <br/>
      Aslen Batmanlı. Sekiz çocuklu bir ailenin dördüncü çocuğu. ‘Neden buradasınız, hikâyeniz nerede başlıyor’ diyoruz. İlk önce duraksıyor, sonra da anlatmaya başlıyor: “Tahsilim olsaydı yaşadıklarımla kitap yazardım. 16 yaşında zengin bir ailenin çocuğuna verdiler beni. Ne resmi nikâh yapıldı ne de gelinlik giydim. Bir evde 13 kişiyle yaşıyor, sabahtan akşama kadar ev işiyle uğraşıyordum. Resmi nikâh ne zaman yapacaksın derdim, ‘Dur bakalım bana kadın olacak mısın, bunu hak etmen lazım’ derdi. Daha üç ay olmuştu ki üstüme bir kadın daha geldi. Resmi nikâh beklerken şu yaşadıklarıma bak! Şimdi anlatamayacağım sorunlar da yaşadım üstüne. Dayanamadım, ailemin yanına sığınmak istedim. Ağabeylerim kabul etmedi, ‘Gitmek vardı, dönmek yok’ dedi.”
      <br/>
      <br/>
      HAYATIM ROMAN
      <br/>
      <br/>
      Ailesinden destek bulamayan Naciye Hanım için tek çözüm kaçmaktır. Çünkü ne yaparsa yapsın ne ailesi ne de kocası değişmeyecektir. Değişmesi muhtemel olan da sadece kendisidir. ‘Bir gayretle İstanbul’a geldim’ cümlesi de planlı programlı bir kaçış yapmadığının kanıtı gibi aslında. Naciye Hanım bugün, mazide bıraktığı hayatı kolay anlatıyor gibi gözükse de ara ara sesi kısılıyor, etrafta kimsenin olup olmadığına bakıyor. ‘Sizi bir daha görmem diye bunları anlatıyorum’ diyerek artık geçmişinden kaçmak istediğini düşündürüyor... ‘Taşı toprağı altın’ bu şehirde tutunmak için hayli zorluk geçtiğini belirterek hikâyesinin geri kalanını aktarmadan edemiyor: “Bir ihracat firmasında temizlikçi ve aşçı olarak işe başladım. Akrabalarımın yanında kalmamam gerekiyordu. Her an ailem beni bulabilirdi, onlara da güvenemiyordum. Patronumun yaşlı bir annesi vardı. Fethiye teyze. Geceleri yanında kalıp ona göz kulak olmam teklif edildi. O an ağzım kulaklarıma vardı zannettim. Hemen akrabalarımın yanından ayrıldım ve izimi kaybettirdim. Bir yıl böyle geçti. Fethiye teyze görmüş geçirmiş biriydi. Ondan çok şey öğrendim. Yaşlıydı hayli. Rahatsızlandı, bir türlü iyileşemedi. Gazete ilânından Antalya’da yeni açılacak bir otele eleman alınacağını gördüm. Önce telefon ettim, sonra da kimseye bilgi vermeden çıktım geldim buralara.”
      <br/>
      <br/>
      SAHİ, ORADA HAVA NASIL?
      <br/>
      <br/>
      İlkokul 4. sınıftan terk Naciye Hanım, şimdi yeni bir hayat kurmuş gözüküyor. Oteldeki süit odaların temizliğinden sorumlu. Yaptığı işin kendince zorlukları olsa da şimdiki hayatına kendisi bile inanamıyor. “Hâlâ Batman’da çile çekiyor olabilirdim, iyi ki kaçmışım.” diyor ve gelecek adına hayaller kuruyor. Henüz 26 yaşında olduğunu, ilerde evlenip çocuk sahibi olmak istediğini belirtiyor. Yaşına inat ‘görmüş, geçirmiş biri’ diyebileceğimiz Naciye Hanım’ın müşterilere bakan penceresi de aslında boş değil. Ona göre birçok ülkeden gelen misafirlerin arasında en temiz yine Türkler. Fakat şampuan, havlu, terlik, yastık gibi eşyaları da en çok zimmetine geçiren yine Türkler… Naciye Hanım bu durumu normal karşılıyor ve eşyaların hatıra niyetine alındığnı düşünüyor. Çünkü Türkler küçük şeylere değer vermeyi bilen bir millet. Üstelik böyle bir otele insan hayatında kaç kez gelebilir ki?
      <br/>
      <br/>
      Ailesini, sevdiklerini bırakıp büyük otellere gelen, üniversite mezunu genç kızlar da var. Asel Coodonbekova (26), Kırgızistan-Türkiye Manas Üniversitesi Mütercim Tercümanlık Bölümü mezunu. Bir yıldır da Antalya’da yaşıyor. Çalıştığı otelin müşteri ilişkileri bölümünde. Bir başka çalışma arkadaşı da Kırımlı Zera Kerimova (29). Onlar için hayat yaşıtlarına göre biraz daha farklı akıyor. Çünkü tüm gün dünyanın birçok ülkesinden gelen misafirlerle ilgileniyor, her türlü imkânın teklifsiz sunulduğu bir ortamda kendi tabirleriyle ‘renksiz’ bir hayat sürüyorlar. Otel içindeki bir lojmanda çalışma arkadaşlarıyla kalıyor, bir günlük izinlerini ise hafta içi çok yoruldukları için dinlenerek evde geçiriyorlar.
      <br/>
      <br/>
      Asel ve Zera Türkiye’ye alışmakta zorluk çekmemişler ve ikisi de Antalya’ya ‘yeni bir hayata başlıyoruz’ mantığıyla gelmişler. Gözlerindeki ‘gurbet yası’nı okumak için çok çaba sarf etmeye gerek yok. Asel, turizm sektörünün kendisini çok büyüttüğünü, artık hayata daha farklı baktığını anlatıyor. Geleli bir yıl olmasına rağmen hem vatan hem de aile özleminin yıpratıcı olduğuna sık sık değiniyor. Duygularını en iyi anlatan cümle ise “Bizim oralardan gelenlere ‘Orada hava nasıl?’ diye sorunca bile mutlu oluyorum, bazen de gözyaşlarımı tutamıyorum.” Zera ise daha metanetli gözüküyor. Çünkü ikinci üniversitesini Ankara’ da okumuş. Yani Asel’e göre biraz daha ‘buralı’. Ama bu durum hâlâ şaşırdığı şeylerin olmadığı anlamına gelmiyor. Mesela Türkiye’deki eğitim sistemini hâlâ anlayamadığını, tanıştığı birçok kişinin üniversite mezunu olmadığını ‘Bizim orada herkes muhakkak üniversite okur’ diyerek aktarıyor. Asel ise özellikle hanımların sırf merak duygusuyla kendisiyle arkadaşlık yaptığını söylüyor. Zera ve Asel ailelerine maddi yardımda da bulunuyor. Bu da onların özlemle dolu yüreklerine az da olsa su serpiyor. Tabii yaşadıkları ortama da zamanla alıştıklarının altını çiziyorlar. İçinde bulundukları temiz, lüks ve imkân dolu yaşamın ise hayata bakış açılarını değiştirip ve yaşam standartlarını yükselttiğini de kabul ediyorlar.
      <br/>
      <br/>
      HEPSİNİN AMACI BİR DİLİM EKMEK
      <br/>
      <br/>
      Zera ve Asel müşterilerle birebir ilgileniyor ve onların tüm sıkıntılarına çözüm bulmaya çalışıyor. İletişim yoğunluğu sebebiyle hemen her ülkeden gelen misafirler için genel kanaatleri var. Zera bu genellemelerin zaman zaman işlerine yaradığını saklamıyor: “Avrupalılar çok rahat oluyor. Çok pahalı bir otele geliyor ama hiç kompleks yapmıyorlar. Ne kıyafetleri ne de tavırlarıyla. Türkler ise tam tersi. Hem dış görünüşleriyle hem de tavırlarıyla bana ‘kasıntı’ gibi geliyorlar. Verdikleri ücretin ülke standartlarına göre fazla olduğunu bildikleri için de kesintisiz ilgi alaka istiyorlar ve en ufak bir aksaklığa tahammül etmiyorlar.” Bu sırada Asel araya giriyor ve ‘Genellemelere göre hareket etmeyi zamanla öğrendim ve işler sanki böyle daha iyi gidiyor’ diyerek bize Rusları anlatıyor: “Ruslar bizim için çok önemli. Çünkü müşterilerimizin yarısı Rusya’dan geliyor. Diğer milletlerin aksine fazla muhabbetten, samimiyetten hoşlanmıyorlar. Çoğu zaman ‘nasılsınız, memnun kaldınız mı?’ gibi klasik sorular bile onlara gereksiz geliyor. ‘Eğer bir sorun varsa zaten iletiriz’ havasında oluyorlar. Bizim de işimize geliyor açıkçası çünkü daha az yoruluyoruz.”
      <br/>
      <br/>
      Domingo, Asel, Zera, Ahmet Bey, Naciye Hanım… Onlar, hayatın farklı karelerinde kendilerine yer bulmuş, sonra da bir bütünün parçası olarak ‘yeni bir hayata’ yelken açmış, yurdumun insanları… Aslında hepsinin ‘tek’ bir amacı var; bir dilim ekmek…
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24399), [web.archive.org (arşiv bağlantısı)](http://web.archive.org/web/20060719091624/http://www.aksiyon.com.tr:80/detay.php?id=24399)
