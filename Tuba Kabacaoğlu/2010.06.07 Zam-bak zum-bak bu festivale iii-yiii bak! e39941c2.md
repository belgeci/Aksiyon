# Zam-bak, zum-bak, bu festivale iii-yiii bak!

*Tuba Kabacaoğlu 2010.06.07*

<font class="agenda2NewsSpot">
 ‘Çocukların hayatta en iyi yaptığı şey, oyun oynamaktır’ derler. Bu sözün doğruluğunu Türkiye’de ilk kez yapılan Geleneksel Çocuk Oyunları Festivali’nde görmek mümkündü...
 <span>
 </span>
</font>
<font class="newsDetail">
 <p>
  <p class="MsoNormal">
   ‘Yağ satarım, bal satarım, ustam ölmüş, ben satarım. Ustamın kürkü sarıdır. Satsam 15 liradır. Zam-bak, zum-bak, dön arkana iii-yiii bak”, “Sarı-kırmızı, sarı kırmızı, kupa yıldızııı”, “Menekşe mendilin düşe, bizden size kim düşe?”, “Önüm, arkam, sağım, solum e-be-dir, saklanmayan so-bee-dir.”, “Birdir biiir, ikidir ikiii, üçtür üüüç, dörttür döört”…
  </p>
  <p class="MsoNormal">
   Oyunlar eşliğinde söylenen bu tekerlemeleri 20-40 yaş aralığındaki hemen herkes hatırlar ve her duyduğunda yüzünde tatlı bir gülümseme belirir, anında yıllar öncesine gezintiye çıkar. İster istemez arkadaşlarıyla sabahtan akşama kadar canhıraş şekilde oynadığı oyunları, akşam ezanını duyar duymaz sokaktan eve kaçışmalarını, evdeki öğle yemeğini reddederek dışarıda ‘ekmek arası peynir’ yemeye razı olduğu günleri hatırlar. Yalnız bu gidiş-gelişler hep bir iç çekmeyle son bulur. Çünkü yanı başlarındaki evlatları ne bu oyunları ne de ‘sokak kardeşliği’nin nasıl bir şey olduğunu bilir. Onların oyunları da hayalleri de yalnızdır. Bilgisayar ve televizyon ekranına gömülmüş zihinleri, savaşmaya ve yok etmeye kilitlenmiştir…
  </p>
  <p class="MsoNormal">
   Oysa oyun; paylaşmak, sevmek, eğlenmek, en basit yoldan mutlu olmak ve mutlu etmek demektir. Hem de karşılık beklemeden, nazlanmadan, kendiliğinden… Neyse ki; günümüzde de geleneksel çocuk oyunlarına değer veren, onların öğrenilmesi için çaba sarf edenler var. Onlar; İzmir’de yaşayan, bir grup ‘çok çalışan’ kadın. Aynı zamanda anne, öğretmen ve gönüllü...
  </p>
  <p class="MsoNormal">
   Geçtiğimiz cumartesi Buca Kaynaklar Yerleşkesi Hancı Aile Eğlence Merkezi’nde, Türkiye’de ilk kez düzenlenen Geleneksel Çocuk Oyunları Festivali’ndeydik. Biz de bu vesileyle hem yeni oyunlar öğrendik, hem de projenin mimarı Buca Aktif Hanımlar Derneği’ndeki gönüllülerle tanışıp festivalin ortaya çıkış hikâyesini öğrendik…
  </p>
  <p class="MsoNormal">
   2007’nin sonlarına doğru ‘hayata merhaba’ diyen Buca Aktif Hanımlar Derneği (BAHDER) eğitimci kadınlar tarafından kurulmuş. Belli ki okullarda bir şeyler yapmak onlara yetmemiş. Daha büyük kitlelere ulaşıp toplumun hastalıklarına deva arayışına girmişler. Bunun için de kâh seminerler, konferanslar, kurslar; kâh sünnet şöleni, festival düzenlemişler. Üye aidatları, kermesler ve organizasyonlardan elde edilen gelirlerle de üniversiteli talebelere karşılıksız burs desteği sağlamışlar. Veren elle alan eli sessizce buluşturup yardıma muhtaç vatandaşların yaralarına merhem olmaya çalışmışlar. Dernek ‘0-6 yaş anne eğitimi’ kursları düzenlemiş. Anne ve anne adayları her hafta derslere eksiksiz katılmış, doğru bildikleri yanlışları, doğumdan itibaren bebeklerin gelişim aşamalarına göre yapılması gerekenleri öğrenmişler. Stres atmak, hayatına renk katmak isteyen el sanatlarına meyilli hanımlar da nakış kursuna başlamış. Arzu edenler yaptıklarını dernek aracılığıyla satıp gelir de elde etmiş. Kurslar Halk Eğitim Merkezi’nin desteğiyle yapıldığı için öğrencilere eğitim sonunda sertifika da verilmiş. Şehirlerarası turlar da gerçekleştiren BAHDER, hanımların stres atmasını sağlamış. “Çok vaktim yok, sıkıştırılmış eğitim istiyorum” diyenlere de çeşitli otellerde programlar organize etmiş, günde 3-4 seminer gerçekleştirmiş, aynı zamanda da çalışan kadınlar ile ev hanımlarının diyaloğunu artırmayı amaçlamışlar. “Her şeyin başı akıl ve ruh sağlığıdır” diyen dernek yönetimi, her hafta bir uzmanı mekânlarında misafir ederek ‘halk kahvaltıları’ düzenlemiş. Katılımcılar uzman hekimlere merak ettiklerini sormuş, hem kendilerinin hem de ailelerinin sağlığını korumak adına yapması gerekenleri öğrenmiş.
  </p>
  <p class="MsoNormal">
   Ayakkabını ebeden kurtar, çağlar pıştık, sarı-kırmızı, sandalye kapmaca, menekşe, dokuz taş, yağ satarım bal satarım, topal tavuk oyunlarının öğretilip oynatıldığı festivalin ortaya çıkış amacını anaokulu öğretmeni Özlem Çoşkun anlatıyor: “Yapılan bir araştırma çocukların mesajları en iyi barış ve sevgi üzerinden aldığını, diktayla yaptırılacak tüm gelişmelere kapalı olduklarını gösteriyor. Biz de geleneksel oyunlarımızı sevgi, birliktelik üzerinden vermek, sanal dünyadan azda olsa onları koparmak istedik. Minikler umarız burada öğrendiklerini arkadaşlarıyla da paylaşır, geleneksel oyunlara merak salıp kendi aralarında oynarlar.”
  </p>
  <p class="MsoNormal">
   Çocuk Oyunları Festivali’ne gelen bine yakın çocuk barış ve sevginin kendilerinde çağrıştırdığı resimleri çizerek başladılar eğlenceye. Resim işini bitirenlerin yakasındaki karta işaret kondu. Bu; ‘Artık oyunlara geçebilirsin’ anlamına geliyordu. Oyun faslı onlar için çok heyecan vericiydi. Önce öğretmenler eşliğinde geleneksel oyunun nasıl oynanacağı anlatıldı, birkaç deneme yapıldı. Ardından da katılımcılar arasında mücadele başladı. Birincilik kazananlar akşamki ödül töreninde hediyelerini aldı. O ortamda yüzü gülmeyen, kendini kötü hisseden tek bir çocuk bile yoktu. Yalnız oyun oynayan minikleri kısa bir süre gözlemledikten sonra ebeveynlerin ‘hijyen ve mikrop’ olayını biraz abarttığını anladık. Resim esnasında ellerine boya bulaşan çocuklar ne yapacağını bilemiyor, annesinin bir mendille gelip boyaları silmesini bekliyordu. Mesela ‘Ayakkabını ebeden kurtar’ oyunu oynayanların bazıları da yere basmaktan, toprağa temas etmekten korkuyordu. Kimi de topraklı çorabını eliyle ara ara silkeleyip temizlemeye çalışıyordu.
   <span>
   </span>
  </p>
  <p class="MsoNormal">
   Dernek; anaokulları, etüt eğitim merkezi yöneticileri ve öğretmenlerin bir araya gelmesiyle kurulmuş. Görünen o ki hanımlara gündelik hayat içindeki eğitim-öğretim serüveni yeterli gelmemiş. Çünkü onlara göre; bir öğretmen ancak 50-100 çocuğa ulaşıyor. Ama bir yerde de tıkanıp kalıyor. Daha çok sayıda çocuğa ulaşmak ve büyük işler yapmak isteyince de bunun yolu dernekleşmekten geçiyor. Anaokulu öğretmeni Sibel Bayındır: “Bireysel çabalarımla böyle bir festival yapmam maddi-manevi mümkün değildi. Hepimiz bir araya gelince bu hayalimiz gerçekleşti.”
  </p>
  <p class="MsoNormal">
   Geleneksel Çocuk Oyunları Festivali’nde ortaya çıkan mutluluk tablosu dernek gönüllülerini dinlendirmeye yetti. Zira onlar için böyle bir organizasyon yapmak hiç de kolay olmamış. Sponsor bulamamanın sıkıntısını doruk noktada yaşamışlar. Tanınmış sporcuları, sanatçıları programlarına çağırarak medyada daha fazla yer bulmak istemişler. Ünlüler bir-iki saatlik katılım için 20-30 bin lira isteyince tekliflerini geri çekmek zorunda kalmışlar. Kendilerini, yaptıkları ve yapacaklarını tam anlamıyla anlatamamaktan muzdaripler. Tüm siyasi partilere eşit uzaklıkta durduklarını söyleyen BAHDER’li hanımlar arasında başörtülülerin bulunması da zaman zaman sorun olmuş. Normalde KOBİ’lerin açılışına dahi katılan Büyükşehir Belediye Başkanı Aziz Kocaoğlu, Türkiye’de ilk kez İzmir’de yapılan bir organizasyona katılmayarak bunun bir sosyal sorumluluk projesi olduğunu ne yazık ki atlamış. BAHDER’li eğitimciler: “Eğer İzmir’de değil de başka bir büyükşehirde yaşasaydık işlerimiz daha kolaylaşabilirdi. Burada ücretli dahi olsa belediyeye ait mekânları kiralayamıyoruz.” diyorlar.
  </p>
  <p class="MsoNormal">
   Aktif Hanımlar, bütün gününü eşlerini bekleyerek geçiren hanımları dernek vesilesiyle evlerinden dışarı çıkarmayı da amaçlıyorlar. Dernek yönetimindeki Hatice Hanım zamanla bu konuda da tavır ve tutumların değişeceğine inanıyor: “Biz rol modeliz şu anda. Çalışmak, dernekte gönüllü işler yapmak; evdeki her şeyin aksaması anlamına gelmiyor. Ne kadar iyilik yapıyorsanız o kadar değerlisinizdir, mutlusunuzdur, huzurlusunuzdur. Mutlu kadınlar mutlu çocuklar demektir. Anne burada doyuma ulaşınca mutlu bir birey hâline geliyor. Bunun olumlu yansıması evde de görülüyor.” ‘Evdeki kadın mükemmel kadın değildir’ diyen BAHDER Başkanı Emel Tulunay: “Dernekte çalışmaya başlamadan önce akşama kadar evde eşimi bekler, gelince de beni bir yerlere götürsün isterdim. Fakat eşim eve çok yorgun geldiği için bu beklentimi karşılayamazdı. Bu durum da zaman zaman ilişkimizde sorun olurdu. Şimdi hiç boş vaktim yok. Hatta 24 saat yetmiyor. Bir boşluk bulsam yapmak istediğim tek şey dinlenmek.”
  </p>
  <p class="MsoNormal">
   EVDE DIRDIRA ENERJİMİZ KALMIYOR!
  </p>
  <p class="MsoNormal">
   Günümüz insanının en büyük problemi hayatındaki stresi, bunalımları yönetememek. Hatta anti-depresan kullanmak her gün vitamin takviyesi almak kadar da doğal. Acaba gönüllülük esasıyla yapılan işler bizi içine düştüğümüz bunalımlardan kurtarmaya yeter mi? İlk cevap BAHDER’li Hatice Hanım’dan: “Kendimizi dinlemeye hiç vaktimiz yok. Hastalıklarımızı farkına varmadan atlatıyoruz. Dernekte insanlık için dertlenmemiz gerektiğini anlıyoruz. Kendi sıkıntılarımız ayağımıza takılan küçük çakıl taşları gibi. Kırmadan kırılmadan birçok işi ve kişiyi organize etmeyi, toplumun her kesimiyle sağlıklı ilişkiler kurmayı öğreniyoruz. Emel Tulunay da derneğe düzenli şekilde gelen kursiyerlerden örnek veriyor: “Nakış kursundaki hanımlar pozitif duygularla evlerine dönüyor. ‘Doktora gitmiyoruz, ilaca para vermiyoruz, kurs bize terapi’ diyorlar.”
  </p>
  <p class="MsoNormal">
   Bu tarz faaliyetlere katılmak konusunda eşlerine izin vermeyen erkekleri ikna edecek bir tespitte de Hatice Hanım’dan geliyor: “Eşlerimiz bu ortamda bulunmamızı özellikle teşvik ediyor. Çünkü yorulmuş, tüm enerjimizi dışarıda atmış vaziyette eve gidiyoruz. Kadınların bir günde tükettiği 24 bin kelimenin 20 bini eve gelmeden bitiyor. Geri kalan da sağlıklı diyalog için yetiyor. Dırdır yapmaya ne enerji ne de kelime kalıyor.”
   <span>
   </span>
  </p>
  <p class="MsoNormal">
   Derneğin ileriki günlerde gençleri de ihmal etmeyeceğini ilkokul öğretmeni Yasemin Mehmet’ten öğreniyoruz: “En önemli toplumsal sorunlardan biri de gençlerdeki ideal eksikliği. Üniversiteyi bitirenler bile hâlâ ne yapmak istediğine karar veremiyor. Gençleri bilinçlendirmek için seminer ve eğitim programları düzenleyeceğiz. ‘Neden okuyoruz? Toplum için niçin bir şeyler yapmalıyız? Kim nerede ne yapmalı?’ gibi yönlendirmeler yapmak niyetindeyiz. Gençlere bir vizyon verdikten sonra onların da yaşadıkları ülke ve dünya insanlığı için kaygılanan, bir şeyler yapma gayretinde bulunan bireyler olmalarını arzu ediyoruz. Bu ‘vizyoner gençlik projesi’ için de Başbakanlık ya da Cumhurbaşkanlığı’nın himayesini istiyoruz.”
   <span>
   </span>
  </p>
  <p class="MsoNormal">
   <span>
   </span>
  </p>
  <p class="MsoNormal">
   Unutulmaya yüz tutmuş oyunlar nasıl oynanır?
  </p>
  <p class="MsoNormal">
   Çağlar pıştık: Bu oyun için bir sopa yeterlidir. Önce çocuklar kendi aralarında sopayı tutacak ebeleri belirlemek için sayışırlar. “Çağlar pıştık kim mıştık” diyerek elini diğerlerinden farklı tutan kişi ebe olmaktan kurtulur. Ebe olan çocuklar sopayı karşılıklı tutar ve diğer oyuncular bu sopanın üzerinden aşama aşama farklı şekillerde atlamaya başlarlar. Kural, sopaya çarpmamaktır. Sekizlerde herkes eline yerden aldığı bir şeyi saklar. Sopanın üzerinden atlamadan önce sorar ebeye; “Elimde ne var?” Eğer ebe bilirse tekrar sayışırlar. Oyun bu şekilde onlara kadar devam eder. Topal tavuk oyunu: Bu oyunda ebe topal tavuk olur. Ebe, tek ayak zıplayarak diğer oyuncuları yakalamaya çalışır. Ebenin yorulunca dinlenebileceği bir yeri vardır. Ebe dinlenince kaleden tekrar çıkar ve oyuncuları yakalamaya çalışır. Kimi yakalarsa ebe bu defa o olur. Kaçan arkadaşlar da bu sırada ebeye vurarak onu kızdırmaya çalışır. Ayakkabı kapmaca: Bu oyunu oynamak için bir ipe ve ipi bağlayacağınız bir direğe ihtiyaç vardır. Oyuna başlamak için önce bir ebe seçilir. Diğer oyuncular da ayakkabılarının tekini çıkarıp direğin dibine koyar. Etrafta geniş bir daire oluşturulur. Ebe de ipin ucunu gergin bir şekilde tutup direğin etrafında koşmaya başlar. Böylece ebe, ayakkabılarını kurtarmaya çalışan çocukları yakalamaya çalışır. Ebe kimi yakalarsa o ebe olur. Menekşe oyunu: Bu oyun için kalabalık iki grup oluşturulur. Gruplar karşılıklı sıralanır. Bir grup diğer gruba “Menekşe mendilin düşe, bizden size kim düşe” diye sorar. Karşı grup da aralarından birinin ismini söyler. Arkadaşları seçilen kişiyi kollarından tutar ve karşı gruptan kollarını kenetleyen iki kişiye doğru gönderirler. Eğer kenetlenmiş kolları çözerse o gruptan bir kişiyi kendi grubuna götürür. Çözemezse kendisi o grupta kalır. Oyun gruplardan biri tek kişi kalana kadar devam eder.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26954-zam-bak-zum-bak-bu-festivale-iii-yiii-bak.html), [web.archive.org (arşiv bağlantısı)](http://web.archive.org/web/20100612172311/http://www.aksiyon.com.tr:80/aksiyon/haber-26954-zam-bak-zum-bak-bu-festivale-iii-yiii-bak.html)
