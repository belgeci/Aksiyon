# Kahvaltıda sağlık ve mutluluk var

*Tuba Kabacaoğlu 2015.02.10*

<div class="pNewsDetailMainContent" itemprop="articleBody">
 <p>
  En çok kahvaltı öğününü geçiştirip atlıyoruz. Oysa bu durum hem bedenimize hem de ruh hâlimize zarar veriyor. Sağlıklı ve mutlu bir hayat için kahvaltı şart.
 </p>
 <p>
  “Afrika’da bir anne, çocuğunu ‘Tabağındakini bitir!’ diye azarlayıncaya kadar dünyanın bütün tabaklarını kırmak istiyorum.” demişti ünlü oyuncu Morgan Freeman. Varlıkla yokluk arasındaki farkı gözler önüne seren bu anlamlı cümle, modern insanın içinde bulunduğu durumu, yemekle kurduğu ilişkiyi de aslında özetliyordu. Bundan dolayı hiç unutulmadı...
 </p>
 <p>
  Bedenimizi ve ruhumuzu düşünmeden tüketiyoruz. Beslenme alışkanlıklarımız, öğün içeriklerimiz de hızla başkalaşıyor. Televizyon reklamları, popüler kültürün dayatmaları, modern hayatın hızı ve yorgunluğu derken arada en çok kahvaltılarımız kaynıyor. Çevrenize bir bakın; kahvaltısını yaparak işine gelen, okuluna giden ne kadar da az kişi var değil mi. Yetişkinler fırın ve pastane poğaçaları; çocuklar da mısır gevreğiyle süt ya da ekmek üzerine çikolata sürerek bu önemli öğünü geçiştiriyor çoğu zaman. “Geçiştiriyor” diyoruz; çünkü bu şekilde kimse sağlıklı kahvaltı yapmış olmuyor. Sadece karnını doyuruyor, bedeninin ihtiyaçlarını bolca karbonhidrat alarak bastırıyor. Peki, kahvaltının faydalarını gerçekten biliyor muyuz? Sizce çocuklarımızı ve kendimizi evde “sağlıklı kahvaltı” yapmaya nasıl alıştırabiliriz?
 </p>
 <p>
  <strong>
   Neden kahvaltı yapmalıyız?
  </strong>
 </p>
 <p>
  Düzenli kahvaltı yapma alışkanlığı bugün sadece sağlığına dikkat eden ya da diyet yapan yetişkinler için değil, özellikle okul dönemindeki çocuklar için de kritik önem taşıyor. Beslenme Uzmanı ve Diyetisyen Banu Topalakçı “Neden kahvaltı yapılmalı?” sorusunu şöyle cevaplıyor: “Bütün gece süren açlıktan sonra, vücudumuz ve beynimiz güne başlamak için enerjiye ihtiyaç duyuyor. Kahvaltı yapılmadığı takdirde, çocuklarda dikkat dağınıklığı, yorgunluk, baş ağrısı ve zihinsel performansta azalma oluyor. Son zamanlarda yapılan çalışmalar, kahvaltı yapan çocukların yapmayanlara oranla ‘her zaman’ matematik sınavlarında daha yüksek not aldığını gösteriyor. Düzenli kahvaltı yapan çocuklar, obez de olmuyor üstelik.” Aynı zamanda Bugün Gazetesi yazarı olan Topalak’a göre, kahvaltı sadece biyolojik değil, psikolojik açıdan da iyi geliyor insana. Kahvaltıyı atlayanlar ilerleyen saatlerde daha yorgun, sinirli ve sabırsız oluyor. Sabah kahvaltısını yapanlar ise tam tersi bir ruh hâline bürünüyor; enerjik, sakin ve uyumlu…
 </p>
 <p>
  Beslenme Uzmanı ve Diyetisyen Özlem Akın Uzunhasanoğlu ise kahvaltının sadece sabah saatlerinde değil, gün boyunca konsantrasyon ve enerji verimliliği sağladığını söylüyor. Bundan dolayı da hem çocuklar hem de yetişkinlerin kesinlikle bu öğünü geçiştirmemesi gerektiği üzerinde duruyor.
 </p>
 <p>
  “Çocuklar Ne Yemeli, Ne Yememeli?” kitabının yazarı Nurten Ceceli Alkan ise atlanan öğünlerin abur cuburla bastırılmasıyla ortaya önemli bir sorunun çıktığı kanaatinde. Nurten Hanım’ı doğrulayan birçok örnek sizin de çevrenizde vardır: “Dünyanın dört bir tarafında bilim insanlarının yaptıkları araştırmalar; sınıflarımızda görülme sıklığı her yıl biraz daha artan hiperaktivite bozukluğu ve dikkat eksikliğinin sebeplerinden birinin yanlış beslenme olduğu yönünde. Yediği abur cuburlar ve içtiği içeceklerle vücuduna bol miktarda şeker giren çocuklar, enerji küpüne dönüşüyor. Hareketlerini kontrol etmekte güçlük yaşıyor, kanındaki şeker oranı düşünce de hırçınlaşıp etrafa zarar veriyor. Aslında bunların hiçbiri şaşırtıcı değil. Bir anne-babanın en önemli görevlerinden biri çocuğuyla sabahları kahvaltı yapmaktır. Kahvaltı aynı zamanda sağlıklı ve mutlu bir hayat demektir.”
 </p>
 <p>
  <img alt="" src="http://web.archive.org/web/20150703210622im_/http://medya.aksiyon.com.tr//aksiyon/2015/02/10/564599.jpg "/>
 </p>
 <p>
  <strong>
   UHT yerine günlük süt
  </strong>
  <br>
   <br>
    Sütün kalsiyum kaynağı olduğu, kemiklerin gelişimi ve sağlığının korunmasında çok önemli bir yer tuttuğu anlatılıyor her fırsatta. Anne-babalar da bundan dolayı çocukları kahvaltı yapmasa da en azından sabahları bir bardak süt içmelerini ya da beslenme çantasına bir küçük paket süt koyarak onu tüketmelerini istiyor. Oysa bugün herkesin sıklıkla tükettiği kutu sütler faydadan çok zarar veriyor insan bedenine. Çünkü UHT yöntemiyle (Ultra High Temperature), yani 135-150 derece sıcaklıkta 2-4 saniye ısıtılarak pastörize ediliyorlar. Bu yöntem bazı hastalık yapan bakterilerle birlikte faydalı bakterileri de yok ediyor. Prof. Dr. Ahmet Aydın bu durumun nelere yol açtığını “Beslenme Bülteni”nde şöyle özetliyor: “Bu şekilde pastörizasyon sütün vitamin ve mineralle zenginleşmesini engelliyor. Sindirim enzimlerini tahrip ediyor. Tahrip olan ve sindirilmeyen protein parçacıkları bağırsaktan kanımıza geçiyor, vücut da bunları düşman olarak algılıyor ve bağışıklık sistemine zarar veriyor. Alerjilere, bağışıklık sistemi ve romatizmal hastalıklara neden oluyor.” Günlük pastörize şişe sütler ise 70-75 derece ısıda 15 saniye ya da yaklaşık 90 derece ısıda 1 saniye bekletiliyor. Bu özelliği sebebiyle hem çocukların hem de yetişkinlerin UHT süt yerine pastörize şişe sütü tercih etmeleri gerekiyor.
   </br>
  </br>
 </p>
 <p>
  <strong>
   En büyük kalsiyum kaynağı yeşillik!
  </strong>
 </p>
 <p>
  Besin değeri olarak yeşiller kalsiyum, magnezyum, potasyum, fosfor, çinko ve A, C, E, K vitaminleri açısından hayli zengin. Lif, folik asit, klorofil gibi birçok mikro besin maddesi ve faydalı bitkisel kimyasallarla da dolu üstelik. Ülkemiz yeşillikler açısından çok zengin. Eğer süt ve süt ürünlerini tüketmeyi sevmiyorsanız yeşillik yiyerek bu açığınızı rahatlıkla kapatabilirsiniz.
 </p>
 <p>
  <strong>
   Kahvaltı alışkanlığı kazanırken…
  </strong>
 </p>
 <p>
  -Kahvaltının yeni güne başlarken size ve sevdiklerinize oldukça zindelik, enerji, sağlık vereceğini aklınızdan çıkarmayın.
 </p>
 <p>
  -Ailecek kahvaltı yapabilmek için annelerin 30-60 dakika daha erken uyanmaları gerekebilir. Ama bu hem eşinizin hem de çocuklarınızın sağlığını düşününce çok da büyük bir fedakârlık değildir.
 </p>
 <p>
  -Çocukların kahvaltı alışkanlığı edinebilmesi için önce anne-babanın bu konuda istikrarlı olması gerekir. Bu birkaç günlük bir karar değil, hayat tarzı hâline gelmelidir evde.
 </p>
 <p>
  -İlk günler aile fertleri kahvaltı sofrasına uykulu ve asık suratlı otursa da birinci haftanın sonuna doğru neşeniz yerine gelir, herkes birbiriyle sohbet edip şakalaşmaya başlar. Ve bu olumlu ruh hali ne güzeldir ki alışkanlık yapar.
 </p>
 <p>
  -Yeni güne aile fertlerinin bir arada başlaması bireysel anlamda herkese güç verir, aidiyet duygusuna katkı sağlar.
 </p>
 <p>
  -Her anne-baba düzenli, disiplinli ve prensipli bir çocuğunun olmasını ister. Bu davranışların kazanılmasında ilk basamağın ailecek her gün kahvaltı yapmak olduğunu aklınızdan çıkarmayın.
 </p>
 <p>
  -Annelerin çoğu çocuklarının gün içinde yeterince beslenmesini çok önemser, beslenip beslenmediğini merak eder. Eğer oğlunuz-kızınız sağlıklı bir kahvaltıyla güne başladıysa gün içinde tüketmesi gereken vitamin ve minerallerin büyük kısmını almış demektir. Artık içiniz rahat olabilir.
 </p>
 <p>
  -Uzmanlara göre kahvaltı yaparak güne başlayan bireylerin sonraki öğünleri de vaktinde ve düzenli oluyor. Aksi hâlde, öğle yemeği ikindi vaktine sarkıyor. Akşam yemeği de geç saatlere kalıyor. Aile fertleri sağlıklı beslendiğini zannetse de saat 19.00’dan sonra yenilen yiyecekler sindirilmeden gece uykusuna geçiliyor. Böylece fazla kilo alımı, metabolizma şikâyetleri, hazımsızlık gibi rahatsızlıklar ortaya çıkıyor.
 </p>
 <p>
  <strong>
   Zeytinli Peynirli Ekmek
  </strong>
 </p>
 <p>
  <img alt="" src="http://web.archive.org/web/20150703210622im_/http://medya.aksiyon.com.tr//aksiyon/2015/02/10/564600.jpg "/>
 </p>
 <p>
  Malzemeler: 3 yumurta, 2 yemek kaşığı eritilip soğutulmuş tereyağı, 2 yemek kaşığı tam buğday unu, 2 yemek kaşığı beyaz un, 1 çay bardağı ufalanmış beyaz peynir, çekirdeği çıkarılmış ve doğranmış 20 siyah zeytin, yarım demet maydanoz. Yapılışı: fırını önceden 180 derecede ısıtın. 20 santim çapında yuvarlak bir tepsiyi yağlayın. Yumurtaları, tereyağını ve unları iyice karıştırın. Beyaz peyniri ve zeytinleri de ilave edin. Bu karışımı hazırladığınız tepsiye dökün. Maydanozu ince ince kıyın. Hamurun üzerine serpiştirin. Üzeri altın sarısı olana dek (yaklaşık 25 dakika) fırınlayın. Piştikten sonra ılık ya da soğuk üçgen üçgen keserek servis yapın. Öneri: Karışımın içinde kabartma tozu, maya gibi kabartıcılar bulunmadığından dolayı ekmeği akşamdan hazırlayıp dolaba üstünü iyice kapatarak koyabilirsiniz. Uyanır uyanmaz karışımı fırına verirsiniz. Böylece siz hazırlıklarınızı yapana kadar ekmeğiniz de pişmiş olur.
 </p>
 <p>
  <strong>
   Çok pratik tarifler
  </strong>
 </p>
 <p>
  Kahvaltı alışkanlığını kazanmak bazı aileler için çok da kolay olmayabilir. Özellikle çocuklara sabahın ilk saatlerinde kahvaltı yapmak ilk zamanlar zor gelebilir. Öyleyse, iş yine annelere düşüyor. Alışma sürecinde pratik ama oldukça lezzetli alternatiflerle ailenizi yeni düzeninize keyiflice alıştırabilirsiniz. Çok zorlanmayacaksınız, bir süre sonra tüm aile fertlerini sabahın ilk saatlerinde “Kahvaltıda ne yiyeceğiz?” sorusunu sorarken bulabilirsiniz zira. Bu konuda “2008 yılının en iyi aile ve çocuk yemek kitabı” ödülüne layık görülmüş Christelle Le Ru’nun “Annenin Lezzet Kitabı”ndan sizin için birkaç tarif seçtik. Hepsi de çabucak yapılabilecek, lezzetli ve sağlıkla tüketilebilecek tarzda…
 </p>
 <p>
  <strong>
   Patatesli omlet
  </strong>
 </p>
 <p>
  Malzemeler: 2 patates,4 yumurta, 2 yemek kaşığı süt, 4-5 sap kıyılmış maydanoz, 1-2 sap kıyılmış dereotu, yeteri kadar tuz, 1 yemek kaşığı tereyağı. Yapılışı: Patatesleri tuzlu bol suda yumuşayana kadar haşlayın. Kabuklarını soyup dilim dilim doğrayın. Yumurtaları sütle çırpın. Yeşillikleri ve tuzu ilave edin. Patates dilimlerini tereyağını erittiğiniz tavaya alın. Yüksek ateşte birkaç dakika pişirin. Çırpılmış yumurtayı üzerine dökün. Pişene kadar ateşte tutun. Öneri: Patatesleri akşamdan haşlayabilir, yeşillikleri de geceden yıkayıp, doğramadan buzdolabında hazır tutabilirsiniz. Böylece omlet keyfiniz sabah saatlerinin yoğunluğuyla zahmete dönüşmez.
 </p>
 <p>
  <strong>
   Fırında ekmek
  </strong>
 </p>
 <p>
  Malzemeler: 4 dilim tam buğday unundan ekmek, 1 yemek kaşığı tereyağı, 4 ince dilim çemeni alınmış pastırma (bunun yerine baharatı azaltılmış sucuk da olabilir), 3 yumurta, 1 çay bardağı süt, 4-5 sap maydanoz, 2 yemek kaşığı eski kaşar rendesi. Yapılışı: Fırını önceden 180 derecede ısıtın. Tepsiyi yağlayın. Ekmeklerin üzerine tereyağı sürüp tepsiye yerleştirin. Her ekmek diliminin üzerine bir dilim pastırma koyun. Yumurtaları süt ve kıyılmış maydanozla çırpın. Ekmeklerin üzerine dökün. Rendelenmiş peyniri de serpin. Yumurta karışımı iyice pişene kadar fırınlayın.
 </p>
 <p>
  <img alt="" src="http://web.archive.org/web/20150703210622im_/http://medya.aksiyon.com.tr//aksiyon/2015/02/10/564601.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kahvaltida-saglik-ve-mutluluk-var_549003), [web.archive.org (arşiv bağlantısı)](http://web.archive.org/web/20150703210622/http://www.aksiyon.com.tr/dosyalar/kahvaltida-saglik-ve-mutluluk-var_549003)
