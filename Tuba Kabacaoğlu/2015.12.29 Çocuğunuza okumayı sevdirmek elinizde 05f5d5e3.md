# Çocuğunuza okumayı sevdirmek elinizde

*Tuba Kabacaoğlu 2015.12.29*

<div class="pNewsDetailMainContent ctx_content" itemprop="articleBody">
 <p>
  Her ebeveyn çocuğunun düzenli kitap okumasını ister. Bunun için de sürekli nasihat ve telkinlerde bulunur. Oysa bu durumu aşmanın çok basit yolları var. Üstelik başarı da garanti!
 </p>
 <p>
  Düzenli kitap okumanın bilgi dağarcığını, düşünme becerilerini, beyin aktivitesini, hayal gücünü, sosyal ilişkileri geliştirmek; zekâyı kıvraklaştırmak, insanı kibarlaştırmak, öz güvenli yapmak zamana değer katmak, gibi onlarca faydası var. Ve her anne-baba çocuğunun çokça kitap okumasını ister. Fakat bunun için ne yapması gerektiğini de çoğu zaman bilemez. Sadece ‘Hadi oku!’ diyerek telkinler verir, şartlar koşar. Ama çoğu zaman bu yöntem ilk bir iki yıldan sonra işe yaramaz. Öyleyse hep birlikte düşünmeye ihtiyacımız var: Çocuklarımıza kitap okuma alışkanlığını nasıl kazandırabiliriz? Bu konuda gözetmemiz gereken hassasiyetler neler olmalı?
 </p>
 <p>
  Psikolojide alışkanlık, ‘ilgi duyulan veya hoşlanılan bir şeyin uzun süre devam etmesi’ diye açıklanıyor. Dolayısıyla, iki önemli unsura ihtiyacımız var. Birincisi çocukta ilgi uyandırmak, onu mutlu etmek; ikincisi ise istidat. Yapmamız gerekenlere gelince:
 </p>
 <p>
  Örnek oluşturma: Çocuklar 0-6 yaş arasında ebeveynleri taklit ederek birçok davranışı kazanıyor. Kitap okuma söz konusu olduğunda da bu kural değişmiyor. Ebeveynlerin önce kendilerini eğitmesi gerekiyor. Çünkü anne-baba saatlerce televizyon seyrediyor, eline ne kitap ne de günlük gazete almadan günü bitiriyorsa; çocuğuna ne derse desin kitap okutamaz. Ebeveynler akşamları yemek telaşı, ödev sıkıntısı bittikten sonra televizyonu açmak yerine; aileyi bir araya toplayıp kitap okuyabilir. Seslendirme işini ise evdeki bireyler sırayla yapabilir. Bu zaman dilimi için kısa hikâyeler, tanınmış kişilerin yaşam öyküleri, devamını evdekilerin tamamlayacağı, sonu olmayan masallar tercih edilebilir. Çocuklarınız büyükse; bir araya gelip 30-45 dakikalık ‘sessizlik saati’ oluşturulabilir. Bu zaman diliminde evdeki herkes kitap ya da dergi-gazete okumalı. Süre sonunda herkes okuduğu kaynaktan dikkatini çeken bilgileri, fotoğrafları, yorumları ailesiyle paylaşıp bilgi alışverişinde bulunmalı. Yalnız; çocuklara ‘Sen şu kitabı oku, sen bu yazarı neden tercih ettin?’ gibi müdahaleler yapılmamalı. Kitap okuma alışkanlığını bireylerin kazanabilmesi için istikrar çok önemli. Ailecek yapılacak kitap okuma seansları düzenli olmalı, aksatılmamalı. Çocuk iradeyi, istikrarı önce ebeveynlerinde görmeli. Hatta eve misafir geldiğinde bile düzen bozulmamalı. Üstelik aile dostlarıyla çok daha ilginç eğlenceli bir akşam geçireceğinizden emin olabilirsiniz.
 </p>
 <p>
  Okuduğunu anlamak: Bir çocuk ancak okuduğunu anladığında, kahramanları hissedip kendi içinde onlarla yaşadığında, kelimelerden yola çıkarak hikâyeyi hayal etmeye başladığında okumaktan keyif alır. Bunun için de çocuklar yavaş yavaş, sindirerek kitap okumalı. Fakat eğitim sistemimiz ne yazık ki bu hasleti çocukların edinmesine imkân vermiyor. Çünkü öğrenciler ilk okuma-yazmaya başladıklarında, dakikada okudukları kelime sayısına, evde okudukları sayfa sayısına göre birbirleriyle yarıştırılıyor. Çocuk arkadaşına yetişmek ya da öğretmeninin vereceği ödülü alabilmek maksadıyla hızlıca metni okuyor. Anlamak, hissetmek, hayal etmek için değil; sadece okumuş olmak için okuyup çeviriyor sayfaları. İlk iki yıl tek motivasyonu arkadaşlarına yetişmek ve ödül almak olan çocuk, bir sonraki yıl artık bunları umursamıyor. Alışkanlık hâline getiremeden sonlandırıyor kitap okumayı. Dolayısıyla, öğretmenlere, çetelesi tutulan kitap sayfalarına, verilen ödevlere ebeveynler takılmamalı. Kitaptan 5 sayfa okunması gerekiyorsa anne-baba inisiyatif kullanıp bunu 2’ye indirmeli. Paragraf paragraf, yavaş yavaş, sindirerek, anlayarak bu sayfalar okunmalı. Öğretmeni bu konuda bilgilendirip ona göre öğrenciyi değerlendirmesi istenmeli.
 </p>
 <p>
  Seçilen kitap çok önemli: Edinmek, ‘ruhun öğrenmesi’ şeklinde açıklanıyor. Bir davranış edinildiğinde ise, artık o konuyla alakalı hiçbir ekstra itici güce gerek kalmıyor. Ama bu kıvama çocukların gelebilmesi için de belli başlı ayrıntılara dikkat edilmeli. Mesela çocukların okuduğu kitaplar meraklandırıcı, heyecan uyandırıcı olmalı. İçinde hayal gücünü destekleyecek resimler, çizimler bulunmalı. Yazı yoğunluğu resimden her zaman az olmalı. Hatta ilk okumalar çizgi romanlardan yapılabilir. Bu tarz eserlerde resimler bol, yazılar ise oldukça azdır. Aynı şekilde yapıştırıcılı çıkartmaların kullanıldığı kitaplar da benzer özelliği sebebiyle tercih edilebilir. Yine çocuklar için çıkarılmış bol resimli, oyunlu, yapıştırıcılı dergiler de ilk dönem okumalarında kullanılabilir. Bir de yazılı eserden uyarlanmış filmler, önce izlenip sonra da kitabı okunabilir.
 </p>
 <p>
  Kim için okuyacak çocuk?: Bazı ebeveynler çocuklarının bir an önce her şeyi öğrenip hayata hazırlanmalarını istiyor. Oysa her şeyin bir zamanı ve olgunlaşma süreci var. Kitaplar söz konusu olduğunda da bu kontrolsüz yanınız devreye girmemeli. Minik okur, kiaplara daha yeni yeni alışırken; yığma yazıların olduğu, kavramlara boğulmuş, ağdalı cümlelerin kurulduğu, çokça bilgi içeren eserleri okuması konusunda ona ısrar edilmemeli. Çocuk o tarz kitapları okurken heyecan duymayacak, hayal kuramayacak, en önemlisi de yeterince anlayamayacaktır. Dolayısıyla, çocuğunuzu bu konuda zorlamak, kitap okuma zevkini ömür boyu elinden almak anlamına gelebilir.
 </p>
 <p>
  Kendi karar vermeli: Çocuklar okuyacakları kitaba kendileri karar vermeli. Kitap dükkânına gittiklerinde de raflardaki eserleri kendi başlarına incelemeli, içlerine bakıp araştırmalı, ön ve arka kapaklarına göz gezdirmeli. Tüm bu eylemler minik okurla kitaplar arasındaki ilişkiyi güçlendirir. Hatta ebeveynler çocuklarına kitap dükkânına gidecekleri zaman belli bir harçlık verebilir ve buna göre istediği, ihtiyaç hissettiği eserleri almalarını söyleyebilir. Çocuk kitabevine girer, istediği kitapları alır, ücretini verip çıkar. Emin olun; çocuğunuz bu şekilde satın aldığı kitapları kısa sürede zevkle okuyacak, onları bir an önce bitirip yenilerini satın almak için aynı mekâna tekrar tekrar gelmek isteyecektir. Bu eylem, çocuğun özgüven, sosyalleşme, irade, yeterlilik gibi ihtiyaçlarını da karşılar üstelik.
 </p>
 <p>
  Şart koşmak, ödül-ceza vermek: Türkiye’deki birçok ebeveyn kitap okuma alışkanlığını çocuğuna nasıl kazandırabileceğini bilmediği için: “Öğretmenine kitabını okumadığını söylerim”, “Bu kitabı bir haftada bitirirsen, istediğin oyuncağı alacağız’’, “Kardeşin çok kitap okuyor, ama sen hiç okumuyorsun”, “Şu 5 sayfayı okumazsan çok üzüleceğim ama,” gibi yöntemlere başvurur. Tüm bu girişimler anlık, haftalık sonuçlar verse de hiçbiri çocuğun kitap okuma alışkanlığı edinmesini sağlamaz. Lokal çözümler üreterek sizi anlık rahatlatır. Bir ay, bir yıl sonra yine aynı problemi yaşarsınız. Bu kez çocuğunuz biraz daha büyüdüğü için mevcut çözüm yollarınızın önemli bir kısmı işe yaramaz. Seneye ise; hiçbir çözüm yolu oğlunuza-kızınıza etki etmez. Bundan dolayı, bu faydasız yollara başvurmak yerine; yukarıda anlattığımız çözüm yollarına yoğunlaşmalısınız...
 </p>
 <p>
  <strong>
   Düzenli okumanın faydaları
  </strong>
 </p>
 <p>
  İnsan kelimelerle düşünür. Her kitap insanın dağarcığına onlarca kelime ekler. Geniş kelime dağarcığı insanın daha fazla kavramla düşünebilmesini sağlar.  Kitap okumak bunamayı önleyen en etkili ilaçtır.  Okuyan kişiler akıcı bir dile sahiptir. Karşılarındaki insanı bu yönleriyle etkiler, daha çabuk tesir edebilirler.  Sorunlarını daha kolay çözerler. Çünkü kendilerini tanırlar, duygularını daha iyi ifade edebilirler.
 </p>
</div>


Kaynak: [www.aksiyon.com.tr](http://www.aksiyon.com.tr:80/aile/cocugunuza-okumayi-sevdirmek-elinizde_553400), [web.archive.org (arşiv bağlantısı)](http://web.archive.org/web/20160103005712/http://www.aksiyon.com.tr:80/aile/cocugunuza-okumayi-sevdirmek-elinizde_553400)
