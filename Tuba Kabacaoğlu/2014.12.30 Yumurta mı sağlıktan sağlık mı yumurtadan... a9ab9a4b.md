# Yumurta mı sağlıktan, sağlık mı yumurtadan...

*Tuba Kabacaoğlu 2014.12.30*

<div class="pNewsDetailMainContent" itemprop="articleBody">
 <p>
  Vücudumuzun tüm ihtiyaçlarını içinde barındıran ‘sağlıklı yumurta’ya ulaşmak öyle kolay değil ülkemizde. Zira en çok da onu satın alırken kandırılıyoruz. Bu haber yumurta konusunda kafası karışık herkesi yakından ilgilendiriyor.
 </p>
 <p>
  Gıda, Tarım ve Hayvancılık Bakanlığı’nın “Yumurtacı Tavukların Korunması” ile ilgili “Asgari Standartlara İlişkin Yönetmelik”i geçen günlerde Resmî Gazete’de yayımlanarak yürürlüğe girdi. Bu vesileyle yumurtacı tavukların yaşam standartlarının yükseleceğini, bununla bağlantılı olarak daha sağlıklı yumurtalar tüketeceğimizi düşünmüştük. Fakat yönetmeliği incelediğimizde umudun yerini ümitsizlik aldı. Çünkü yapılacak değişiklik mevcut üreticileri değil, sektöre yeni girecekleri ilgilendiriyordu. Daha da önemlisi, yumurta üretimi yapanların iyileştirme şartlarını dikkate almaları için 1 Ocak 2023’ün gelmesi gerekiyordu. Hâl böyle olunca; anladık ki sofralarımıza gelen yumurtanın sıkıntılı serencamında şimdilik bir değişiklik yok. Öyleyse kendi işimizi kendimiz yapalım ve ‘doğal’ denilen yumurtaları satın alırken nelere dikkat etmemiz gerektiğini doğal köy yumurtası üreticilerine sorduk...
 </p>
 <p>
  Bakanlığın 2013 verilerine göre Türkiye’de yılda 14 milyar adet yumurta üretiliyor. Bu yumurtalar üretim tarzlarına göre doğal köy yumurtası, çiftlik yumurtası (özel besi), sanayi yumurtası, organik yumurta olarak birbirinden ayrılıyor. Sadece isimleri değil, fiyatları, satıldıkları mekânlar ve ambalajları da… Bir de ülkemizde üretilen her gıdanın üzerine ‘doğal’ yazmak gibi bir alışkanlık da var tabii. Hâlbuki bu ibareyi hak eden yumurta sayısı hayli az Türkiye’de. Öyleyse şimdi, yumurta sözlüğü ile kafa karışıklıklarını giderme zamanı!
 </p>
 <p>
  <strong>
   ÇİFTLİK (BESİ) YUMURTASI:
  </strong>
  Bu yumurtaların tavukları kafeste değil, serbest hâlde dolaşarak yaşar. Fakat tam olarak doğanın nimetlerinden faydalanamaz. Üreticiler mevzuat gereği tavukların sağlık şartlarına, yemlerin bileşenine, özellikle de GDO’lu olmamasına özen gösterir. Bu açıdan bakıldığında çiftlik yumurtaları köy yumurtasına ulaşamayanlar için “güvenilir” kabul edilebilir.
 </p>
 <p>
  <strong>
   DOĞAL KÖY YUMURTASI:
  </strong>
  Bu yumurtaların tavukları, içinde hiçbir kimyasal ya da yapay madde bulunmayan yemlerle beslenir. Doğanın sunduğu doğal besinlerle (yeşillikler, ot, yonca, mısır, buğday, soya ve ayçiçeği küspesi gibi) ve toprak canlılarıyla beslenir, geniş alanda serbest şekilde dolaşır, güneş ışığı alır, ayakları toprağa basar. Yani, yaratılış doğasına uygun şartlarda yaşar. Doğal döllenme yöntemleriyle de ürer. Bu özellikleri sebebiyle de onlara “özgür tavuk” ya da “free-range” denir.
 </p>
 <p>
  <strong>
   SERİ ÜRETİM YUMURTA (MARKET YUMURTASI):
  </strong>
  Bu yumurtaların tavukları kafes sisteminde yaşar. Tavukçulukta en yoğun üretim şekli böyledir. Tavuklar 50x50 cm ebatlarında, zemini eğimli metal kafeslerde yetiştirilir. Yan yana ve katlar şeklinde düzenlenen her bir kafeste 5-6 tavuk bulunabilir. Tavuklar hiçbir şekilde toprakla temas etmez. Dışarıdaki temiz havayı almaz, güneş ışığı görmez. Sürekli ışıklı ortamda tutularak verimlilikleri artırılmaya çalışılır. Uzmanlar bu tarz yetiştiricilikte tavuklarda tüy çekme, yamyamlık gibi ciddi davranış bozuklukları görüldüğünü söyler. Üreticiler ise tavukların gagalarını keserek bu duruma çözüm bulur.
 </p>
 <p>
  <strong>
   ORGANİK YUMURTA:
  </strong>
  Organik yumurtalar çevre kirliliğinden uzak, toprağın, suyun ve havanın oldukça temiz olduğu yerlerde yaşayan tavuklar tarafından üretilir. Organik tavuklar özgürdür. Yaşam alanları geniştir. Organik yumurta üretiminin hiçbir aşamasında katkı maddesi ya da kimyasal ürün kullanılmaz. Hatta tavukların yaşam sürdüğü arazi son 5 yıl tarıma açılmamış, tarım ilacı ve kimyasal kullanılmamış olmalıdır. Tavuklar organik mısır, buğday, arpa ve yoncayla beslenir. Yem üretimi ve karışımında üretim artırıcı, renk verici hiçbir kimyasal madde kullanılmaz. Tüm organik yumurtalar Avrupa Birliği ve Tarım, Gıda ve Hayvancılık Bakanlığı tarafından yetkili kılınmış IMO-İsviçre tarafından kontrol edilip sertifikalandırılır.
  <br>
   <br>
    <strong>
     Yumurtanın sarısı ne renk olmalı?
    </strong>
    <br>
     Genelde yumurtanın sarısı ne kadar koyu (turuncuya doğru) ise onun köy yumurtası olduğunu, bundan dolayı da lezzetli olacağını düşünüyoruz. Ya da organik yumurta satın aldığımızda açık renkli bir yumurta sarısıyla karşılaştığımızda “Acaba aldığım ürün organik değil mi? Beni kandırıyorlar mı?” diye şüphe duyabiliyoruz. Hâlbuki edindiğimiz yanlış bir kanaat, tüm bu yanlış anlamalara sebep oluyor. Çünkü üreticiler yumurta sarısını n renginin direkt beslenmeyle alakalı olduğunu söylüyor. Hayvanın yediği bitkiye göre sarının tonu farklılaşıyor. Bu genel algının farkında olan uyanık üreticiler ise koyu sarı yumurta elde etmenin yolunu çoktan bulmuşlar bile. Buğday ağırlıklı beslenen tavukların yumurta sarısı sarı, mısır ağırlıklı beslenenlerin koyu sarı, kimyasal-katkı maddesi fazlaca verilenlerin ise kırmızıya dönük oluyormuş. Ziraat Mühendisi, köy yumurtası üreticisisi Samet Kaya, “Eğer satın aldığınız ürün köy yumurtasıysa hepsinin iç renginin aynı olmasını beklemeyin. Çünkü doğal yollarla yumurta üretimi yapılan yerlerde tavuklar özgürdür. Geniş bir alanda gezinir. Tavuğun belli bir beslenme standardı yoktur. Bazen buğday, bazen mısır ya da yeşillik ağırlıklı beslenir. Dolayısıyla yumurta sarısının tonu da bu yüzden birbirinden farklı olur.”
    </br>
   </br>
  </br>
 </p>
 <p>
  <strong>
   Hangi kimyasallar veriliyor?
  </strong>
  <br>
   Yönetmelikler mısır, arpa, soya-pancar küspesi, kırık buğday, ham yağ, balık unu karışımıyla hazırlanan tavuk yemlerine nelerin katılacağını belirlemiş. Buna göre; tavuğun sindirimini kolaylaştırmak için bazı enzimler, mineral olarak demir fosfat, magnezyum, selenyum, kalsiyum, kükürt, koruyucu olarak sorbik asit, laktik sitrik asit, A, D, E vitaminleri yemlere belli ölçülerde ekleniyor. Ayrıca seri üretimi artırmak için üreticiler sentetik renklendiriciler, antibiyotikler, büyümeyi uyarıcı hormon ve benzeri yem katkı maddeleri, iştah açıcılar, üre, hayvansal yan ürünler, saf amino asitler ve genetik olarak modifiye edilmiş yem hammaddeleri veya mikroorganizmalar gibi suni yollardan sağlanan yem ve yem katkı maddeleri kullanıyor.
   <br>
    <br>
     <strong>
      Doğal köy yumurtası nasıldır?
     </strong>
     <br/>
     Burada tavuğun neyle ve nasıl beslendiği çok önemli. Tüketicilerin yumurta satın alırken ilk olarak bu bilgiyi edinmeleri gerekiyor. Doğal köy yumurtası ve organik yumurtanın kabuğu sert; diğer yumurta çeşitlerinin ise ince ve kırılgan oluyor. Büyüklük tavuğun cinsine göre farklılık gösteriyor. Büyüklük-küçüklük yumurtanın doğallığını işaret etmiyor asla. Tavukların ilk yumurtası (kılavuz) ceviz büyüklüğünde oluyor. Tavuk yumurtladıkça yumurtanın ebatı artıyor. Beslenmeye bağlı olarak her bir yumurtanın sarısı farklı tonlarda gözüküyor. Sepet içinde, samanlarla süslenmiş yumurtalar size “Köyden geldi” diye satılıyor ve 10 yumurtanın 10’u da aynı renk (sarısı) ve şekilde ise satın aldığınız ya çiftlik yumurtasıdır ya da seri üretim sonucunda elde edilmiş ‘sıradan’ bir yumurtadır. Çiftlik yumurtası ise; markette satılan sanayi tipi yumurtalara göre her zaman daha lezzetlidir, sarısı her zaman aynı tonlardadır, kabuğu incedir.
     <br/>
     <br/>
     <strong>
      Yumurta nasıl saklanır?
     </strong>
     <br/>
     Yumurtanın ömrü 25-30 gündür. Yumurtalar buzdolabının orta ve alt raflarında, orijinal karton ambalajlarında saklanmalıdır. Çünkü yumurtalar yıkanmadan saklandığı için kabuğundaki mikroorganizmalar dolaptaki diğer yiyeceklere bulaşabilir. Genel bir alışkanlık olmasına rağmen buzdolabının kapağında yumurtaları muhafaza etmek de doğru değildir. Çünkü burası sıcaklığın en yüksek olduğu alandır. Yumurtaların sıcak ve nemli koşullarda bozulma riski fazladır. Bunun sebebi yumurtanın üzerinde minik gözenekler vardır. Buralardan giren nem yumurtanın daha kısa sürede bozulmasına sebep olur.
     <br/>
     <br/>
     <strong>
      Yumurta yıkanmalı mı?
     </strong>
     <br/>
     Tavuk yumurtlarken yumurtanın kabuğuna dışkı bulaşır. Bu vesileyle kabukta insanı hasta edebilecek canlı mikroorganizmalar ve bakteriler bulunabilir. Bilinenin aksine; yumurta yıkanmadan dolaba konmalıdır. Zira; yumurtanın dışında koruyucu bir tabaka vardır ve bu  yüzey yıkandığında kaybolur. Bakteriler o gözeneklerden yumurtanın içine rahatlıkla girebilir. Bundan dolayı yumurta pişirilmeden “hemen önce” yıkanıp iyice kurulanmalı ve vakit kaybetmeden kabuğundan ayrıştırılıp kullanılmalıdır.
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/yumurta-mi-sagliktan-saglik-mi-yumurtadan_540309), [web.archive.org (arşiv bağlantısı)](http://web.archive.org/web/20150104162115/http://www.aksiyon.com.tr/dosyalar/yumurta-mi-sagliktan-saglik-mi-yumurtadan_540309)
