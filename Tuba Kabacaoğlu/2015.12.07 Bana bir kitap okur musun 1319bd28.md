# Bana bir kitap okur musun?

*Tuba Kabacaoğlu 2015.12.07*

<div class="pNewsDetailMainContent ctx_content" itemprop="articleBody">
 <p>
  Gözder’in iki şubesinde sesli kitap okuma kabini var artık. Görme engellilerin okunmasını istediği kitaplar, çay-kahve, güzel ve huzurlu bir ortam ve teknik ekip; hepsi hazır. Peki ya siz gönüllü olmaya talip misiniz?
 </p>
 <p>
  Türkiye Yayıncılar Birliği’nin 2014 verilerine göre, ülkemizde 1.732 yayınevi var. Geçen yıl ders kitapları da dâhil 561 milyon yeni eser basılmış. 2013’te ise bu rakam 536 milyon civarıymış. Her geçen yıl kitap üretiminin artması Türkiye adına sevindirici bir sonuç olsa da bu kitapların hiçbirini okuyamayan görme engelliler için tablo çok da heyecan verici değil. Çünkü teknolojik imkânların artmasına rağmen görme engellilerin dinleyerek okuyabileceği sesli kitap sayısı şimdilik bin kadar. Oysaki onlar da ÖSS, LYS, KPSS gibi sınavlara giriyorlar. Üniversite tahsillerini hakkıyla tamamlamaya çabalıyorlar. Sağlıklı yaşam tüyoları veren kitapları merak ediyorlar. Piyasaya çıkar çıkmaz yeni bir romanı okuyup arkadaşlarıyla kritik yapmak istiyorlar. Fakat bunlar gibi yüzlerce istekleri sırf kitap okuyamadıkları, kaynaklardan yararlanamadıkları için yarım kalıyor. “Her sağlıklı insan engelli adayıdır” sözünün hayatınızda bir karşılığı-doğruluğu varsa; onlar için, belki de kendimiz, çocuklarımız için harekete geçebilir, görme engellilerin hayatına bir ışık da biz yakabiliriz. Bunu nasıl yapabileceğimizi isterseniz adım adım anlatalım...
 </p>
 <p>
  Körlük, görme yetisinin tamamen ya da günlük yaşamı etkileyecek derecede kaybedilmesine deniyor. Yasal olarak yüzde 40 ve üzerinde görme kaybı yaşamış kişiler engelli kabul ediliyor. Engelliler İdaresi Başkanlığı’nın yaptığı araştırmaya göre, Türkiye nüfusunun yüzde 12,29’unu engelliler oluşturuyor. Kesin bir envanter bulunmamakla birlikte, ülkemizdeki 750 bin vatandaşın görme engelli olduğu söyleniyor.
 </p>
 <p>
  Bir kitabın okunup ses kaydının yapılmasıyla oluşan kitaplara ‘sesli kitap’ ya da ‘konuşan kitap’ deniyor. Günümüzde yalnız görme engelliler için değil, görenlerin kullanımı amacıyla da sesli kitaplar üretiliyor. Avrupa ülkeleri ve Amerika Birleşik Devletleri’nde birçok kitabın profesyonelce hazırlanmış sesli versiyonu eserle aynı anda satışa sunuluyor. Kitapseverler özellikle araba kullanırken, beklemeler esnasında, uykudan önce, fiziksel olarak çok yorgun oldukları dönemlerde dinlenmek maksadıyla sesli kitapları tercih ediyor. Peki, kabartma alfabeyle basılmış kitapları okuyabilen görme engelliler için sesli kitap şart mı?
 </p>
 <p>
  Kesinlikle! Çünkü kabartma baskının maliyeti oldukça yüksek, çok zahmetli. Her şeye rağmen okuyuculara bu imkânı sunabilen yayınevi de ne yazık ki yok. Üstelik her görme engelli de Braille alfabesini bilmiyor. Bu problemin çözümü için de akla gelen ilk ve tek yöntem sesli kitap…
 </p>
 <p>
  Sesli kitap geleneği birçok badireler atlatsa da, artık bilgisayar programlarından faydalanılalarak ses kaydı dijital ortamda yapılabiliyor. Mevcut kayıtlar DVD, USB gibi aygıtlarla bir yerden bir yere rahatlıkla taşınabiliyor. Görme engelliler bu kitapları telefonlarına, bilgisayarlarına indirip kısım kısım dinleyebiliyor. Kayıtları çoğaltmak içince sadece birkaç dakika gerekiyor.
 </p>
 <p>
  <strong>
   PROJE NASIL ORTAYA ÇIKTI?
  </strong>
 </p>
 <p>
  1970 yılında Körlere Mutluluk Derneği olarak kurulmuş, 1998’den bu yana Görme Özürlüler Derneği (GÖZDER) adıyla tanınan sivil toplum örgütü yola çıktığı ilk günden bu yana görme engelli vatandaşların sosyalleşmesi, eğitim alması için çabalayan bir yapı. GÖZDER’in yöneticileri yaklaşık bir yıl önce bilgisayar, İngilizce, masörlük, el sanatları ve müzik gibi alanlarda düzenledikleri eğitimlere ek olarak “Başka ne yapabiliriz?” diyerek bir araya gelmiş. Dernek üyelerinin en büyük problemi, istedikleri gibi yazılı kaynaklara ulaşamamakmış. Ortak akılla “Kitap okuma kabini yapalım, sesli kitap okumayı yaygınlaştıralım.” gibi bir sonuca varmışlar. İsterseniz devamını Görme Özürlüler Derneği Başkanı Ali Varlık’tan dinleyelim: “Aslında verdiğimiz kararı nasıl gerçekleştirebileceğimizi hiçbirimiz bilmiyorduk. Herkesin kendince araştırma yapmasını istedik. Sonra kolları sıvadık. İstanbul Atatöy’deki şubemizde yapmamızın daha doğru olduğunu söyledi işin uzmanları. Sponsor bulmamız gerekiyordu. Bir firma 12 bin TL yardım yaptı. Bunun dışında öğrenciler, üyelerimiz, projeyi duyanlar küçük büyük demeden katkıda bulundu. Kabinimiz artık hazır, sesli kitap okuyarak görme engellilere yardım edecek gönüllülerimizi bekliyoruz.”
 </p>
 <p>
  <strong>
   Yaş  sınırımız yok
  </strong>
 </p>
 <p>
  Sesli kitap okuma projesine siz de katkıda bulunmak isterseniz yapmanız gerekenler gayet basit. GÖZDER’e internet sitesinden, sosyal medya hesaplarından ve iletişim bilgilerinden rahatlıkla ulaşabilirsiniz. İlk yapmanız gereken onlardan okuma kabininin boş olduğu bir vakit için randevu almak. Önce bir deneme okuması yapıyorsunuz. Ses tonunuz sorunsuz, metni problemsiz okuyabilir, diksiyon açısından herhangi bir sıkıntınız yoksa okuma günlerinizi ilk görüşmede ayarlayabiliyorsunuz. İş gönüllülük esasına dayandığı için, Ali Varlık, “Herkes kendi istediği kitabı yanında getirip okuyabilir.” diyor. Fakat dernek üyelerinin daha doğrusu engellilerin öncelikli ihtiyaçlarının göz önünde bulundurulması gerektiğini de belirtiyor. Çünkü ihtiyaç listesi hayli kabarık.
 </p>
 <p>
  <img alt="" src="http://web.archive.org/web/20160226120537im_/http://medya.turkishreview.org//aksiyon/2015/12/07/573502.jpg "/>
 </p>
 <p>
  Gülüfer Demirci emekli Türkçe öğretmeni. Oldukça yoğun mesleki yaşantısını bitince bir anda boşluğa düşmüş. sYılların yorgunluğunu atmak için 1 ay dinlenmek ona yetmiş, hatta sıkılmaya başlamış. Sonrasında bir arayışa girmiş ve GÖZDER’le tanışmış. Gülüfer Öğretmen 2,5 yıldır büyük bir mutlulukla gönüllü okuyuculuk yapıyor. Şimdiye kadar 8 kitap seslendirmiş. İlk olarak kendinin de çok sevdiği Hasan Ali Topbaş’ın Heba romanını okuyarak işe başlamış. Sonra derneğe gidip gelenlerin önceliklerini göz önünde bulundurmaya çalışmış. Mesela Barış ismindeki bir genç Albert Einstein’ın hayatını çok merak ettiğini söylemiş. Dolayısıyla kinci kitap bu konu hakkında olmuş. Sonra müzikle ilgili kaynakların okunmasını istemiş üyelerden biri. Gönüllü okuyuculuk işine GÖZDER’in Bakırköy’deki şubesinde hâlen devam ediyor Gülüfer Hanım. Bu ay sosyoloji öğrencilerinin ders kitaplarını okumaya başlayacakmış.
 </p>
 <p>
  “Yaş sınırımız yok; yedisinde de, yetmişinde de olabilir gönüllülerimiz.” diyor Ali Varlık. Ama asıl hassasiyet gerektiren noktanın süreklilik olduğunun altını çiziyor. Yani gönüllülerin başladığı bir kitabı sonuna kadar okuması çok elzem. Gülüfer Hanım dernekte sebatkârlığıyla tanınıyor mesela. Çünkü bir eser kaydının baştan sona yapılıp bitirilmesi için gönüllülerin birçok kez derneğe gidip gelmesi gerekebiliyor. Gerçi Başkan Varlık, gelenlerin bir daha buradan vazgeçemeyeceğini de düşünüyor:
 </p>
 <p>
  “İki derneğimizin de ortamı çok güzel. Özellikle Akatöy’deki şubemiz yeşillikler içinde, sakin, huzurlu bir yer. Çayımız, kahvemiz, oldukça renkli, keyifli dernek üyelerimiz var. Kapımız her düşünceden, yaşam tarzından insana sonuna kadar açık.”
 </p>
 <p>
  Ali Varlık askerden geldikten sonra ağır kaldırması sonucunda görme yetisini yüzde 75 oranında yitirmiş. Bir gözünde hafif bir karartı var. Diğerinde ise görme oranı yüzde 25. Adli Tıp Kurumu’nda memur. Yaşadıklarının ona çok şey öğrettiğini söylüyor. Bundan dolayı da sizi, bizi, herkesi ilgilendiren önemli bir noktaya dikkat çekiyor: “İnsan yaşamındaki en önemli unsur sağlık. Çoğu kimse ne bunun kıymetini biliyor ne de sağlığını bir anda kaybedebileceğini düşünüyor. Şimdi sıhhatli olabilirsiniz ama bir saat sonrası için bunun garantisi yok. Bana bir şey olmaz demeyin asla. Bundan dolayı sağlıklıyken elinizden ne geliyorsa yapın. Çünkü minik katkılar engelliler için büyük kapılar aralıyor. Buna vesile olmak bence büyük bir erdem.”
 </p>
 <p>
  <strong>
   25 DAKİKALIK KAYIT 2-3 SAATTE HAZIRLANIYOR
  </strong>
 </p>
 <p>
  Satılmış Duran dernekte gönüllü olarak çalışıyor. Santralden emekli. GÖZDER’in teknisyenlikle alakalı işlerini yapıyor. Konuşan kitap kaydı için kabine girenlerin yönlendirilmesi işi ona ait. Sesli kitabın temizleme işlemini de o yapıyor. Yani, gönüllü yanlış okuduğunda, kelimeyi doğru telaffuz edemediğinde gelen uyarıyla hemen doğrusunu söylüyor. Satılmış Bey ise kaydı baştan sona dinliyor ve o problemli kısmı atıyor, aradaki boşlukları çıkarıyor. Eğer okunan bir şiir kitabı ise, işi biraz daha fazlalaşıyor. Çünkü arka plana uygun müzikler de koyması gerekiyor. Kitaplar 40 dakikalık bölümler şeklinde okunuyor. Kayıt temizlendikten sonra süre yaklaşık 25 dakikaya düşüyor. Sayfa sayısına göre değişse de genelde kitaplar 8-12 bölümden oluşuyor. Satılmış Bey gönüllülerin aynı gün en fazla 2-3 bölüm okuyabildiklerini söylüyor. 40 dakikalık ses kaydının hazır hâle getirilmesi içinse en az 2-3 katı zaman harcanıyor. “Acaba kaçırdığım bir yer var mı?” diye tekrar dönüp dönüp dinlediğini anlatıyor Duran.
  <br/>
  Satılmış Bey bu işi yapan kişi sayısı oldukça az olduğu için çok önemli kriterler aramadıklarına dikkat çekiyor: “Sadece genel uyarılarda bulunuyorum. Kimileri duygulu, vurgulu kimileri de çok düz okuyor. Bundan dolayı ilk kısma girenlerin roman, şiir gibi kitapları seslendirmesi daha iyi. Ders kitaplarını ise ikinci gruptakilerin seslendirmesi uygun. Oluşturduğumuz yeni sesli kitapları ise Ankara Üniversitesi ve İstanbul Üniversitesi’nin sesli kitap kütüphanelerine, Boğaziçi Üniversitesi Görme Engelliler Teknoloji ve Eğitim Laboratuvarı’na (GETEM), Türkiye Görme Özürlüler Kitaplığı’na (TÜRGÖK), Millî Kütüphane Başkanlığı’na gönderiyoruz.”
 </p>
 <p>
  <strong>
   Perihan Pala*
  </strong>
 </p>
 <p>
  <strong>
   DERS KİTAPLARIMI OKUYACAK GÖNÜLLÜLER ARIYORUM
  </strong>
 </p>
 <p>
  “2 yıl halkla ilişkiler okudum. Sosyoloji bölümüne dikey geçiş yaptım. Çağdaş Sosyoloji Kuramları ile ilgili kitabımın okunmasını talep ettim mesela. Hariçten 4 ders kitabım daha var. Onlar için de gönüllü okuyucular arıyorum. Aralık’ta sınavlarımız var. O zamana kadar okunması bizim de sınavlara kadar dinlemiş olmamız gerekiyor.
  <br/>
  Üniversitedeki derslerimizle ilgili mevcut hiçbir materyalden faydalanamıyoruz. Gönüllü okuyucularımızın okuduğu kitaplar sayesinde okulumu iki yılda bitirdim. Kitaplarım okunmamış olsaydı eğitimimi devam ettirebilmem imkânsızdı. Genel kültür eksiğimiz de oluyor. Edebiyat, tarih, müzik, bilim, coğrafya, satranç eğitimi gibi birçok alana merak duyan, bilgi edinmek isteyen arkadaşlarımız var. Her konu hakkında kitap okunması gerekiyor. Sınırsız bir ihtiyaç listemiz mevcut aslında.
  <br/>
  İnternette araştırma yaparken kullandığımız seslendirme yazılımı var. Ama o çok mekanik bir ses. Üstelik kitap başka bir şey. Felsefeyi anlatırken düz okuma sizin kafanızı karıştırıyor. Anlayamıyorsunuz zaman zaman. Ama insan sesinde tonlama var, minik duraklamalar, vurgular var. Canlı en önemlisi. Dinlediğinizde daha iyi anlıyorsunuz konuyu.”
  <br/>
  <strong>
   *GÖZDER’in Genel Sekreteri
  </strong>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/bana-bir-kitap-okur-musun_553183), [web.archive.org (arşiv bağlantısı)](http://web.archive.org/web/20160226120537/http://www.aksiyon.com.tr:80/toplum/bana-bir-kitap-okur-musun_553183)
