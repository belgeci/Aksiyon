# Baharın tadı da başka otu da

*Tuba Kabacaoğlu 2015.03.31*

<div class="pNewsDetailMainContent" itemprop="articleBody">
 <p>
  Bahar geldi, şimdi beslenmenize küçük renk ve lezzetler katarak yenilenme zamanı. Artık pazarlarda gördüğünüz otlara ‘yabancı’ muamelesi yapmayacak, mutfağınızı sağlıklı yeşilliklerle şenlendirebilecek ve yeni tatlar keşfedeceksiniz. Hazır mısınız?
 </p>
 <p>
  Takvimler baharı gösteriyor. Tabiattaki uyanış, hareketlilik tüm hızıyla devam ederken buna bizim de ayak uydurmamız gerekiyor ki bahar yorgunluğu yaşamayalım, enerjik ve hareketli olabilelim. Her şeyden de öte, hastalık ve salgınlarla geçirdiğimiz uzun bir kışın ardından bedenimizi tazeleyip yeni döneme sağlıkla hazırlanabilelim.
 </p>
 <p>
  İnsan, kâinatın küçültülmüş hâli. Peki, dünyamızdaki her şey değişip başkalaşırken biz bundan geri mi kalacağız? “Hayır” diyenlerle o zaman baharın bize hediye ettiği yiyecekleri tüketmeye başlayarak kâinatla ilk uyumumuzu gerçekleştirebiliriz.Baharla birlikte yiyebileceğimiz bir sürü sebze, meyve var elbette. Ama, biz, çoğu kişinin bilmediği, daha çok Ege ve Akdeniz Bölgeleri’nde tüketilse de aslında Türkiye’nin hemen hemen her yerinde yetişen “bahar otları”nı ve onları neden, nasıl tüketmemiz gerektiğini araştırdık…
 </p>
 <p>
  <span>
   <strong>
    EBEGÜMECİ:
   </strong>
  </span>
  “Protein zengini” Ebegümeci kolaylıkla yol kenarlarında, tarlalarda, göl, su kenarlarında ve ormanlarda yetişebilen bir bitki. Ebegümecinin yaprakları sebze olarak, çiçekleri de ilaç olarak kullanılır. Belki şaşıracaksınız ama protein ve C vitamini açısından hayli zengindir. Tazesi sebze olarak tüketilir. Kuru yaprakları ve çiçekleri sıcak suda demlenerek çay yapılır ya da lapa hâline getirilerek çıbanların, yaraların ya da egzama olan bölgenin üzerine konur. Bronşitte göğsü yumuşatır, balgam söktürür ve öksürüğü keser. Mide ve bağırsakların muntazam çalışmasını sağlar. Boğaz ve bademcik iltihaplarını giderir. Çayı gargara yapıldığında diş eti hastalıklarını tedavi eder. Nasıl tüketeceğinize gelince; 1- Kaynayan suyun içine ebegümeçlerini bir kez sokup çıkararak diriliğini alın. Limon ya da nar ekşisi, zeytinyağı ve ezilmiş sarımsağı iyice karıştırdıktan sonra üzerine dökün. 2- Taze-kuru soğanı zeytinyağında kavurup ebegümeçlerini içine ekleyin ve 3-5 dakika piştikten sonra üzerine yumurta kırın, pul biberle süsleyin. 3- İşlem görmemiş ebegümeçlerini büyükçe doğrayın, taze havuç rendesiyle buluşturun. Üzerine limon suyu, zeytinyağı ve tuz karıştırıp dökün.
 </p>
 <p>
  <img alt="" src="http://web.archive.org/web/20150731073431im_/http://medya.aksiyon.com.tr//aksiyon/2015/03/31/566936.jpg "/>
 </p>
 <p>
  <span>
   <strong>
    ISIRGAN OTU:
   </strong>
  </span>
  “Her derde deva” Ege Bölgesi’nde çakır otu olarak da bilinen ısırgan otu; kökünden başlamak üzere, yaprakları, tohumları bile şifalı olan bir bitki. Duvar dipleri, yol kenarları ve viraneliklerde yetişir. Yaprakları tüylü ve yakıcıdır. Taze veya kurutulmuş olarak kullanılabilir. Ama şifa maksatlı tüketiliyorsa; yeni toplanmış olmasına dikkat edilmelidir. Tazeyken deriyle temas ettiğinde kısa bir süre tende kızartı ve yanma yapar, parmak uçlarında hafif uyuşukluk hissedilir. Ege’de bu uyuşukluk hâlinin romatizma ve siyatiğe çok iyi geldiği söylenir. Isırgan otu güçlü bir kan temizleyicidir. Yaprakları demlenerek çayı yapıldığında idrar yolları hastalıkları ve iltihaplarına oldukça iyi gelir. Kan yapıcı özelliği sayesinde anemi rahatsızlığında kullanılabilir. Bağışıklık sistemini güçlendirir, vücuttan toksin atılmasını hızlandırır, soğuk algınlığına yatkınlığı engeller. Bahar aylarında herkesin, özellikle de kanser tedavisi görenlerin kesinlikle yemesi gerekir. Yaş yapraklardan çay yaparken haşlanmaması gerekir. Her zaman demleme yöntemiyle çay elde edilmelidir. Aksi hâlde bitkinin içindeki potasyum tuzları, organik asitler-formik asit, histamin, asetilkolin ve C vitamini gibi önemli destekler alınamamış olur. Isırgan otunu ıspanak gibi pirinç ya da bulgurla pişirebilirsiniz. Çiğken lorla karıştırıp böreğini yapabilirsiniz. Ebegümeci gibi yumurtalı tüketebilirsiniz. Ya da otları büyükçe doğrayıp havuç rendesiyle karıştırarak zeytinyağı ve limonla lezzetlendirebilirsiniz. Yerken ısırgan otu hafif damağınızı ısırabilir-batabilir. Ama buna 2-3 çataldan sonra alışacaksınız. Haziranın sonuna kadar ısırgan otunu toplayıp güneşte kurutabilirsiniz. Kışın tohumlarını balla karıştırarak tüketebilir, yapraklarından da çay demleyebilirsiniz. Kuru yaprakları 1 saat soğuk suda beklettikten sonra lorla karıştırıp börek de hazırlayabilirsiniz.
 </p>
 <p>
  <img alt="" src="http://web.archive.org/web/20150731073431im_/http://medya.aksiyon.com.tr//aksiyon/2015/03/31/566937.jpg "/>
 </p>
 <p>
  <span>
   <strong>
    KUŞKONMAZ:
   </strong>
  </span>
  “Folikasit kaynağı” Sarmaşık, yabani kuşkonmaz, eniş, tilkikuyruğu olarak tanınır. Yabani otlar arasında en lezzetlilerdendir. Kuşkonmazı bahar aylarında beslenme düzeninize eklemenizde fayda var. Kuşkonmaz A, B1, B2 ve C vitaminlerinin yanı sıra protein, şeker, yağ ve çeşitli mineraller içerir. Bahar aylarında detoks yapmak isteyenler için hayli idealdir. Yaşlanma karşıtıdır, anti-aging özelliği vardır. Kansere karşı korur. Nisan ayının başından haziran sonuna kadar tüketebilirsiniz. Satın alırken kuşkonmazları avuçlarınızın arasında döndürün. Kıtır kıtır ses gelirse tazedir. Uçları kapalı, aralıksız, sıkı, parlak ve yeşil olanları seçmeye çalışın. Taze kuşkonmaz, kullanılacak zamana kadar ıslak muhafaza edilmelidir. Tıpkı vazoya konan çiçekler gibi saklamalısınız. Haşlayıp zeytinyağı ve sarımsakla salatasını ya da çorbasını yapabilirsiniz.
 </p>
 <p>
  <img alt="" src="http://web.archive.org/web/20150731073431im_/http://medya.aksiyon.com.tr//aksiyon/2015/03/31/566953.jpg "/>
 </p>
 <p>
  <span>
   <strong>
    TURP OTU:
   </strong>
  </span>
  “Demir eksikliğine birebir” Ege bölgesindeki düz arazilerde, tahıl tarlalarında, meyve ve sebze bahçelerinde, bahçe ve parklarda yabani olarak yetişir. Turp bitkisinin yaprağına benzediği için bu ismi almıştır. İlkbaharda, çiçeklenmeden önce toplanmalıdır. Turp otu yaprakları ve dallarıyla birlikte yenir. Yaprakları demir eksikliğine çok iyi gelir. İdrar söktürür, iştah açar, karaciğeri kuvvetlendirir, böbreklerdeki taş ve kumu düşürmeye yardımcı olur. Böbrek ve safra kesesi iltihabının tedavisinde etkilidir. Romatizma, siyatik ağlarını hafifletir. Astım, nefes darlığına, bronşite iyi gelir. İyi bir balgam söktürücüdür. Kişiyi rahatlatma özelliği vardır. Bundan dolayı sinir sistemi rahatsızlığı yaşayanlar fazlaca tüketebilir. Doğurganlıkla alakalı sorun yaşayanlar da özenle tüketmelidir turp otunu. Çünkü meni ve yumurta miktarının artmasına vesile olur. Turp otlarının dip kökleri ve kalın sert dalları keserek ayıklanmalıdır. Bir tencerede tuzlu suyu kaynatın. İçine ayıklanmış ve temizlenmiş turp otlarını atın. 2-3 dakika haşlayın. Yumuşayınca yeşil rengini kaybetmemesi için sıcak sudan alıp soğuk suyun içine batırın ve hemen süzgece koyun. İstediğiniz büyüklükte doğrayın. Tuz, zeytinyağı ve sarımsağı birbirine iyice karıştırıp üstüne dökün. Ege bölgesinde salatasının dışında yumurtalı olarak da yenir.
 </p>
 <p>
  <span>
   <strong>
    ŞEVKETİBOSTAN:
   </strong>
  </span>
  “İştah açıp kilo aldırır” Türkiye’de Marmara, Akdeniz ve Ege bölgelerinde kırlarda ve tarla boylarında kendiliğinden yetişir. Aşırı tüylü ve dikenlidir. Yaz boyunca sarı çiçekler açar. Şevket otu olarak da bilinir. Aslında acı bir tada sahiptir. İçinde flavonoid maddesi (C vitamininin taşınmasını sağlayan madde), uçucu yağ ve yapışkan bitki sıvılarını bünyesinde bulundurur. Şevketibostanı bahar aylarında hiç değilse bir kez tüketmekte fayda vardır. Çünkü sindirim ve safra salgılarını artırır. Bağırsaklarda birikmiş gazın dışarı atılmasını sağlayarak karın ağrılarını geçirir. Çok iyi bir idrar söktürücüdür. İştah açar. Zayıf kişilerin kilo almasını sağlar. Düzenli yendiğinde hemoroit ve ishal gibi sorunları giderir. Doku ve damar büzücü özelliğiyle oldukça dikkat çeker. Şevketibostanı temizlemesi biraz meşakkatlidir. Genelde ayıklanmış şekilde satılır. Şevket otu diğer otların dışında parça kuzu etiyle birlikte tüketiliyor. Mutfak Sırlarını’nın şevketibostan tarifi şöyle: Malzemeler: 500 gr şevketibostan, 250 gr kuşbaşı et, 2 adet orta boy kuru soğan, 4 yemek kaşığı zeytinyağı, 5-6 su bardağı sıcak su. Terbiyesi için: 1 adet yumurtanın sarısı, yarım limonun suyu, 1 yemek kaşığı silme un, tuz. Yapılışı: Ayıklanmış şevketibostanları 1 adet limon sıktığınız bol suda 15 dakika kadar bekletin. Sudan alıp süzülmeye bırakın. Tencereye etleri alıp suyunu çekinceye kadar kavurun. Üzerine yemeklik doğradığınız soğanları ve zeytinyağını ekleyerek 1 dakika kadar kavurun. Süzülen şevketibostanları ekleyip rengi değişinceye kadar soteleyin. 4 su bardağı sıcak su ilave ederek kısık ateşte et ve şevketibostanlar yumuşayıncaya kadar ara sıra karıştırarak pişirin. Yumurta sarısı, un, tuz ve limon suyunu küçük bir kâsede çırpın. Yemeğin suyundan azar azar ilave ederek sulandırın. Terbiyeyi kısık ateşte pişen yemeğe ilave ederek karıştırın. 1 taşım daha kaynatarak ocaktan alın.
 </p>
 <p>
  <img alt="" src="http://web.archive.org/web/20150731073431im_/http://medya.aksiyon.com.tr//aksiyon/2015/03/31/566941.jpg "/>
 </p>
 <p>
  <span>
   <strong>
    ARAPSAÇI:
   </strong>
  </span>
  “Sodyum ve potasyum deposu” Bilinen adı rezenedir. Sarı çiçekli, aromatik, otsu bir bitkidir. Akdeniz iklimini sever. Rezenenin bilinirliği insanlık tarihi kadar eskidir. Farklı kültür ve kaynaklarda raziyane, irziyan, arapsaçı gibi isimlerle anılır. Rezene kokusundan da tahmin edileceği gibi 7 ayrı uçucu yağı bünyesinde barındırır. Sodyum ve potasyum yönünden çok zengindir. Yaprakları mide spazmını giderir. Safra söktürür. Bebeğini emziren hanımların sütünü artırır. Kabızlık sorunu yaşayanlar için dışkıyı yumuşatır. İdrar söktürücüdür. İştahı artırır. Gaz gidericidir. Kökü, safra taşı hastalığını ve idrar azlığını tedavi eder. Tohumu bağırsak parazitlerine karşı hayli etkilidir. Gripten korunmak isteyenler tohumunu çiğneyebilir ya da demleyerek içebilir. Vücuttaki genel yorgunluğu ve hâlsizliği alır, enerji verir. Düzenli rezene tüketimi, herhangi bir sağlık nedeni olmaksızın oluşan regl gecikmelerinin önüne geçer. Arapsaçının nasıl tüketileceğine gelince: Ege Bölgesi’nde genellikle hanımlar zeytinyağı, soğanı (varsa 1-2 adet pırasa) kavurur. Yıkanmış, temizlenmiş bir bağ arapsaçını orta büyüklükte doğrayıp içine atar. Piştikten sonra üzerine yumurta kırar. Pul biberle süsler. Ya da yumurta kırmaz, onun yerine üzerine yoğurt döker.
 </p>
 <p>
  <img alt="" src="http://web.archive.org/web/20150731073431im_/http://medya.aksiyon.com.tr//aksiyon/2015/03/31/566942.jpg "/>
 </p>
 <p>
  <span>
   <strong>
    DENİZ BÖRÜLCESİ:
   </strong>
  </span>
  “Diyet yapanlar kaçırmasın” Deniz kıyılarında suyun gelgit yaptığı, özellikle de Ege ve Akdeniz kıyılarında yetişir. Tuzlu, ekşi ama lezzetlidir. Deniz suyunda bulunan pek çok minerali içinde biriktirir. Bu yüzden sodyum, potasyum, magnezyum, iyot, kükürt, kalsiyum, fosfor, demir, çinko, manganez ve bakır vardır yapısında. Daha çok ilkbaharda tüketilir; çünkü sonbahara doğru deniz tuzunu iyice içine çeker ve yenilemez duruma gelir. İyot eksikliğine bağlı guatr hastalığına iyi gelir. İdrar artırıcı ve kuvvet vericidir. Metabolizmayı hızlandırır. Antioksidandır. Lif oranı yüksektir. Bu özellikleri sebebiyle diyet yapanlar ve baharda detoksa girecek olanlar için de deniz börülcesi oldukça caziptir. Böbrek rahatsızlıklarına birebirdir. C vitamini değeri çok yüksektir. Hava değişiklikleri sebebiyle yaşanan soğuk algınlıklarının tedavisinde de kullanılır. Tıp dünyası biraz geriden gelse de; son yıllarda ilaç ve besin takviyeleri yapımında da kullanılmaya başlanmıştır. Deniz börülcesi yıkanıp 15 dakika kadar haşlandıktan sonra temizlenir. Bunun için köküne yakın bir boğumdan tutarak börülceyi yukarı doğru çekmeniz gerekir. Böylece börülce kılçığından ayrılır. Doğramayın, uzun uzun servis tabağına dizin. Bir kapta sarımsak, zeytinyağı, limon ve tuzu iyice birbirine karıştırın ve üzerine dökün. Yoğurt, mayonez, sarımsak ve zeytinyağı ile de alternatif bir sos hazırlayabilirsiniz.
 </p>
 <p>
  <img alt="" src="http://web.archive.org/web/20150731073431im_/http://medya.aksiyon.com.tr//aksiyon/2015/03/31/566943.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/saglik/baharin-tadi-da-baska-otu-da_550336), [web.archive.org (arşiv bağlantısı)](http://web.archive.org/web/20150731073431/http://www.aksiyon.com.tr/saglik/baharin-tadi-da-baska-otu-da_550336)
