# Anne - Baba hadi sen de boya

*Tuba Kabacaoğlu 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   <span>
    Esrarengiz Bahçe'de dolaşıp biraz stres atmaya, hayatı yavaşlatmaya ne dersiniz? Üstelik sandalyenizden bile kalkmadan. Boyama kitapları sadece çocuklar içindir" diye biliyorsanız; bilginizi revize etmenin şimdi tam zamanı.
   </span>
  </p>
 </blockquote>
 <p>
  Teknolojinin içinde ‘kendi rızasıyla’ boğulmuş modern insan; farkına varsın ya da varmasın yoksunluklar, mutsuzluklar içinde. Akıllı telefonundan gözünü kaçırabildiği kadar ‘an’larını yaşayabiliyor, karşısındakinin gözlerinin içine bakarak birkaç laf edebiliyor. Bunu başaramayanların ise ruhunda kekremsi bir tat bırakıyor hayat. Ne tam mutluluk mümkün oluyor, ne de huzur, yaşam enerjisi...
 </p>
 <p>
  <img alt="" src="http://web.archive.org/web/20150801134846im_/http://medya.aksiyon.com.tr//aksiyon/2015/04/21/567763.jpg "/>
 </p>
 <p>
  Tam da bu sebeplerle insanlar bir çıkış yolu arıyor kendine. Amaç çok net: basitleşmek-yalınlaşmak- hafiflemek... Kişiler problemlerinden ancak böyle uzaklaşıyor, ruhunu çocuklaştırıyor, tekrar ‘an’ı yaşamayı öğreniyor, yüklerinden kurtulup hafifliyor, kabuklaşmamış yaralarını sarıyor...
  <br>
   Amerikalı çizer Johanna Basford’ın amacı bu muydu bilemiyoruz ama modern insanı rahatlatmanın, mutlu etmenin, kendine getirmenin yollarından birini şimdilik bulmuş gibi. Edam Yayınları’nın “Esrarengiz Bahçe” ismini verdiği eseri; “yetişkinler için yapılmış ilk boya kitabı” olma özelliğini taşıyor. Basford’ın çizimleri “Secret Garden” ismiyle İngiltere ve Amerika’da ‘en çok satanlar’ listesinde yer almış. Bugüne kadar 21 ülkede 1,5 milyon satılmış. Şu an Türkiye’de de ‘en çok satanlar’ listesinde. “Esrarengiz Bahçe”nin müdavimleri bir ‘rahatlama akımı’nın parçası gibi. Sosyal medyada da boyanmış resimlerin paylaşımı tam hız devam ediyor. Gönderilere bakılırsa; ülkemizdeki yetişkinlerin de boyama kitabını fazlaca benimsediği ortada.
  </br>
 </p>
 <p>
  “Esrarengiz Bahçe”nin çizeri Johanna Basford ise eserin gördüğü ilgiden oldukça memnun. Aynı zamanda da şaşkın: “Kitabevinin yayın toplantısında ‘Yetişkinler için boyama kitabı yapmak istiyorum’ dediğimde bayağı bir sessizlik oluşmuştu aslında. Amacım kendimin de sevebileceği bir eser ortaya koymaktı. Benim gibi hisseden birkaç insanın da alabileceğini düşünmüştüm. Dünyanın birçok yerinde kitabımın satıldığını, hatta taklitlerinin bile yapıldığını görünce inanamadım.”
 </p>
 <p>
  <img alt="" src="http://web.archive.org/web/20150801134846im_/http://medya.aksiyon.com.tr//aksiyon/2015/04/21/567764.jpg "/>
  Basford kendini “mürekkebe âşık bir çizer” olarak tanımlıyor. Çizimlerini İskoçya kırsalındaki evini çevreleyen bitki örtüsü ve canlı yaşamından ilham alarak yapmış. İnce ince işlenmiş çalışmaları, yoğun bir el emeğinin ve estetik zevkin de ürünü aynı zamanda...
 </p>
 <p>
  Bu gizemli kitabın kapağını araladığınızda kendinizi binbir şeklin ve ahenkli kıvrımın ortasında buluyorsunuz. Eserin her bir sayfasında çizimlerin arasına gizlenmiş ve bulunmayı bekleyen ilginç canlılar var. Onlarla boyama yaptıkça ister istemez karşılaşıyorsunuz. Ayrıca Esrarengiz Bahçe’nin içinde tamamlanacak desenler ve kendi çizimlerinizi yapabileceğiniz pek çok alan da mevcut.
 </p>
 <p>
  <strong>
   Boyama kitabının faydaları
  </strong>
 </p>
 <p>
  Yavaşlatıyor... Belki de en çok ihtiyacımız olan şeylerden biri de yavaşlamak. Hele de büyük şehirlerde yaşam mücadelesi veriyorsanız! Çünkü insan ancak yavaşladıkça kendinin ve etrafının farkına varabiliyor, herhangi bir konuya odaklanabiliyor, duygularını tam anlamıyla hissedebiliyor, karşısındakiyle empati kurabiliyor. Aksi hâlde, hızla geçiyor önünüzden hayat ve kıymet verdiğimiz her şey! Boyama yaparken, minik ve birbirinin içine geçmiş desenler sebebiyle zorunlu da olsa yavaşlıyorsunuz. Çünkü hiçbir sayfa çalakalem boyamaya olanak tanımıyor. Yavaşlarken beraberinde rahatlıyor, kuş gibi hafifliyorsunuz sanki. Belki de bu ruh hâlini hayatının tamamına taşımak ya da yeterince hızlandığının farkına varıp yaşamını yeniden gözden geçirmek isteyenler olabilir…
 </p>
 <p>
  <strong>
   Ayrıntılara odaklanma
  </strong>
 </p>
 <p>
  Gün içinde oradan oraya koşuşturmak zorunda kalan modern insan, en çok da hayatın içindeki ayrıntıları kaçırıyor. Yaşamın inceliklerini göremediği için de işini, sorumluluklarını, sevdiklerini zaman zaman ‘yükmüş gibi’ algılıyor. Ayrıntılara odaklanmayı, onları fark etmeyi unutmuş birinin bu güzel hasleti kazanabilmesi için birçok yöntem tavsiye ediliyor. Bunlara boyama yapmayı da rahatlıkla ekleyebiliriz aslında. Çünkü kişi boyama esnasında ayrıntılara odaklanıyor, ince işçilik yapmak durumunda kalıyor.
 </p>
 <p>
  <strong>
   Kendin için bir şey yap!
  </strong>
 </p>
 <p>
  Özü itibariyle bedensel yorgunluğun fizikle değil, ruhla ilgili olduğunu söylüyor uzmanlar. Çünkü yetişkin birinin birkaç saat dinlenmesi normal şartlar altında yeterliymiş. Ama çoğu kimse saatlerce dinlense de kendini güçsüz, enerjisiz, mutsuz hissediyor. Sabahları başını yastıktan kaldırmak içinse ciddi irade savaşları veriyor. Çünkü kişinin bedeni dinlense de ruhu yorgun. İnsanların yaşadığı birçok ruhsal problem bir yana, her bireyin kendi için bir şeyler yapmaya, hayatına renk ve heyecan katmaya ihtiyacı var. Belki de yetişkinler en çok da bunu ihmal ediyor günümüzde. Boyama yapmak, normalde kendine vakit ayırmayanlar için de zevkli bir uğraş olabilir. Bunun için çok büyük zahmetlere girmeye de gerek yok üstelik. Bir kitap, birkaç boyama kalemi, fonda usul usul çalan müzik size oldukça iyi gelebilir. Belki de bu vesileyle, uzun zamandır kendiniz için bir şey yapmadığınızın da farkına varabilirsiniz…
  <br>
   Nasıl boyamalıyım?
  </br>
 </p>
 <p>
  Esrarengiz Bahçe’deki resimleri boyayıp paylaşımlar yapan birçok yetişkin var. Herkesin kendince kullandığı yöntemler mevcut. Belki de boyamaya başlamadan önce bu paylaşımlardan fikir alabilir, konuyla ilgili yapılmış kısa videoları seyredebilirsiniz. Bazı kişiler parlak, canlı tonlarda, renkli, yumuşak kuru boyaları tercih ederken, bazıları da ince uçlu keçeli ya da çizgi kalınlığı 0,4-0,8 mm arasındaki ıslak boya kalemleri kullanıyor. Yalnız, eseri Türkiye’ye getiren Edam Yayınları’nı ilgilendiren önemli bir sorun var. Şöyle ki; kitabın sayfaları yeterince kalın değil. Islak ya da keçeli kalemlerle boyama yaptığınızda renkler az da olsa arka tarafa geçiyor. Bir resmi özenle boyarken onun arkasındaki deseni ne yazık ki feda etmeniz gerekiyor. Bu yüzden de kâğıt kalitesinin iyileştirilmesi çok elzem.
 </p>
 <p>
  <strong>
   Sosyal medyada Esrarengiz Bahçe yorumları:
  </strong>
 </p>
 <p>
  <img alt="" src="http://web.archive.org/web/20150801134846im_/http://medya.aksiyon.com.tr//aksiyon/2015/04/21/567765.jpg "/>
 </p>
 <p>
  “Eşimin iki gündür başından kalkmadan, çocuklar gibi boyama yaptığı ve garip bir şekilde oldukça da keyif aldığı boyama kitabı.”
 </p>
 <p>
  “Yıllar sonra elime kuru boya aldıran kitap. Ciddi ciddi bir terapi olduğuna inanmaya başladım.”
 </p>
 <p>
  “Çok güzel bir şey bu. Tek deseni neredeyse bir günde yapıyorum. Derdi tasayı unutturuyor valla. Sonra yaptıklarımı çerçeveleyip asma fikrim var. Tablo gibi her biri. Kafa dağıtmak isteyenler durmasın alsın.”
 </p>
 <p>
  “Bence terapi gibi. Açın sevdiğiniz müziği, alın içeceğinizi, kurulun rahat bir yere ve başlayın boyamaya. Zamanın nasıl geçtiğini anlamayacaksınız. İlaçsız terapi yani. Benim için hamileliğin son günlerinde acayip kafa dağıtıcı, rahatlatıcı bir etkinlik oldu.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/anne-baba-hadi-sen-de-boya_550652), [web.archive.org (arşiv bağlantısı)](http://web.archive.org/web/20150801134846/http://www.aksiyon.com.tr/dosyalar/anne-baba-hadi-sen-de-boya_550652)
