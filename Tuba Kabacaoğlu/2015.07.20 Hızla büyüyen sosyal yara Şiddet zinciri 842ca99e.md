# Hızla büyüyen sosyal yara: Şiddet zinciri

*Tuba Kabacaoğlu 2015.07.20*

<div class="pNewsDetailMainContent" itemprop="articleBody">
 <blockquote>
  <p>
   Şiddet duygusu cinselliği besliyor. Şiddet arttıkça cinsel suiistimaller de aynı oranda fazlalaşıyor. Peki, insan şiddete nasıl bulaşıyor? Fiziksel ve psikolojik şiddete maruz kalmış çocuklar hangi kişilik özelliklerini gösteriyor?
  </p>
 </blockquote>
 <p>
  Cinsellikle şiddet birbirine çok yakın iki duygu durumudur. Bir toplumda cinsel suiistimaller artıyorsa, aynı zamanda bu, şiddetin de fazlalaştığı anlamına gelir. Tacizlerin önüne geçebilmek için cinsellikten ziyade şiddetle mücadele edilmelidir.” (Pedagog Dr. Adem Güneş)
 </p>
 <p>
  “Etrafına ve kendine zarar verme alın yazısı değildir. Bunları çocukluğumuzda üretmeye başlarız. Bu tahrip edici potansiyelin temelleri hamilelik dönemi ile doğumda atılır. Dünyaya gelmesi istenmemiş çocuğun yaşamı hak etme savaşı daha rahimdeyken başlar. Bu durum, kişiyi etrafındaki insanları sevebilme ve onlara güvenebilme konusunda köreltir. Nihayetinde etrafına veya kendine zarar verme olgusu devreye girer. Kötülüğü-şiddeti ancak kanıtlanmış ve çocukluğumuza ait gerçekleri inkâr etmekten vazgeçtiğimizde durdurabiliriz. Unutmayın; şiddet bedenin değil, ruhun ölümüyle sonuçlanır.” (Psikolog-Sosyolog Dr. Alice Miller)
 </p>
 <p>
  Şiddet ve çocuk istismarı üzerine yaptığı çalışmalarla tanınan iki uzmanın açıklamaları hepimizi fazlasıyla ilgilendiriyor. Çünkü her gün bir cinayet, cinnet, cinsel suiistimal ve azılı terör eylemiyle karşılaşıyoruz bu ülkede. Tüm bu üzücü olayların beslenme kaynağının şiddet olduğuna kanaat getirdiğimize göre, acaba bir insan nasıl oluyor da bu kıvama gelebiliyor? Başkaları tarafından “tacizci, terörist, katil, şiddet eğilimli” olarak tanımlanıyor? Anne-babalar hangi yanlışları yaptığı için “bazı çocuklar” şiddete bulaşıyor, büyüdüklerinde de hem ailesi hem de yaşadıkları toplum için “tehlikeli biri” oluyor?
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570058.jpg "/>
  Fiziksel güç veya psikolojik bir baskı uygulayarak insanın bedensel veya ruhsal açıdan zarar görmesine neden olan davranışların tümü “şiddet” olarak tanımlanıyor. Pedagog Dr. Adem Güneş ise “Kişiye duygusal acı veren her türlü eylem” diyerek şiddetin tanımını biraz daha genişletiyor. Zira insan bir amaca odaklanıp oraya tutunduğunda buradan haz alıyor. Engellediğinde ise duygusal acı başlıyor, kişi kendini savunma ihtiyacı hissediyor ve karşısındakine zarar veriyor.
 </p>
 <p>
  Bu tanıma göre, bir çocuğun psikolojik olarak aşağılanması, anne-babanın fiziksel ya da ruhsal olarak ona zarar vermesi, bazen ebeveynlerin “İntihar edeceğim, bıktım sizden” demesi, öğretmenin öğrencisine çok konuştuğu için  verdiği “Çık dışarı!” emri, çocuğa şahıs olarak değil, grup olarak hitap edilmesi, ismi yerine “kızım-oğlum” denmesi… Bunlar gibi birçok eylem şiddet statüsünde. Çocuğa acı ve hüzün veriyor, kendini savunma ihtiyacını ortaya çıkarıyor.
 </p>
 <p>
  <strong>
   ŞİDDETE MEYİLLİ ÇOCUKLAR…
  </strong>
 </p>
 <p>
  Şiddet “engellenme” durumunda da ortaya çıkıyor. İlkel bir dürtü olarak kişi bu engellenmenin içinden şiddetle kurtulmak istiyor. Özgecan Arslan’ın yaşadıkları bu duruma örnek gösterilebilir. Kendi duygularına odaklanmış bir adam, bunu canı pahasına reddeden genç kız. Ve… Özgecan’ın engellemesine dehşetli bir şiddetle karşılık veren katil...Benzer bir durum Mutlu Kaya’nın hikâyesinde de var aslında.
 </p>
 <p>
  Şiddet aynı zamanda iç çatışmaların bir dışa vurumu. Kişi kendi içinde yaşadığı olumsuzluklar, çözümsüzlükler sebebiyle kendini dinlemek ister. Fakat durup düşünmeye vakti de, imkânı da yoktur. Dışarıda onu bekleyen sorumluluklar, gereksiz iş yükleri… Bu iç-dış çatışması insanı ilkel bir şiddet duygusuna itebilir; hatırını soran birine karşı bile birdenbire şiddet gösterebilir kişi. Ya da maddi açıdan sıkıntı yaşayan, problemlerini şiddetle çözmeyi öğrenmiş biri, problemini çözemeden sosyal hayatına devam ederken, yüzüne biri baksa “Niye bakıyorsun suratıma?” diye tepki verebilir. Karşı taraf onu kızdıracak birkaç cümle kursa üzerine yürür, vurup bağırmaya başlar. Kendi içinde yaşadığı çatışmayı dışına yansıtır böylece.
 </p>
 <p>
  Ebeveynler kendi yaptığı anne-babalığı hiç sorgulamadan, çocuğunun “mükemmel” şekilde yetişmesini, sorunsuz bir hayat sürmesini ister. Fakat çoğunlukla sebepler sükut ettiği için o “ideal çocuk” hayali gerçekleşmez. Ebeveyn ise “pozitif sonuca” kilitlendiği için çocuk bir şeylerin yolunda gitmediğini anlatmaya çalışsa da amacına ulaşamaz. Çünkü çoğu anne-baba için her olumsuzluğun bir bahanesi muhakkak vardır!
 </p>
 <p>
  Oysa şiddet mağduru çocuklar hep huzursuzdur. Şiddet bulaştıkça kişinin kendini koruma hissi artar, ciddi refleksler vermeye başlar. En çok kardeşleriyle problem yaşar. Onun eşyasına dokunmasına bile izin vermez, elini tutacak olsa tekmeyle karşılık verir. Şiddet arttıkça çocuk hareketlenir. Hiperaktivite sıklıkla görülür. Duymamak için atlar, zıplar, başkalarına sataşır, kendini meşgul etmeye çalışır çocuk. Dikkat dağınıklığı da şiddet eğilimli çocuklarda çok görülür. Çünkü duyguları dağınık olanların düşünceleri de dağınıktır. Çocuk, duygularına doğru derinleşemediği için onlardan güç alarak zihnini bir noktaya yoğunlaştıramaz. Şiddet mağduru küçük çocuklar ise (okul öncesi dönem) oyunla oyalar kendini. Anne mutfakta iş yapar, çocuk da kendi başına bir kenarda oturup oynar. Hâlbuki çocuk annesiyle temasa geçemiyor, oyun oynar gibi gözükse de o esnada bir türlü karşılayamadığı anne hissini içinde bastırıyordur. Çocuk oyalanma esnasında da kendini adım adım hissizleştirir.
 </p>
 <p>
  Tüm bu yansıyan problemleri ise çoğu ebeveyn: “… çekmiş. Onun gibi huysuz, uyumsuz işte… Kardeşini kıskandığı için ona zarar veriyor… Şımarıklıktan yerinde duramıyor… Hem tembel hem yaramaz. Aklı bir karış havada… Çok akıllı usludur benim kızım-oğlum. Kendi kendine oynar durur…” diye yorumlar.
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570059.jpg "/>
 </p>
 <p>
  M.Ö. 399 yılında ölmüş Yunan filozofu Sokrates, “Çocuk dünyaya gelirken iyilik, dürüstlük, erdem, vicdan, kin, öfke, düşmanlık, saldırganlık gibi yetileri beraberinde getirir. Anne-baba ve öğretmen bunlardan hangilerini ona hatırlatırsa, çocukta onlar ortaya çıkar, gelişir. Diğerleri ise zayıflar veya kaybolur.” diyor. İnsanın özü, insanlık var olduğundan bu yana değişmediği için benzer bir yorum “Aile İçi Şiddet ve Şiddet Ortamında Çocuklar” kitabının yazarı Psikiyatr Dr. Hamdi Kalyoncu’dan geliyor: “Hayata ‘melek gibi’ başlayan çocuklar, çok değil, birkaç yıl sonra kendini meydan muharebesinin içinde buluyor. İnsanda şiddet biyolojik değil, öğrenilmiş davranışlardan. Psikolojik kökenli bir problem. Toplumda şiddet ne kadar yaygınsa, toplum şiddeti o oranda çocuklarına öğretiyordur.” Peki, bilerek ya da bilmeyerek yaptığımız yanlışlarla çocuklarımız nasıl şiddete bulaşıyor olabilir?
 </p>
 <p>
  <strong>
   ŞİDDETLE PROBLEM ÇÖZMEK…
  </strong>
 </p>
 <p>
  Çocuklar okulda ödevlerini yapmadıklarında velilerine şikâyet ediliyor, evde kardeşler arasında tartışma çıktığında iki kardeş bir odaya kapatılıyor, burada problemlerini halletmeleri söyleniyor. Odasını toplamayan çocuk “düşünme paspasına” alınıyor. Anne gün içinde “yeterince” uslu durmadığına inandığı çocuğunu akşam babasına şikâyet etmekle tehdit ediyor. Ağlayan bir çocuğa ebeveyn “sus ağlama”, oyuncağını kaybettiği için üzüldüğünde “şu sorun yaptığın şeye bak”, karanlıktan korkan oğluna-kızına “ne var bunda korkacak” diyor. Vaktinde eve gelmeyen erkeğe kadın küsüp suratını asıyor. İş başvurusuna giden biri, diğer çalışanların aşağılayıcı bakışlarına maruz kalıyor. Bazı yöneticiler çalışanlarını sürekli işten çıkarmayla, maaşlarını vermemekle tehdit ediyor. Siyasiler kendi haklılıklarını ispatlamaya çalışırken karşı tarafa yapmadığı hakaret, aşağılama kalmıyor... Fark ettiniz mi, her olayın başka bir sebebi var. Fakat çözüm yolu hepsinde aynı: Şiddet (fiziksel, psikolojik ya da duygusal)…
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570065.jpg "/>
  Pedagog Dr. Adem Güneş, “Biz toplum olarak bir problemle karşılaştığımızda ilk ilkel dürtümüzü kullanıyor ve şiddete başvurarak bunu çözmeye çalışıyoruz. Şiddet toplumu hâline gelmemizin en önemli sebeplerinden biri bu ve bu alışkanlık çocukluk yıllarında ediniliyor.” diyor. Bu yanlış davranışın kökeninde ise kişinin yapmak istediği şeye kendini kilitlemesi-odaklanması var. Bu ruh hâli insanı empati duygusundan yoksun bırakıyor. Mesela, başarıya odaklanmış bir ebeveyn, çocuğunun yüksek not alması, derslerine daha iyi çalışması için onu dövebiliyor ve bunu onun iyiliği için yaptığını söylüyor. Ya da babası vefat ettiğinde en değerli araziye sahip olmaya kilitlenmiş biri, onu engelleyen kardeşini öldürebiliyor. Bunlardan dolayı da Pedagog Dr. Adem Güneş, “Çocukluk yılları dâhil, bir hedefe kilitlenmek ve bunu hiçbir şekilde durduramamak önemli bir problemdir.” tespitinde bulunuyor.
 </p>
 <p>
  <strong>
   VARLIĞINI ONAYLA!
  </strong>
 </p>
 <p>
  İşte tam da bu noktada “bir şeyi yapabilme, seçebilme, kendi kendini yönetebilme, yeri geldiğinde vazgeçebilme” anlamına gelen irade karşımıza çıkıyor. Çünkü şiddet kişinin iradesini kullanamamasından da kaynaklanıyor. İnsan, birilerine kızabilir, öfkelenebilir. Bu duygular insanın içine yaşamını daha dengeli, düzenli götürebilmesi için verilmiş.Bu vesileyle insanlar karşısındakinin de öfkelenebileceğini biliyor, bile bile, göz göre göre karşısındakine zarar vermiyor. Problemin nerede başladığını Adem Güneş’e soruyoruz: “Kişi bu duygularını yönetebilecek bir iradeye sahip değilse hislerine yeniliyor ve şiddet ortaya çıkıyor. Çocuğunuza kızmayın,  onu aşağılamayın, cezalandırmayın, incitmeyin diyoruz. Çünkü çocuk bu davranışlara karşılık vermek istiyor. Ama korkup veremiyor. Kendi tercihini, iradesini ortaya koyamıyor, irade gelişimi oldukça olumsuz etkileniyor bundan. Büyüyüp biraz öfkelendiğinde kişi elindekini fırlatıyor, etrafına saldırıyor. İradesi, sinirini yenebilecek güce sahip değil. Duygu durum bozukluğu, öfke kontrol bozukluğunun kökeninde de bu var.”
 </p>
 <p>
  Suçluluk, yetersizlik, değersizlik duygusu kişideki iradeyi zarara uğratıyor, zamanla da kullanılamaz hâle getiriyor. İradenin güçlenmesi içinse kişinin varlığının onaylanması şart. Bu ihtiyacın önemini Prof. Dr. William James şöyle özetliyor: “Bir insanın varlığının onaylanmaması, var olmamasıyla aynı anlama gelir.” Ünlü psikanalizci Françoise Dolto ise “Bakışla takdir görmek ve dinleyerek ilişki kurmak (varlığın onaylanması), besin almaktan daha temel bir ihtiyaçtır.” diyor. Adem Güneş de “Çocuğun varoluşunun, duygularının fark edilip kabul edilmesi ve bu kazanımla iletişime geçilmesi şart.” tespitinde bulunuyor. Böylece çocukta değerlilik hissi oluşuyor, irade gelişiyor. Değerlilik hissi ise çocuğun auralarına saygılı davranmakla oluşuyor. Mesela, çocuk konuşurken sözü kesilmemeli, göz teması kurularak aktif dinleme yapılmalı, çocuğun duygularına ebeveyn erişmeye çalışmalı, empati kurmalı, çocuk duygularını yaşarken onu engellememeli. Uzmanlara göre; çocukluk yıllarında tacize uğrayanların hikâyelerine ve psikolojisine bakıldığında varlığının onaylanmamasından kaynaklanan irade zayıflığı görülüyor. İradesi gelişmemiş çocuk ona yaşatılanlara itiraz edemiyor ya da başına ne geldiğini anlamlandırabilecek kadar kendini dinleyebilecek bir yeteneği bulunmuyor.
 </p>
 <p>
  <strong>
   HIRSLANDIRILMIŞ ÇOCUKLAR
  </strong>
 </p>
 <p>
  Ebeveynlerin mükemmeliyetçilik hastalığı sebebiyle çocuklar başarıya odaklandırılarak hırslandırılıyor, kıskandırılıp öfkelendiriliyor. Böyle çocuklar da güçlü duruşları sebebiyle “iradeli” imiş gibi algılanıyor. Hâlbuki iradeyle hırs birbirinden farklı iki duygu. Hırsın kaynağı negatif hisler. İradenin kaynağı ise duyma-hissetme... Hırslı insanlarda duyarsızlık, sevgisizlik, şefkatsizlik oluşuyor zamanla. Tüm olumlu duyguların üzerini bu his örtüyor çünkü. Çocuk derslerinde başarılı olsa da çevresine kendi menfaatleri, başarısı için zarar verebilen biri hâline dönüşüyor kolaylıkla. Dr. Hamdi Kalyoncu, tek bir alanda hırs olmayacağını, bunun kronik bir hastalık gibi tüm bünyeye yayıldığını anlatıyor: “Hırs sahibi kişiler başarıyı elde edemezse öfkelenir. Sadece sahip olmak istediklerini düşündükleri için de çevrelerindeki herkese, her şeye rahatlıkla zarar verirler. Çok büyük sebeplere ihtiyaçları da olmaz üstelik. ‘Sadece benim olsun, başka kimsede bulunmasın’ mantığı hırslı biri için yeterlidir. Hırslandırılmış çocuklar büyüdüklerinde öncelikle bu kötü duyguyu onlara öğreten, teşvik eden ebeveynlerine zarar verirler.”
 </p>
 <p>
  “Okul, Aile ve Toplum İlişkilerinde Çocuk ve Şiddet” isimli kitabın yazarı, Psikolojik Danışman Demet Taşdan, şiddete tanıklığın her türlü şiddete maruz kalmak kadar tahrip edici olduğunu belirtiyor. Taşdan’a göre, babasının annesine şiddet uygulamasına tanıklık eden çocuklar, kısa ve uzun vadede ruhsal, sosyal sorunlar yaşıyor. İleriki zamanlarda da kavga etmeye daha meyilli, güvensiz, saldırgan bireyler oluyor. Evlendiklerinde işler istediği gibi gitmediğinde ilk tepkilerini şiddete başvurarak gösteriyorlar. Çünkü erkek çocuk, babayı model alıp onun davranışlarını taklit ediyor. Taşdan, sadece fiziksel değil, aşağılayıcı sözlerle babanın anneyi ezmesinin, kötü sözlerle taciz etmesinin de çocukları olumsuz etkilediğini ve onları şiddete yönlendirdiğini anlatıyor. Zira böyle problemli diyaloglara tanıklık eden çocuklarda kaygılar, korkular gelişiyor. Mevcut durumdan rahatsız olsalar da örnek alıyor, önce kendinden küçük kardeşine, sonra da arkadaşına, gelecekte de eşine benzer şekilde davranıyorlar.
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570060.jpg "/>
 </p>
 <p>
  <strong>
   TELEVİZYONDAKİ ŞİDDET
  </strong>
 </p>
 <p>
  Amerika Birleşik Devletleri’nde yapılan bir araştırmaya göre, bir kişinin ömrünün ortalama 15 yılı televizyon izleyerek geçiyormuş. İlginç yarışmalar, her bölümünde başka bir entrikanın yaşandığı diziler sebebiyle televizyonun fazlaca hayatımızda olduğu; moda, yiyecek-içecek tüketimi, kültür gibi birçok önemli eğilimi yönlendirdiği açık. Peki, şiddet aktarımı söz konusu olduğunda televizyonun hayatımızdaki yeri nedir sizce?
 </p>
 <p>
  Psikiyatr Prof. Dr. Atalay Yörükoğlu, televizyona çok bakanların “TV alıkları” olarak nitelendirildiğini söylüyor, Çocuk Ruh Sağlığı kitabında. Ailenin düzenini ve işleyişini de fazlaca bozduğunu belirtmekle birlikte televizyonun toplumdaki saldırganlığı artırıcı etkisi olduğu görüşünün abartıldığını düşünüyor: “Aile içi dengesizlik ve toplumsal düzensizlikten kaynaklanan saldırgan davranışlar için topyekûn televizyonu suçlamak kolaya kaçmaktır. Çocuklar gördükleri eğitime ve kendi kişilik eğilimlerine aykırı gelen tutumları kolay kolay edinmezler. Evde babasının annesini dövdüğüne tanık olan bir çocukta bu sahnenin meydana getireceği korku ve tedirginliği televizyonda izlenen yüzlerce öldürme sahnesi oluşturamaz.”
 </p>
 <p>
  Pedagog Dr. Adem Güneş ise “İnsan edilgen, televizyon etkendir. Bu yönüyle de diğer teknolojik gereçlerin yanında özel bir konuma sahiptir.” diyor. Yani izlerken televizyonu yönetebilme durumu yok kişinin. Önüne konulan neyse onu izlemek durumunda. Mesela, dizideki kişi hangi duyguyu yaşıyorsa izleyici de o duyguyu yaşamak zorunda. Bu aynı zamanda şu anlama geliyor: Dizide şiddet eğilimli biri ya da şiddet içeren bir sahne varsa, oradaki karakterin duyguları çocuğa akıyor, üzerinde hâkimiyet kuruyor. Mimikleri, yere tükürüşü, ses tonu, yan yan bakışı, etrafındakilere karşı kullandığı kelimeler filtresiz olarak çocuğa geçiyor, çocuk da filmi birebir gerçek hayatta yaşamaya başlayarak farklı bir bilinç hâline giriyor. İzleyici etkenleştiğinde ise ‘Bunu neden böyle yapmışlar? Bence bu diyaloglar çok abartılı. Mekân seçimi doğru değil. Bu sahnenin insana verdiği duygu çok yanlış’ gibi yorumlar yapmaya başlıyor. Bu hâliyle de televizyon izlemeye karşı isteği azalıyor. Fakat çocukların zihinsel ve ruhsal gelişimi hesaba katıldığında, televizyon karşısında etkenleşmeleri mümkün değil.
 </p>
 <p>
  “Aile ve Çocuk Eğitiminde Şiddet Sizsiniz” kitabının yazarı Psikolojik Danışman Ekrem Acar da televizyon karşısında pasifleşen çocukların duygu durumlarında oldukça değişiklikler olduğu kanaatinde: “Televizyon, çocukların saldırganlık eğilimini ve şiddet içerikli davranışlarını artırıyor. Ekranlarda sıklıkla gösterilen şiddet içerikli dövüş, tartışma sahneleri çocuklarda saldırgan, geçimsiz ve vurdumduymaz bir kişiliğin gelişmesine yol açıyor. Çocuklar dizi ve programlardan öğrendiği davranışları sosyal hayatta uyguluyor.”
 </p>
 <p>
  Amerikan Çocuk Akademisi, çocukların televizyondan mümkün olduğunca uzak durması gerektiğini belirterek gelişim dönemlerine göre izleme oranlarını şöyle veriyor: “0-2 yaş arasındaki bebekler ekranla tanışmamalı. 2-5 ve 6-11 yaş arasındakiler en fazla 1 saat. 7-12 yaş arasındaki çocuklar ebeveyn desteğiyle belgesel ve eğitici programlar ağırlıklı olmak şartıyla en çok 2 saat.”
 </p>
 <p>
  <strong>
   BİLGİSAYAR OYUNLARI
  </strong>
 </p>
 <p>
  Televizyonun zararları ve dahası, modern dünyanın çocuklarına özel yapılmış bilgisayar oyunları için de geçerli. Mesela, bazı strateji, dövüş, sürat oyunlarında çocuğu da oyunun içine almak için bazı yöntemler kullanılıyor. Bilgisayar ekranında sadece dövüşçünün kolu, aracın-motosikletin yalnızca ön kısmı gözüküyor. Çocuk oyuna iyice konsantre olduğunda zihin yanılıyor ve o kolun kendine ait olduğunu, silahı kullandığını, aracıyla tek başına hız yaptığını zannetmeye başlıyor. Oyun oyunluktan, hayal ürünü olmaktan çıkıp çocuğun gerçek yaşamının içine giriyor. Dolayısıyla çocuk için dövüşmek, adam öldürmek, hız yapmak normalleşiyor. Çocuk bu oyunlara kendini de dâhil edip oynadığı için büyük haz alıyor. Bundan dolayı da bu tarz oyunlar diğerlerine göre daha fazla bağımlılık oluşturuyor. Çocuğunun şiddete bulaşmasını istemeyen ebeveynlerin bu tarz oyunlardan çocuklarını özenle uzak tutmasını tavsiye ediyor uzmanlar.
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570061.jpg "/>
 </p>
 <p>
  <strong>
   ŞİDDETE BAŞVURMADAN PROBLEM NASIL ÇÖZÜLÜR?
  </strong>
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570062.jpg "/>
  Pedagog Dr. Adem Güneş: Problem çözmek bir yetenektir. Doğuştan gelen bir özellik değildir. Birincil olarak aile içinde öğrenilir. Çocuğun anne-babası problemleri nasıl çözüyorsa, çocuk da onu öğrenir. Evdeki herkesin ayrı bir dünyası vardır. Ebeveynler oğlunun-kızının ayrı bir insan olduğunu kabul ediyor, onun duyguda, düşüncede ve fiziksel alandaki farklılıklarını fark ediyor, duygularına, yorumlarına, fikirlerine önem veriyor, alternatif seçeneklerini dinliyor, orta yolu bulmaya çalışıyorsa problemlerini çatışarak, cezalandırarak değil, konuşarak, ortak paydalarda buluşup birlikte yaşam becerileri edinerek saygınlıkla çözmeye çalıştığını söyleyebiliriz. Tabii bunu yapabilmek için sabır ve sükunet gerekli. Anne-babalar ruhsal donanım açısından yeterli değil, çocukla konuşacak kadar vakitleri yok, öfkelerini yenebilecek kadar irade sahibi değillerse sakince problemleri çözemezler.
 </p>
 <p>
  Çocuk aileden sonra öğretmeninden problem çözmeyi öğrenir. Çünkü çocuk ailesiyle olduğu kadar öğretmeniyle de yaşamak zorundadır. Ondan dolayı çocukların kişilik gelişimini olumlu-olumsuz en çok etkileyen ebeveyn ve öğretmendir. Kişilik bozulmasına sebep olan ise çocukların şiddet görmeleri değildir. Zira insan şiddete karşı dayanıklıdır. Asıl problem, çocuğun şiddet gördüğü kişiyle birlikte yaşamak zorunda kalması, ona tepki verememesi, tüm savunma mekanizmalarını devre dışında bırakmak zorunda kalması, zarara uğramasına rağmen iletişimini koparamamasıdır. Dolayısıyla çocuğunun ruhsal gelişimini düşünen ebeveynler tercihte bulunurken, öğretmenin problem çözmede kullandığı yönteme bakmalıdır. Sorunu giderirken acaba baskı kuruyor, zorluyor, ceza mı veriyor; yoksa geniş bir ruh hâli içinde karşılıklı konuşarak orta yolu bulmaya mı çalışıyor?
 </p>
 <p>
  <strong>
   YETİŞKİNLER VE ÇOCUKLAR İÇİN SAKİNLEŞME YÖNTEMLERİ
  </strong>
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570063.jpg "/>
  Pozitif Rehberlik kitabının yazarı Yasemin Yusufoff Çelikkol: Sakin kimseler karşılaştığı olayları, durumları daha doğru şekilde değerlendirir. Sinirlerine hâkim olamayanlar ise yanlış tepkiler verip yanlış sonuçlara ulaşır. Çocuğunun yaptığı olumsuz bir davranışa tahammül edemez, kızar, çocuğu cezalandırır ya da dövebilir. Sakinleşmenin yolu öncelikle yavaşlamaktan geçer. Bir ebeveynin sakinliği çocuğun sakinliğinden önce gelir. Ebeveyn nasıl bir ruh hâline sahipse çocuk da bundan etkilenir. Sizi öfkelendirecek bir şey yaşadığınızda daha sakin ve mantıklı düşünebilmek için beyninizin mantıklı düşünebilme kısmını devreye sokmanız gerekiyor. Bunun için de tepki vermeden önce 6 saniyeye ihtiyacınız var. Bu zaman diliminde yapmanız gerekenlere gelince; kızmaya başladığınızı hissettiğiniz an çocukla başka birinin ilgilenmesini isteyin, siz ise sevdiğiniz bir şeyle uğraşın. Bir bardak soğuk su içerek beyninizdeki kortizol seviyelerini düşürün. Bu sakinleşmenin en hızlı yoludur. Derin derin nefes alıp verin. Zihninizi başka şeylerle meşgul edin, yabancı bir dilde ona kadar sayın, sevdiğiniz yemekleri düşünün. Sakin bir ortama çekilin, bir bardak çay için, müzik dinleyin, gökyüzüne bakın. Çocuğunuzun en iyi taraflarını düşünün. Bağırmak istiyorsanız başka bir odaya geçerek bunu yapabilirsiniz. Duvarlara bağırmak çocuğunuza bağırmaktan daha iyidir çünkü! Çocuğun bu davranışının 1 hafta ya da 5 yıl sonra ne kadar önemli olup olmadığını düşünün. Sizi sinirlendiren çocuğunuz mu yoksa başka bir şey mi diye zihninizi yoklayın. Kendinize mükemmel ebeveyn olmadığınızı hatırlatın. Çocuğunuzu incitici şeyler söylemeden önce “Bunları annem-babam bana söyleseydi ne hissederdim?” diye sorun kendinize.
 </p>
 <p>
  Çocukların sakinleşmesi içinse çocukla sakin ve nazik bir ses tonuyla konuşun. Ona sakinleşmesi için bir stres topu verebilir, sakız çiğnemesini sağlayabilir, emebileceği lolitop benzeri bir şeker verebilirsiniz. Yavaş ve derin soluk alıp vermesini söyleyin. Çocuğunuza salyangoz tekniğini öğretin (Salyangoz öfkeli olduğunu fark eder, durur. Sonra evinin içine girip güzel şeyler düşünür ve üçe kadar sayar. Sakinleşip çözüm bulunca tekrar dışarı çıkar).
 </p>
 <p>
  <strong>
   ÇOCUK OYUNCAK SİLAHLARDAN NASIL UZAK TUTULMALI?
  </strong>
 </p>
 <p>
  Eğer çocuğunuzun oyuncak silahlarla adım adım şiddete kaydığını düşünüyorsanız, onun silah hevesiyle mücadeleye girişmeden önce aşağıdaki tedbirleri almanızı tavsiye ederiz:  Çocuk, şiddet içeren (çizgi) filmlerden uzak tutulmalı.  Teknoloji ve bilgisayar oyunlarında şiddet sıfır noktasına indirilmeli.  Çocuk aile içinde örselenmemeli, ezilmemeli, ihmale uğratılmamalı. Aile içinde şiddet yaşanıyorsa çocuğun hatırına bu davranışlara son verilmeli.  Çocuğun oyun arkadaşları şiddete meraklı ya da silahla kendini ifade edenlerden seçilmemeli. Çocuğun silah merakının önüne geçebilmek için belli bir dönem, daha makul ve daha güzel oyuncaklar alınmalı.  Çocuğun dünyasından oyuncak silahla birlikte o silaha ruh veren kahraman da çıkarılmalı. (Kaynak: Çocuk Terbiyesinde Doğru Bilinen Yanlışlar)
 </p>
 <p>
  <strong>
   OYUNCAK SİLAH, KILIÇ ÇOCUKLARA ALINMALI MI?
  </strong>
 </p>
 <p>
  Çocuğun dünyasına zarar veren şey, oyuncak silahın ‘kendisi’ değil, çocuğun o silahla bütünleştirdiği kahramanın davranışlarıdır. Eğer çocuğun oynamayı arzu ettiği oyuncak silaha ruh verecek ‘kahraman’ veya ‘idol’ yoksa çocuğa oyuncak silah alınabilir. Çocukların asıl ilgi duyduğu silahlar ise günümüzde en çok kullanılan, bir kahramanı olan silahlardır. Bazukalar, roket atarlar, makineli tüfekler, suikast tabancaları gibi. Çocukların böyle silahlara ilgi duymasının sebebi güzelliği değil, onu elinde bulunduran kahramanın çok kudretli bir imajla çocuğun dünyasına sunulmasıdır. Dolayısıyla anne-babaların asıl dikkat etmesi gereken çocuğun oyuncak silahla hangi kahraman veya sembolik şahısla bütünleştiğidir. Elinde silahla çocukların hayal dünyasına giren kahramanın her bir davranışı çocuk için ‘bire bir’ kopya edilecek özelliktedir. Tehlike de bu noktada başlar. Elinde oyuncak silahla gezen bir çocuğun, anormal hareketleri (büyük ihtimalle) kopyalanmış taklit davranışlardır. Çocuk bunlara alışırsa zamanla olumsuzluklar gerçek karakteri olabilir. Ayrıca televizyonda ya da gerçek hayatta silah kullanan kişilerin ondan cesaret alması, silahın karşı taraftaki kişileri korkutması çocuk için çok önemlidir. Hayatının belli dönemlerinde ‘eziklik’, ‘önemsenmeme’, ‘hakarete uğrama’ gibi davranışlarla karşılaşmış çocuklar için oyuncak silahlar tıpkı bir imdat simididir. Kendi eziklik ve örselenmişliklerini oyuncak silahlarla atmaya çalışırlar.
 </p>
 <p>
  <strong>
   OKULLARDA “DUYGU EĞİTİMİ” VERİLMELİ
  </strong>
 </p>
 <p>
  <img alt="" src="http://web.archive.org/web/20150803062754im_/http://medya.aksiyon.com.tr//aksiyon/2015/07/20/570064.jpg "/>
  Psikiyatr Dr. Hamdi Kalyoncu: Okullarda duygu eğitimi yok. Sadece bilgi ve beceri aktarımı söz konusu. Bilgi ise tek başına insanı insan yapmaz, mutlu edemez. Kişi insan olarak doğar. Ama insan kalmak için duyguların eğitimine ihtiyaç vardır. İnsanlar düşünceleri ile algılar, duyuları ile yaşarlar çünkü. Davranışlarımız da daha çok duygularımızın dışa yansımasıdır. Bilgi sadece hayatı kolaylaştırmaya yarar. İyi ya da kötüye kişiyi yönlendiren duygulardır. Toplumun geleceğine yön vermek isteyenler duygu eğitimi üzerine ciddi şekilde düşünmeli. Bu konuya kafa yoran bilim insanlarından faydalanmalı. Anaokulundan başlamak üzere okullarda duygu eğitimi ya da duygu ve mutluluk eğitimi konulu dersler verilmeli, veliler de bu sürece dâhil edilmeli. Zira duygular eğitilip terbiye edilmeden şiddetin bir toplumda kontrol altına alınabilmesi mümkün değil.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/hizla-buyuyen-sosyal-yara-siddet-zinciri_551653), [web.archive.org (arşiv bağlantısı)](http://web.archive.org/web/20150803062754/http://www.aksiyon.com.tr/ust-manset/hizla-buyuyen-sosyal-yara-siddet-zinciri_551653)
