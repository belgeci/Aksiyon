# Orada bir okul var, şehit çocuklarına çok yakın

*Tuba Kabacaoğlu 2015.05.05*

<div class="pNewsDetailMainContent" itemprop="articleBody">
 <blockquote>
  <p>
   Hatay’daki ‘Suriyeli Şehit Çocukları Okulu’ 540 öğrencisiyle eğitim hayatına sessiz, reklamsız, gösterişsiz devam ediyor. Öğretmenlere göre, ‘Yeni Suriye’nin temelleri tam da burada atılıyor.
  </p>
 </blockquote>
 <p>
  Birbiri ardına dizilmiş tek katlı mekânlar, genişçe bir bahçe, çocuk parkı, duvarlara çizilmiş rengârenk resimler ve gözümüzün aldığı her yerde karşılaştığımız Arapça yazılar... Dünya Şehit Çocukları Vakfı’nın Hatay merkezde bulunan, ‘sadece’ şehit çocuklarının eğitim alabilmesi için kurulmuş Şehit Çocukları Okulu’ndayız. Burada çalışan herkes Suriyeli. Öğretmenlerin biri gelip biri gidiyor müdür odasına. Hepsi ya bilgisayar ya da projeksiyon alıyor.
 </p>
 <p>
  540 öğrenci eğitim-öğretim hayatına kaldığı yerden devam ediyor. Teneffüslerde Türkçe ve Arapça müzikler eşliğinde oyunlar oynuyor, ele ele tutuşup oradan oraya koşturuyor, dans ediyorlar. Onların heyecanlarını, sevinçlerini görünce gözyaşlarınıza hâkim olamıyorsunuz. Bahçedeki çocukların hepsinin babasız kaldıklarını, bombaların altından çıkıp buraya sığındıklarını biliyorsunuz. Bir de sizi evde bekleyen çocuğunuz varsa, o zaman acıları sizin de acınız, yalnızlıkları, çaresizlikleri sizin de hissiyatınız oluveriyor.
 </p>
 <p>
  <strong>
   Özel okul statüsünde eğitim
  </strong>
 </p>
 <p>
  Hâl böyleyken; kırmızı ışıkta mendil sattığı için kızılan, şehrin düzenini bozdukları için şikâyet edilen, dilendikleri için aşağılanan insanlara ne büyük haksızlık edildiği geliyor aklınıza. Biraz daha incelmemiz, biraz daha insanlaşmamız gerekiyor ki onları sarıp sarmalayacak kadar gönlümüz genişlesin, basiretimiz açılsın, vicdanımızın sesi biraz daha gür çıksın.
 </p>
 <p>
  Neyse ki bu topraklarda hâlâ ‘ensar gönüllü’ insanlar yaşıyor. Onlar sessiz sedasız, reklamsız, gösterişsiz, sadece Allah rızası için ‘o çocuklara ve ailelerine’ sahip çıkıyor. Karşılıksız olunca her şey; umutlar da, muhabbetler de hem diri kalıyor hem de bitimsiz oluyor. Ne yük ne de gam kalıyor geriye.
 </p>
 <p>
  Şehit Çocukları Okulu’nu diğer Suriye okullarından ayıran çok önemli farklılıklar var. Okul neredeyse özel okul statüsünde eğitim veriyor. İki Türkçe dersine giren öğretmeninin dışındaki tüm personel Suriyeli. Şam, Halep, Lazkiye, Humus, Dera, Hama, İdlip, Lazkiye ve Süveyde gibi şehirlerden gelmişler. Hepsini burada buluşturan şey ise yaşadıkları şehirlerin Beşşar Esed rejimi tarafından yerle bir edilmesi. Okulun öğretmen kadrosu çok güçlü. 20-30 yıllık mesleki tecrübesi bulunan, önemli okullarda görev yapmış eğitimciler burada hizmetlerine devam ediyor. Genç öğretmenlerin ise en az 5 yıllık mesleki tecrübeleri var. Üstelik yüksek lisanslarını yapmış, doktoralarını ise savaş sebebiyle yarım bırakmış durumdalar.
 </p>
 <p>
  Ana sınıfından 9. sınıfa kadar eğitim veriliyor. Bu sene 9’a giden öğrenciler eğitimlerine liseyi bitirene kadar burada devam edecek. Hatta üniversite eğitimine Türkiye’de devam etmek isteyenleri de yine vakıf okutacak. Türkmen asıllı Okul Müdiresi Emine Köse, eğitimdeki amaçlarını şöyle özetliyor: “Öğrencilerimizin eğitim ve ahlak açısından en iyi şekilde yetişmesini istiyoruz. Türkçeyi de iyi öğrenmelerini istiyoruz. Çünkü büyük çoğunluğu eğitimlerine burada devam edecek.”
 </p>
 <p>
  Çocuklar haftada 4 saat Arapça, aynı oranda da Türkçe eğitimi alıyor. Hataylı Türkçe öğretmeni Betül Evsen öğrencilerin daha iyi öğrenmelerini sağlamak için sınıfta hiç Arapça konuşmuyor. Bu da ilk zamanlar öğrencilerle iletişim sorunu yaşamasına sebep olmuş: “Bize Türkçe öğretme, ülkemize döneceğiz, öğrenmemize gerek yok, diyorlardı. Ama bunların hepsini aştık. Önce kendimizi ve kültürümüzü sevdirmeyi amaçladık ve çok şükür ki anladılar bizi zamanla.”
 </p>
 <p>
  Okuldaki iki Türk öğretmenden biri olan Evsen’in öğrenciler hakkındaki kanaati de önemli: “Yaşıtlarına göre daha kararlılar. İşin içinde ülkeleri var. Derslerine daha sıkı sarılıyorlar. Hırslılar. Hafızaları çok güçlü. Girişkenler, kendilerine güveniyorlar ve okulu ciddi anlamda benimsemiş durumdalar.”
 </p>
 <p>
  Dersler Suriye’deki müfredatla büyük oranda aynı. Müdire hanım sadece dinî eğitimin Kur’an, sünnet ışığında ve daha yoğun şekilde verilmeye çalışıldığını, ama modern eğitim yöntemlerinden de faydalandıklarını anlatıyor. Bu anlamda hiçbir materyal ve malzeme sıkıntısı çekmediklerini belirtiyor.
 </p>
 <p>
  Şehit Çocukları Okulu’ndaki öğrenciler ortalama 20-30 kişilik sınıflarda eğitim görüyor. Savaşın şiddeti arttıkça Suriye’den gelen ailelerin de sayısı çoğalıyor. Yetim çocuklar için açılmış okul, hangi zaman diliminde olursa olsun, kimseyi geri çevirmiyor. Suriyeli öğrencilerin aklınıza gelebilecek tüm ihtiyaçları vakıf tarafından karşılanıyor.
 </p>
 <p>
  Öğrenciler sabah evlerinden servisle alınıyor, saat 7.15’te okulda oluyor. İlk 15 dakika bahçede mini bir program yapılıyor. Öğrencilerden biri sahneye çıkıyor; Kur’an, hadis okuyacak arkadaşlarının isimlerini söylüyor. Onlar da çıkıp vazifelerini yapıyor. Bazı günler de öğrenciler skeçler, kısa tiyatro oyunları hazırlıyor. Emine Hanım şöyle açıklıyor: “Çocukların kalabalıklar önünde rahatça konuşmalarını, kendilerini kaygısızca ifade edebilmelerini, özgüven kazanmalarını istiyoruz.”
 </p>
 <p>
  Şehit Çocukları Okulu’nda bir de 5 yaşındaki yetim çocukların gittiği anaokulu var. Onlara da Arapça ve Türkçe dersleri veriliyor.
 </p>
 <p>
  <strong>
   İki hayırsever...
  </strong>
 </p>
 <p>
  Cumartesi ve pazar günleri de açık okul. Çünkü Suriyeli çocuk ve kadınlardan oluşan 300’ü aşkın kişi Kur’an eğitimi almak için buraya geliyor. Onlar da diğer öğrenciler gibi sabahları evlerinden alınıyor, ders bitiminde geri bırakılıyorlar. Yaz aylarında bu eğitim yeni kişilerin de katılımıyla devam ediyor. Bu şekilde Kur’an-ı Kerim okumayı öğrenen, sonrasında da hafızlığa başlayanlar bile var.
 </p>
 <p>
  Tüm bu güzelliklerin ardında ise iki çılgın adam var. Çılgınlıkları bu zamana kadar yaptıkları hayır girişimlerinden belli. Onların normal biri gibi düşünüp yaşamadığını rahatlıkla söyleyebiliriz bu yüzden. Psikiyatr Dr. Hamdi Kalyoncu ve kadim dostu İsmail Yıldırım’dan bahsediyoruz. İkisi de İstanbul’da yaşıyor. Maddi-manevi tüm birikimlerini ölmeden önce tüketmek ve arkalarında sadece yaptıkları hayırları bırakmak istiyorlar.
 </p>
 <p>
  Hâl böyle olunca; mesela Doğu Afrika’ya arkadaşlarını ziyarete gidiyorlar. Turist olarak gezerken Komor Adaları’ndan haberdar oluyorlar. Oraya giden ‘ilk Türk’ olmalarının yanı sıra burada yaşayan binlerce insanın susuzluk yüzünden hayli sıkıntı çektiklerini görüp hemen harekete geçiyorlar. İsmail Yıldırım önce suyun getirileceği yerde iki rekât namaz kılıyor, sonra da “Allah’ım bir işe niyetlendik. Bize nasip et.” diye dua ediyor. Bir dolu badire atlattıktan sonra yerli halk suyla birlikte su depolarına, yeni köprülere sahip oluyor. Ya da memleketi Trabzon Of’taki köyünün tüm yollarını açıyor, hatta “Abi bizim yolları da açar mısın?” tekliflerini de asla geri çevirmiyor. Edirne merkez ve Uzunköprü’de külliye inşa etmek için iki büyük arazi satın alıyor. Amaç o bölgede yaşayan Roman vatandaşlarımızın İslam dini ve kültürüyle tanışmasına vesile olabilmek. Dönemin belediye başkanı izin vermediği için projeyi hayata geçiremiyorlar. Yetimhane projelerini devreye sokuyorlar sonra. Bunun için çalışmalar yaparken Suriye’deki savaş sebebiyle ülkemize girişler başlıyor. Malumunuz; durumu en kötü olan Suriyeliler daha fazla ilerleyecek, gidecek maddi güçleri bulunmadığı için Hatay’a sığınıyor. İlk önce 30 şehit ailesine maaş bağlayarak başlıyorlar hayır işlerine. Savaşın bilançosu ağırlaştıkça gelen aile sayısı artıyor (şu anda 200 aile). Mesela, 5 çocuklu bir aileye 600 TL maaş bağlıyorlar. 9 çocuklu aileye 1000, 1 çocuklu ailelere de 250 TL.
 </p>
 <p>
  Sadece para yardımı yapmakla kalmıyorlar. Her ayın ilk hafta sonunu Hatay’da geçiriyor, hasta olanların tıbbi yardım ve sağlık hizmetlerinden kolayca faydalanabilmelerini sağlıyorlar. Ailelerin sadece küçük bir çantayla başladıkları yeni hayatlarında yaşamlarının normalleşmesi için ne gerekiyorsa tedarik etmeye çalışıyorlar velhasıl. Bunun için battaniye, kıyafet, yiyecek kumanyaları, oyuncak, halı, oturma grupları, beyaz eşyalar kısım kısım dağıtılmış.
 </p>
 <p>
  Ailelerin sayısı hızla artıp çemberleri büyüdükçe Dünya Şehit Çocukları Vakfı’nı kuruyorlar. Yönetim kadrosunda İsmail Yıldırım, Hamdi Kalyoncu, Salih Memişoğlu, Fehmi Kaynar, Ahmet Albayrak ve Cemil Tekeli’nin olduğu vakıf, ayda bir ailelerle yaptıkları toplantılara hâlâ devam ediyor. Zaman içinde kendini biraz daha güvende hisseden anneler, “Sizden aş, ekmek, giysi hiçbir şey istemiyoruz. Çocuklarımız yarım kalan eğitimlerine devam etsin. Biz her türlü fedakârlığa hazırız.” diyor. O sırada vakfın faaliyetlerini gözlemlemek için gelen Dünya Yetimler Eğitim Vakfı yetkilileri, “Biz çocuklarınız için okul yapacağız.” sözünü veriyor ailelere. Fakat bu konuşmalar yapıldıktan birkaç saat sonra sözlerinden dönüyorlar ve böyle bir yükün altına giremeyeceklerini, sadece bu konuda Dünya Şehit Çocukları Vakfı’na danışmanlık hizmeti verebileceklerini söyleyip Hatay’ı terk ediyorlar. Fakat mutluluktan gözyaşları içinde dua eden annelere ne Hamdi Bey ne de İsmail Bey bu gerçekleri söyleyemeyeceğini çok iyi biliyor. O akşam iki hayır dostunun morali çok bozuluyor.
 </p>
 <p>
  <strong>
   Ekmek değil, okul isitiyoruz
  </strong>
 </p>
 <p>
  “Ailelere verdiğimiz bu müjdeden asla geri dönemeyiz. Bu işi biz yapacağız.” diyor Hamdi Bey. Hayırda çılgınlığıyla tanınan İsmail Bey de “Yaparız. Allah büyüktür.” diyor. Birbirlerine bu iş için 10 TL karşılıklı kapora vererek sözleşiyorlar.
 </p>
 <p>
  Sabah kalkıp apartmandan bozma, çocukların küçücük odalarda tıklım tıkış eğitim görmeye çalıştıkları, yer darlığı sebebiyle de birçok çocuğun eğitim alamadığı Suriyeliler Okulu’na gidiyorlar. Müdire Emine Hanım’a verdikleri kararı anlatıyorlar.
 </p>
 <p>
  Hatay Belediyesi genişçe bir arazi tahsis ediyor vakfa ve inşaat başlıyor. 2 ay boyunca soğuk hava şartlarına rağmen mesleği müteahhitlik olan İsmail Bey ve ekibi gece-gündüz aralıksız çalışıyor. Ve ailelere, söz verdikleri gün (24 Şubat 2014) okulu teslim ediyorlar.
 </p>
 <p>
  Sadece bunlarla da sınırlı değil, çocuk ve aileleri sahiplenmeleri. Ciddi rahatsızlık yaşayıp tedavi görmesi gerekenler de İstanbul’a getiriliyor. Tedavi sürecinde ise İsmail Bey’in ailesiyle birlikte yaşadığı evde misafir ediliyorlar. Çocuklar kadar Suriyeli kadınlar da onları baba gibi görüyor. Yaşadıkları güzel olaylar da bunun küçük bir ispatı aslında:
 </p>
 <p>
  “İki ay önce bir kadın Emine ablaya gelmiş, benimle konuşmak istediğini söylemiş. Geldi. ‘Benim bir komşum var. Sizin ailelerinizden biriyle evlenmek istiyor. Ama hanım, ‘İsmail abi bizim babamızdır. Eğer o ‘evet’ derse, ben de razıyım’ diyor. Konuyla alakalı herkesle tek tek konuştum, çapraz sorguya aldım. Herkesten olumlu geri dönüş alınca ‘hayırlı olsun’ dedim. Evlendiler. Hâlâ arayıp soruyorum. Onlar bizim ailemiz. Sonuna kadar yanlarındayız.”
 </p>
 <p>
  Haftada bir gün öğretmenler bir araya geliyor Emine Hanım’la. Öğrencilerinin genel durumunu konuşuyorlar. Problemi bulunan çocuklara nasıl çözüm bulacaklarına kafa yoruyorlar Çocukları daha iyi desteklemek için de zaman zaman Suriyeli psikolog, pedagog, psikiyatrlardan yardım istiyorlar. Uzmanlar tüm öğretmenlere bazen de ailelere sunumlar yapıyor, hangi problemi nasıl çözümleyebileceklerine dair pratik bilgiler sunuyor. Emine Hanım profesyonel yardımın önemine dikkat çekse de öğrencileri asıl iyi eden şeyin karşılıksız sevgi, muhabbet, ilgi, değer verme ve sahiplenme olduğunu düşünüyor.
 </p>
 <p>
  Bu olumlu tablonun bir de görünmeyen yüzü var aslında: Emine Hanım (46). Hem vakfın faaliyetlerini Hatay’da organize ediyor hem de ailelerin sorunlarının iletilmesine aracılık yapıyor. Arap Dili Edebiyatı mezunu olması, Suriye’de uzun yıllar idarecilik yapması Şehit Çocukları Okulu’na birer kazanım olarak geri dönmüş. Hamdi Bey, “Biz Suriyelilerin ne dillerini ne kültürlerini ne de eğitim metotlarını biliriz. Emine Hanım bizim için çok büyük şans.” diyor. Röportaj esnasında 3 kız 1 erkek çocuğu olduğunu öğreniyoruz. Üç hafta önce oğlunun motor kazası geçirdiğini, yoğun bakıma ihtiyaç duyduklarını ve Hamdi Bey’in İstanbul’dan yetişip durumu organize ettiğini anlatıyor. Biz de “Geçmiş olsun” diyoruz. Fakat çok sonra öğreniyoruz ki meğer Emine Hanım bu olay vesilesiyle oğlunu kaybetmiş. Ama acısını içine gömmüş, okuldaki işlerini hiç ihmal etmemiş, yetimlerin hakkına bir gün olsun girmek istememiş.
 </p>
 <p>
  <strong>
   Bağış kabul edilmiyor
  </strong>
 </p>
 <p>
  Müdür odasındaki duvarda “Vakfımız bağış kabul etmemektedir” yazıyor. Peki, nasıl böyle bir yükün altından kalktıklarını soruyoruz İsmail Bey’e: “Bu işi üç kişi götürmeye çalışıyoruz. Hamdi Abi, ben, Salih (Memişoğlu). Neyin, ne kadar altından kalkabiliriz diye düşünerek yola çıktık. Başkalarından yardım toplamak ve bununla ayakta kalmak zor. Bunu istemedik. Biz emek-sermaye ortaklığıyla kurulmuş bir vakıfız. Burası kendi hayır kuruluşumuzun bir ticarethanesi.”
 </p>
 <p>
  Vakıf sadece ailelere yardım faslında yardım kabul ediyor. Çünkü bu esnada vakfın kasasına para girişi olmuyor. Vakıf sadece “aracılık” yapıyor. Kişinin ne kadar yardım yapabileceğini soruyor. Söylediği miktara göre hayırsevere, aile tavsiye ediliyor. Yalnız bu yardımını bir kez değil, 12 ay boyunca gerçekleştireceği taahhütünü şart koşuyorlar.
 </p>
 <p>
  <strong>
   İÇLERİNDEN ÇOK ÖNEMLİ KİŞİLER ÇIKACAK
  </strong>
 </p>
 <p>
  Hena Sepsebiye: (Humuslu ilkokul öğretmeni): Evlerimiz yıkıldı, artık şehir yaşanmaz duruma geldi. Bundan dolayı geldik Türkiye’ye. 2 kız, 3 erkek çocuğum var. Öğrencilerin anneleriymiş gibi hissediyorum kendimi. Aynı sebeple, benzer şeyleri yaşayarak geldik buraya. Birbirimizi iyi anladığımızı düşünüyorum. Aramızdaki sevgi de bundan dolayı daha özel. Şehit çocukları olduğu için onlara çok üzülüyorum ve elimden geldiği kadar yardımcı olmaya çalışıyorum. Burada çok mutluyuz, şükredecek çok şeyimiz var. Oradaki hayatımız kâbus gibiydi çünkü. Savaş vatanımızda devam ediyor. Köklerimiz orada. İçimizde bir ateş var ve hiç sönmüyor sanki. Aklımız orada. Eğer kazanırsak yeniden hayata hep beraber orada başlayacağız. Burada bir kenetlenme var. Çocuklar çok başarılı. Onların içinden önemli insanların çıkacağını düşünüyorum. Bence burada yeni Suriye’nin temelleri atılıyor. Ancak iyi eğitim almış, aydınlık insanlar bir şeyleri değiştirebilir, biz “yeniden” ancak onlarla başlayabiliriz.
 </p>
 <p>
  <strong>
   ÇOK DAHA GÜÇLÜ BİR NESİL GELİYOR
  </strong>
 </p>
 <p>
  Şehit Çocukları Okulu’ndaki öğrencilerin çoğunluğu 1,5 yıldır eğitimlerine burada devam ediyor. Doktor, öğretmen ya da avukat olmak istiyorlar. Sadece Rint Nasif (15) astronot olmak istediğini anlatıyor biraz da utanarak. Öğrencilerin tamamı eğitimlerini Türkiye’de tamamlayıp vatanına geri dönmeyi hayal ediyor. Kendi yaşadıklarını bir daha kimse yaşamasın diye.
 </p>
 <p>
  Lama Veslan (15): Yaşadıklarımı hayatım boyunca unutmayacağım. Doktor olmak istiyordum, fakat hukuk okumaya karar verdim. Suriye’de ezilen çocuk, kadın ve tüm insanların haklarını koruyabilmek için. Bence o zaman her şey daha güzel olacak. Suriye’ye daha özgür ve daha güçlü olarak dönmek istiyorum. Işık Halu (14): İnsanlara yardım etmeyi çok seviyorum. Burada iyiyiz, mutluyuz biz. Okulumu çok seviyorum. Çünkü bizi tekrar hayata döndürdü burası. Aya Rehal (10): Matematik öğretmeni olmak istiyorum. Antakya’yı sevmiyorum. Çünkü burası benim ülkem değil. Savaş bitince vatanıma dönmek istiyorum.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/orada-bir-okul-var-sehit-cocuklarina-cok-yakin_550785), [web.archive.org (arşiv bağlantısı)](http://web.archive.org/web/20150716183325/http://www.aksiyon.com.tr/dosyalar/orada-bir-okul-var-sehit-cocuklarina-cok-yakin_550785)
