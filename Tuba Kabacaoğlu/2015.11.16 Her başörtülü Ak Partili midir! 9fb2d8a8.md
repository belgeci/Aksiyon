# Her başörtülü Ak Partili midir!

*Tuba Kabacaoğlu 2015.11.16*

<div class="pNewsDetailMainContent ctx_content" itemprop="articleBody">
 <p>
  1 Kasım’daki seçim sonuçları Ak Parti tabanını hem çok şaşırtmış hem de mutlu etmişti. Yalnız bu tarih başörtülü muhalifler için sıkıntılı bir dönemin de başlangıcı niteliğindeydi...
 </p>
 <p>
  <strong>
   E.Ş:
  </strong>
  “28 Şubat’ta başkentte imam hatip  öğrencisiydim. Laik kesimin ciddi bir baskısı vardı. Okuldan çıkıp otobüs duraklarına gittiğimizde birileri ‘Fadime Şahiiin!’ diye bağırıyordu. Ergenlik döneminin mahcubiyeti içinde ne diyeceğimizi, nereye bakacağımızı bilemiyorduk. 18-19 yıl geçti. Yine aynı psikoloji içindeyim.”
 </p>
 <p>
  <strong>
   A.M:
  </strong>
  “AK Partili bir belediyede mühendis olarak çalışıyorum. Üniversite son sınıftan beri başörtülüyüm. Mesai arkadaşlarım iktidar partisini destekliyor. Ben ise milliyetçi bir aileden geliyorum. Siyasi duruşum değişmedi. Arkadaşlarımca ‘gizli paralelci’ olmakla suçlanıyorum. Genelde belediyede böyle nitelendirilenler bulundukları konumdan alınıyor. Çok tedirginim.”
 </p>
 <p>
  <strong>
   Ü.O:
  </strong>
  “Hukuk fakültesi 3. sınıftayım. Türkiye’de yaşananlar bir hukuk öğrencisini dahi çıldırtacak nitelikte. Arkadaşlarım her şeyin farkında. Kimi aktif siyasetle ilgileniyor kimi de sivil toplum örgütlerinde görevli. Derslerde, sosyal ortamlarımızda her tartışma çıktığında kendimi kötü hissediyorum. Sınıfta tek başörtülü benim. Dolayısıyla, yapılan eleştirilere cevap vermem gerekiyormuş hissine kapılıyorum. Her savunmaya ‘Ben AK Partili değilim arkadaşlar’ cümlesiyle başlamak durumunda kalmam ise neresinden bakarsanız bakın problemli.”
 </p>
 <p>
  <strong>
   H.R:
  </strong>
  “Küçük yaşlardan bu yana Hizmet Hareketi’ni tanıyorum. Son iki yıldır parçası olduğum topluluğa yapılan hukuksuzlukları içime sindiremiyorum. 1 Kasım’a kadar ‘Halk, beşikte bomba arayan, okul basan, hiçbir hukuki dayanağı olmadan muhalif medyaya el koyanları affetmeyecek, gerekli cevabı demokratikçe verecektir’ diyordum. Ama öyle olmadı. Dolayısıyla sırf başörtülü olduğum için sokakta, otobüste bana ‘Kesin yüzde 50’nin içinde’ gözüyle bakılmasını içime sindiremiyorum. Bazen sırtıma ‘Ben AK Partili değilim’ diye yazıp dolaşmak geliyor içimden.”
 </p>
 <p>
  Dört hanım da inançları gereği başörtülü olduklarını, hiçbir siyasi otoriteyi bundan dolayı desteklemediklerini özellikle belirtiyorlar. Her tesettürlü hanımın AK Partili olduğuna dair oluşan ‘toplumsal algı’dan  hayli bunaldıklarını anlatıyorlar. Özellikle de 1 Kasım’dan sonra…
 </p>
 <p>
  Hem siyasi hem de özel ilişkilerin itaatle belirlendiği bir kültürden geliyoruz. Böyle şekillenmiş bir kimliğe sahip kişiler kendi içsel süreçlerini çalıştırmak yerine, bir otoritenin iradesi altına girmeyi tercih ediyorlar. Yaşanan olay ve durumlar karşısında mantık yürütmek, vicdan, akıl gibi terazileri devreye sokmak istemiyorlar. Böylece hem suya sabuna dokunmamış hem de herhangi bir zarara uğramamış oluyorlar. Aslında AK Parti’yi destekleyen ve desteklemeyenler arasındaki fark, tam da bu bakış açısından ortaya çıkıyor. Siyasi otoriteyi şüphesiz destekleyen güruha aileniz, yakın akrabalarınız da dâhilse, işiniz son günlerde çok daha zor. Muhalifseniz, sevdiğiniz insanlar tarafından itilip kakılmayı da göze almanız lazım. “Çevremdeki insanlar 28 Şubat sürecinden daha fazla baskı yapıyor.” diyor H.Ş: “Anne babamla uzun yıllar sonra tartışmak durumunda kaldım. Babam ‘Ekonomik kriz olursa ne yapacaksın? Koalisyon kurulmadı, 150 kişi öldü. Bizi savaşa bile sokacaklardı’ şeklinde savunmalar yapıyor. Bence çoğu kimse babamla aynı fikirde. 28 Şubat’ta en azından muhafazakârlar arasında şu anki gibi uçurum yoktu. Zulüm vardı ama aynı şartlar her başörtülü için geçerliydi.”
 </p>
 <p>
  H.R. ise “Bazı akrabalarım benimle irtibatını kesti. Nedeni ise terörist olduğuma falan inanmaları değil, AK Parti ile yakın ilişkilerinin olması, benim o partiyi desteklememem.” diyor.
 </p>
 <p>
  Ü.O. ileride hukukun tekrar layıkıyla inşa edileceğine inanan idealist gençlerden biri. Üzerine düşeni de sonuna kadar yapacağından emin: “Birbirimize olan bağımlılığımızın giderek arttığı, ama aynı zamanda birbirimizle hep daha fazla çatıştığımız bir dünyada yaşıyoruz. İnsanlar niçin onları birbirine bağlayan bağlara karşı tavır alıyor? Yoksa insan olmanın, insanlık ortak paydasında buluşmanın ne demek olduğunu bilmiyor muyuz? İkinci soruya cevap vererek her şeye yeniden başlamalıyız. Bugün sosyal çevremde başörtülü olmama rağmen AK Parti’yi desteklemediğim için itilip kakılıyorsam, muhafazakârların kendini sorgulaması şart.”
 </p>
 <p>
  AK Parti’yi desteklemiyorsanız ‘öteki’ konumunda olmanız ve bunun bedelini ödemeniz kaçınılmaz gözüküyor. A.M.  tam du bu durumu yaşıyor. Mesai arkadaşlarının baskısından bunalsa da yıllarca emek vererek buralara geldiği için şimdilik iş hayatına devam ediyor: “2 Kasım’da belediyeye gitmek istemedim. Arkadaşlarımın kinayeli cümlelerine dayanacak hâlim kalmamıştı. Nitekim en samimi bildiğim arkadaşım yanıma gelip bana kendince haddimi bildirdi! Paralelci olduğu iddiasıyla açığa alınmış iki personel, yüzde 49’luk etkiyle o gün işten atıldı. Ben de kendimi güvensiz hissediyorum. Muhalif medyayı artık iş yerindeki bilgisayardan takip etmiyorum. Masamıza bırakılan havuz medyasının gazetelerini okuyorum mecburen. Siyasi tartışmalara da girmemeye çalışıyorum. Kendim gibi olamadığım için mutsuz ve öfkeliyim.”
 </p>
 <p>
  A.M.nin neden bunları yaşadığına dair fikir yürütmek isterseniz, ünlü Alman psikolog ve psikanalist Prof. Dr. Arno Gruen’in ‘Demokrasi Mücadelesi’ adlı eserine kulak vermek yeterli: “Kimliklerini iktidarla özdeşleştiren bireyler, insan oluşlarının zeminini yitirirler. Böylece kendilerini algılayış biçimleri, güce dayalı bir toplumsal sistemin sürekliliğini sağlamaya hizmet eder hâle gelir. Kısır döngü başlar. Bir başka tehlikeyi de vicdanın yerini görevin, kimliğin yerini de iktidarın aldığı ‘bürokratik kişilik’ oluşturur.”
 </p>
 <p>
  Tarih yaprakları bir bir ilerlerken zamanın yıkıcılığına karşı durup düşünmek, yaşananlardan ders çıkarmak ve empati yapmak icap ediyor. Tüm bunları söylememizin sebebi E.Ş.nin kendi içinde yaptığı ve her muhafazakârı düşündürmesi gereken önemli bir ayrıntı. Hatırlarsanız AK Parti 2007’de yüzde 46,58 oy almış, ‘Cumhuriyetçi, Atatürkçü, Laik’ kesim ‘Kendimizi güvende hissetmiyoruz, yaşam tarzımız tehdit altında’ şeklinde açıklamalar yapmıştı. E.Ş. “Onları anlayamamışım hiç.” deyip devam ediyor: “Hatta ‘Size karışan mı var canım?’ demişliğim bile var. Ama AK Parti sağ olsun, insanın kendini nasıl ‘öteki’ hissettiğini yaşatarak öğretti bana. Laik kesim bir gün yine aynı söylemler içine girerse, onların yanında olacağım. Demokrasi sadece sana, bana, AK Partililere değil, herkese gerekli. Bunu çok iyi anladım. Muhalif olanların başına gelenler ortada. Aynı şeyleri yaşamayacağıma beni kim ikna edebilir?”
 </p>
 <p>
  Hâsılı; ötekileştirme, dışlama, yok sayma her dönem öyle ya da böyle hayatımızın içine dâhil oluyor. Birlik ve beraberliğimizi ispatlamak içinse hep aynı ipe sarılıyoruz: “Çanakkale’de hep beraber mücadele ettik.” Ee, peki ya sonra? Arno Gruen, “Empatinin Yitimi” kitabında bize yol gösterici bazı tavsiyelerde bulunuyor: “Zaman daralıyor. Yaşamdan yana olan herkes birlik olmalı. Yaşama yatırım yapmak, silahlanmayı ve savaşmayı finanse etmekten çok daha ucuza mal olacaktır. Bizim için yaşamdan başka bir yol yok!”
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/her-basortulu-ak-partili-midir_552971), [web.archive.org (arşiv bağlantısı)](http://web.archive.org/web/20160225150751/http://www.aksiyon.com.tr:80/toplum/her-basortulu-ak-partili-midir_552971)
