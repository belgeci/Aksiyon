# Ekmek yapmaya başladı, hayatı değişti

*Tuba Kabacaoğlu 2012.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   40firinekmek.com’un sahibi Tuba Gölcüklü, “Ekmek yapımı kolaydır, zevklidir. Herkes becerebilir.” diyor. Bu vesileyle bizi hem mutfaklarımıza hem de daha sağlıklı bir yaşama davet ediyor…
  </font>
 </div>
 <div id="newsText">
  <font class="detail-text">
   <p>
    Mutfak sadece evin bir bölümünden mi ibarettir? Orada hayata dair önemli ayrıntılar saklı değil midir? Kadınlar kendine has hasletlerini en iyi orada sergilemezler mi? Anneler mutfaktayken sevdiklerinin damak zevkini, vitamin dengesini, estetik kaygısını hiç düşünmeden edebilir mi? Dolayısıyla sıradan bir yer midir mutfak? Değildir elbette. Küçücük bir dünyadır aslında. Başkaları için fedakârlıkta bulunduğumuz, zamanımızı cömertçe harcadığımız, yirmi dört saat yaşayan, aile sıcaklığının en çok hissedildiği, evdeki hayatın varlığını ispat eden inceliklerle dolu bir mekândır orası. Mutfağı yaşatan sevgidir, ilgidir. Bunları kavileştirecek olan da onunla kurduğumuz ilişkidir. Bu, kimileri için sadece ihtiyaç karşılayacak kadar yemek yapmaktır, kimilerine göre de yeni uğraşlar bularak daha çok içli dışlı olmak, hayatı orada yakalamaktır. İkinci yolu seçen kadınların sayısı modern zamanlarda yaşamamıza rağmen her gün artıyor. Onlar mutfaklarıyla kurduğu iletişimi internet sitesi ya da blogları vesilesiyle bize aktarıyor. Çok ziyaret edilen 40firinekmek.com’un sahibi Tuba Gölcüklü, bahsi geçen hanımlardan biri. Yurtdışında kendi ekmek ihtiyacını karşılamak için çıktığı yol, hayatının en büyük zevki, merakı, eğlencesi hâline gelmiş. Gölcüklü’yle hikâyesini ve evde ekmek yapmanın püf noktalarını, bu keyifli uğraşın hayatına neler kattığını konuştuk.
   </p>
   <p>
    Orta Doğu Teknik Üniversitesi İşletme Bölümü mezunu Tuba Hanım kariyerine 1992’de Arthur Andersen denetim firmasında başlar. Ankara ve İstanbul ofislerinde uzun süre çalışır. Sonra mali müşavirlik yapar. 2001’de Pittsburgh’daki Carnegie Mellon Üniversitesi’nde bilgi sistem-teknolojileri ve e- ticaret alanında master eğitimine başlar. 4 yıllık proje aşamasında da orada yaşamaya devam eder. Gölcüklü ekmek yapımıyla da ilk bu vesileyle tanışır. Çünkü marketlerde satılan ekmekler damak zevkine uymaz. Birçoğu uzun ömürlü, katkı maddeli, bembeyaz, pahalı ve lezzetsizdir. “Kendi ekmeğimi kendim nasıl yapabilirim acaba?” diyerek işe koyulur. Ekmek yapımını ayrıntılarıyla anlatan yabancı kaynakları tarar. Bu vesileyle Amerika’da satılan envai çeşit unla birçok ekmeği yapabileceğini anlar. İlk denemeler başarılıdır. Herkesten tam not alır, doğru yolda ilerlediğini düşünerek yeni lezzetlere yelken açar. Kimi zaman İtalyan kimi zaman da Fransız ekmeklerinden esinlenerek orijinal lezzetler çıkarır ortaya. Edindiği tecrübeler onun ekmekle, mutfakla ilişkisini güçlendirir. Sadece ekmek tariflerine sitesinde yer verse de aslında Türk ve Ortadoğu mutfağıyla da yakından ilgilenir. Yaşlıları dinleyerek geleneksel lezzetleri keşfeder. Komşularını, dostlarını toplayıp yaptıklarını ikram eder, misafirlerin önerilerini muhakkak not eder. Tariflerle ya da karşılıklı bilgi alışverişiyle başlayan diyaloglar güçlü dostluklara dönüşür...
   </p>
   <p>
    Yaşayan mutfaklarda büyümek
   </p>
   <p>
    Çocukluğunu Denizli’de geçiren Tuba Hanım’ın annesi kız meslek lisesinde ev yönetimi ve beslenme öğretmenidir. Dolayısıyla mutfakla irtibatı çocukluk yıllarına dayanır: “Sürekli çok güzel, özel yemekler yapılan bir evde, lezzetli yiyecekler yiyerek büyüdüm. Milföy hamurundan tutun da pek çok pasta çeşidine kadar her türlü yiyeceği evde yapardı annem. Büyük bir merakla izlerdim onu. Hatta bazen derslerine de girerdim. Çocukların yaşayan bir mutfakta büyümesi çok önemli. İleride ‘o günler’in bir yansıması muhakkak oluyor.”
   </p>
   <p>
    Ekmek üzerine yapılmış ilk site 40firinekmek.com. 2006’da yayın hayatına başlayan sitenin her gün binlerce ziyaretçisi var. Bırakın Türkiye’yi Çin’de bile fanatik takipçileri mevcut. Üstelik oldukça hareketli diyaloglar yaşanıyor bu ortamda. Okurlar yaptığı ekmeğin fotoğrafını dahi paylaşıyor Tuba Hanım’la. Hamurunu ne yaptıysa mayalayamayanlar da yine onun bilgisine başvuruyor. Bazen onlarca mail üzerinden sorunun çözüme kavuşturulduğu oluyor. Bu durumdan hiç şikâyet etmiyor Gölcüklü. Çünkü 7 yıl önce arkadaşlarına bir internet sitesi kuracağını ve burada sadece ekmek tarifleri vereceğini söylediğinde bayağı tepki almış: “Ekmek üzerine site mi? Kaç tane tarif yazabilirsin ki, dediler bana. 5-10’u geçmez diye düşündüler. Öyle değil ama. Yüzlerce ekmek tarifi var. Bunların en özellerini, en güzellerini seçerek 100’e yakın alternatife yer verdim şimdiye kadar.”
   </p>
   <p>
    40firinekmek.com’a girdiğinizde envai çeşit ekmek tarifi sizi karşılıyor. Üstelik hepsi ilk yapım aşamasından servisine kadar fotoğraflanmış durumda. Hem ekmeklerin güzelliği hem de fotoğraflardaki estetik unsurlar ister istemez dikkatinizi çekiyor. Dolayısıyla, bu lezzetli ekmeklerin büyük, lüks bir mutfakta, envai çeşit alet edevatla yapıldığını düşünüyorsunuz. Ta ki Tuba Hanım’ı tanıyana kadar. Meğer kendisinin mutfağı oldukça küçükmüş, hatta ‘midi’ boyda sıradan denebilecek bir fırını varmış. Ters çevirdiği bir güveç üzerinde pişiriyormuş ekmeklerini. Fotoğraf için de masa üzerinde küçük bir alan açıyor, pencereden gelen ışığı kullanarak minik bir makine ile çekimleri yapıyormuş. Şartlar biraz zorladığı için aynı kareden defalarca çekmek durumunda kalıyormuş. Sanal yazarın bu kadar çabalamasının aslında tek bir sebebi var: “Estetik unsurlar önemli. İmkânlarım nispetinde hassasiyet gösteriyorum. Komşuların eski mutfak eşyalarını topluyorum. Onları da çekimlerde kullanıyorum mesela. İçinde tarihî değeri olanlar bile var. İşin en zevkli tarafı bunlar. Fotoğrafların fikir vermesini istiyorum. Ekmeği yaptıktan sonra nasıl koysunlar, hangi tür tabakla servis yapsınlar, nasıl kessinler gibi.” Tarifi yerli yerinde yapmak isteyen biri için bu fotoğraflar çok önemli. Fakat oldukça meşakkatli olduğunu düşünmemek mümkün değil: “Fotoğrafla anlatmak daha etkili. Ama süreç zor. Mesela, tarifteki ilk aşamayı bitirdiğinizde ellerinizi yıkıyor, çekim yapıyor, sonra ikinci kısma geçiyorsunuz. Böyle böyle her aşama fotoğraflanıyor. Yarım saatlik bir iş bazen üç saat bile sürüyor. Üstelik ilk yaptığım tarifi de kesinlikle koymuyorum siteye. 3-5 kez muhakkak deniyorum. Farklı durum ve ortamlarda hangi sonuçları veriyor diye gözlemliyorum.”
   </p>
   <p>
    Dünya mutfağını da yakından takip eden Gölcüklü’nün en önemli özelliklerinden biri; muz, kabak gibi meyvelerle bile ekmek yapması. Bazen tarifleri kendi hayal gücüne dayanarak yapıyor bazen de Danimarka, İsveç, Norveç, İtalya, Fransa, Hindistan gibi ülkelerden örnekler sunuyor. Ama kendi koyduğu Türkçe isimlerle. Mesela foccacia isimli İtalyan ekmeğine o ‘İtalyan yassı ekmeği’ demeyi tercih ediyor. Yöresel tatlara da yer veriyor elbette. Web sitesi sayesinde çeşitli ekmek festivallerine katılmış, sayısız yerli ve yabancı ekmek ustasıyla tanışıp bilgi alışverişinde bulunmuş. Bu vesileyle elde ettiği tüm bilgileri de siteye aktarmış. Hatta hâlâ ustaları arayıp danıştığı da oluyormuş.
   </p>
   <p>
    Alışkanlıklarımızın zamanla ruhumuzu, hayatımızı şekillendirdiğini anlatıyor Tuba Hanım: “Sabrı öğrendim. Ekmek sabır işi çünkü. Normalde çok tez canlı biriyimdir. Artık ‘her şey hemen olsun’ demiyorum. Ekmek öğretti bana bunu. Hemen mayalanmıyor. Üç saat beklediğim bile oluyor. Ekmekler sanki ‘Güzel güzel, huzur içinde yap ki sonucu da iyi olsun. Her adımına dikkat et. Küçük ayrıntıları görmezden gelme. Zira onlar her şeyi değiştirebilir’ diyor.”
   </p>
   <p>
    Yoğun iş temposuyla yıllarını geçirmiş Tuba Gölcüklü şimdilerde 2 yaşındaki oğlu Mehmet Yaman’ı yaptığı doğal ekmek ve yemeklerle beslemenin huzurunu yaşıyor. Her anneye de böyle bir uğraşın iyi geleceğini, ekmek deyip geçmemek gerektiğini belirtiyor. Mutfakta ailemiz, sevdiklerimiz için hazırladığımız her şeyin kişiler arasındaki duygu bütünlüğünü artırdığını da düşünüyor.
   </p>
   <p>
    Sevmediği, kendini, ruhunu veremediği bir meslek ya da işte yıllarca dirsek çürüten, bu sebeple de bunalımlara girip çevresine bir gülümsemeyi dahi çok görenlere yazarın son cümleleri fikir verebilir: “Kendinizi bulduğunuz, kendinizi katabildiğiniz bir işle uğraşmak büyük zevk. İnsan ancak bu şekilde başarılı olabilir. Ben bunu anladım. Şu an en sevdiğim şeyi yapıyorum. Keşfettikçe, başardıkça, bilgilerimi, deneyimlerimi paylaştıkça mutluluk duyuyorum. Hamurun mayalanmasını, ekmeğin kabarmasını, pişmesini bir mucizeyi izler gibi büyük bir keyifle seyrediyorum hâlâ.”
   </p>
   <p>
    <img alt="" height="317" src="http://web.archive.org/web/20120413163756im_/http://medya.aksiyon.com.tr/aksiyon/2012/02/27/e-dilim.jpg"/>
   </p>
   <p>
    <strong>
     Herkes yapabilir
    </strong>
   </p>
   <p>
    “Ekmek yapımı kolaydır, zevklidir. Herkes becerebilir. Gerekli malzemeler her evde bulunur, ekstra bir harcamaya gerek yoktur. Bilinenin aksine, ekmek yapma makinesi de çok elzem değil. Hatta elde yoğurarak daha nefis ekmekler yapabilirsiniz. Malzemeler sadece un, su, tuz ve mayadan ibaret. Erzak dolabından bir avuç ceviz, kurutulmuş domates; buzdolabından zeytin, pastırma; saksıdan bir tutam fesleğen ile tarifsiz lezzetler oluşturabilirsiniz. Fırın ekmekleri belli standartlara ve seri üretim esaslarına göre yapıldığından çeşitlilik sınırlı. Ancak evde farklı un çeşitleri, ek malzemeler ve  teknikler kullanarak çok çeşitli ekmekler yapılabilir. Ticari olarak satılan ekmek ve hamur işlerinin içinde sağlığa zararlı katkı maddeleri kullanılıyor. Oysa ev ekmeği sade ve doğal malzemelerle, ev mutfağının en sıcak köşesinde, büyük bir özenle yapılır. Bu da her bir somunu çok özel ve farklı kılar.”
   </p>
   <p>
    <img alt="" height="317" src="http://web.archive.org/web/20120413163756im_/http://medya.aksiyon.com.tr/aksiyon/2012/02/27/e-domat.jpg"/>
   </p>
   <p>
    <span>
     <strong>
      Kurutulmuş Domatesli Ekmek
     </strong>
    </span>
   </p>
   <p>
    Pişerken fırından enfes kokular dağılıyor mutfağıma. Hele bir de ekmek hamuruna bir avuç fesleğen eklediniz mi tadına doyulmuyor. Malzemeler: 3 bardak beyaz un, 1 tatlı kaşığı instant kuru maya, 1 silme tatlı kaşığı tuz, 1 bardak su, 2 çorba kaşığı sızma zeytinyağı, yarım bardak kurutulmuş domates. Yapılışı: Eğer elle yapıyorsanız unu, tuzu ve kuru mayayı geniş bir kapta karıştırın. Oda sıcaklığındaki suyu ve zeytinyağını ilave ederek 10 dakika yoğurun. Kurutulmuş domatesi 15 dakika kadar sıcak suda yumuşatıp iyice kurulayın, ince ince doğrayın. Hamura eklediktan sonra 2–3 dakika daha yoğurun. Evin ılık bir köşesinde 1 saat mayalanmaya bırakın. Bu sürede hamurun hacmi iki katına çıkacaktır. Sonra mutfak tezgâhı üzerinde hamuru iki elinizle 30 santim uzunluğunda bir rulo hâline getirin, kendi etrafında çevirerek sarın. İyice unlanmış fırın tepsisine yerleştirin ve 1 saat daha ılık bir yerde bekletin. Üzerine un serpip önceden ısıtılmış 220 derece fırında yaklaşık 30 dakika ya da üstü iyice kızarana kadar pişirin.
   </p>
   <p>
    <img alt="" src="http://web.archive.org/web/20120413163756im_/http://medya.aksiyon.com.tr/aksiyon/2012/02/27/e-bebek.jpg"/>
   </p>
   <p>
    <strong>
     <span>
      Bebek Ekmeği-Tam Tahıllı
     </span>
    </strong>
   </p>
   <p>
    Bebeğim için yaptığım bu ekmeğe her seferinde farklı bir meyve ilave ediyorum. Bazen çekirdeksiz siyah üzüm, bazen kuru kayısı bazen de kuru yabanmersini. Malzemeler:1,5 bardak beyaz un, 1 bardak tam buğday unu, 2 tatlı kaşığı instant kuru maya, yarım tatlı kaşığı tuz, 1 çorba kaşığı pekmez, 1 yumurta sarısı, 1 tepeleme çorba kaşığı tereyağı (oda sıcaklığında), 1 bardak su, 2 çorba kaşığı ılık suda yıkanmış kuru yabanmersini. Yapılışı: Eğer elle yapıyorsanız unları, tuzu, pekmezi ve kuru mayayı geniş bir kapta karıştırın. Yumurta sarısını, tereyağını, oda sıcaklığındaki suyu ilave ederek hamurunuzu 5-6 dakika yoğurun, beze hâline getirin, ağzı kapalı bir kaba alıp 1 saat mayalanması için bekletin. Kuru yabanmersinlerini ekleyip 2-3 dakika daha yoğurun. Karışımı kalınca bir baton hâline getirip yağlanmış kalıba yerleştirin. 45 dakika kabarması için bekletin. Önceden ısıtılmış 200 derece fırında 20-25 dakika pişirin. Üstü erken kızarırsa, yağlı kâğıt ya da alüminyum folyo ile kapatıp pişirmeye devam edin.
   </p>
   <p>
   </p>
   <p>
    <span>
     <strong>
      Doğal maya (ekşi maya) nasıl yapılır?
     </strong>
    </span>
   </p>
   <p>
    Maya
    <img alt="" height="223" src="http://web.archive.org/web/20120413163756im_/http://medya.aksiyon.com.tr/aksiyon/2012/02/27/e-maya.jpg"/>
    yapım aşamasında kavanoz ve tahta kaşığın çok temiz olması lazım. Aksi takdirde mayanızda istenmeyen bakteriler oluşup çoğalacaktır. Metal kaşık mayadaki asit ile reaksiyona gireceğinden kullanmamak gerekiyor. Malzemeler: 3-4 bardak organik tam buğday unu, 1 litre şişe suyu, 7-8 adet yıkanmış kuru üzüm. Hazırlanışı: Temiz cam kavanozun içini kaynar suyla bolca çalkalayıp yıkayın. Yarım bardak un ve yarım bardak şişe suyunu kavanoza koyup tahta bir kaşıkla iyice karıştırın. Fermantasyonu hızlandırması için kuru üzümleri ilave edin. Kavanozun ağzını kapatıp mutfağınızın ılık bir köşesinde beklemeye bırakın. (23-28 derece mayanın daha çabuk oluşmasını sağlar. Organik un kullanmak ise ekşi mayanın başarı şansını artırır.) 12 saat sonra dörtte bir bardak un ile dörtte bir bardak su ilave ederek mayanızı tekrar karıştırın. Kavanozun ağzını kapatıp mutfağınızın ılık bir köşesinde tekrar beklemeye bırakın. 4 gün boyunca her 12 saatte bir aynı işlemi yapın. 5. gün kavanozdaki karışımın üstü; açık renkli süngerimsi bir görüntü kazanıyor. Maya kabarıp 1-2 parmak kalınlığında köpük oluşmuş, mayanızda biraya benzer ekşi bir koku varsa ‘işlem tamam’ demektir. Şartlara göre 3 - 6 gün arasında da kullanıma hazır olacaktır. Artık ekşi mayanın içinden üzümler çıkarılıp atılır, maya daha sonra kullanılmak üzere ağzı kapatılarak buzdolabında saklanır. Ekşi maya buzdolabında durduğu müddetçe haftada en az bir kere beslemeniz gerekir. Mayanız bir haftanın sonunda buzdolabından çıktığında yüzeyde su birikmiş olabilir. Bu durumda mayayı 1-2 kere karıştırıp yarım bardak un ile yarım bardak şişe suyu ilave ederek besleyin. Mayanın üstü köpüklenir, korkmayın, kapağı kapatıp tekrar buzdolabına koyun.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31941-ekmek--yapmaya-basladi-hayati-degisti.html), [web.archive.org (arşiv bağlantısı)](http://web.archive.org/web/20120413163756/http://www.aksiyon.com.tr:80/aksiyon/haber-31941-ekmek--yapmaya-basladi-hayati-degisti.html)
