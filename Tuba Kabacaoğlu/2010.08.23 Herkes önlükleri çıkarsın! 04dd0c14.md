# Herkes önlükleri çıkarsın!

*Tuba Kabacaoğlu 2010.08.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kayışdağı Darülaceze’de her ayın ilk haftası Türkiye’de hatta dünyada benzeri bulunmayan Geriatri Konseyi yapılıyor. ‘Kişiye özel’ hizmet veren uzmanlar koca çınarların mutluluğu için çalışıyor…
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Binanın girişinde tekerlekli sandalyeli bir teyze karşılıyor bizi. “Evlat, konseye mi geldiniz?” diye fısıltıyla soruyor. Gerekli yönlendirmelerden sonra soluğu bir üst katta alıyoruz. Kapı kapalı. Sessizce içeri girip biz de kalabalığa katılıyoruz. ‘U’ şeklindeki masanın etrafında profesörler, doktorlar, hemşireler, psikologlar, sosyologlar, hasta bakıcılar var. Herkes yaptığı görev ve edindiği tecrübelerden yola çıkarak Gülsen Teyze’yi anlatıyor. Amaç; onun maddi-manevi daha iyi ve sağlıklı yaşamasını sağlamak. Yalnız konuşmacıların son cümlesi “Biz çözümsüz kaldık.” şeklinde. Teyzemizin kan şekeri o kadar yüksek ki laboratuvardaki hassas aletler bile tespit etmekte zorlanıyor. Gözlerini kaybetmek üzere. Böbrekler ile damar yolları da iflas bayrağını kaldırmaya hazır. Fakat inatçı nine, “Ben evdeyken kekik suyu, meyan kökü içerken çok sağlıklıydım. İlaç kullanmak istemiyorum. Haplar beni hasta ediyor oğlum!” diye diretiyor. Taraflar dinlendikten sonra beyin fırtınası başlıyor. 1 buçuk saat sonra yaşlı teyzemiz için bir çıkış yolu bulunuyor. Hem hasta hem de görevliler çıkan sonuçtan memnun gözüküyor…
    </p>
    <p class="MsoNormal">
     Tüm bunlar İstanbul Büyükşehir Belediyesi Sağlık ve Sosyal Hizmetler Daire Başkanlığı’na bağlı Kayışdağı Darülaceze’de yaşanıyor. Orada içerik, devamlılık, amaç ve tarz itibariyle Türkiye’de hiçbir özel kurumun ya da devlet kurumunun gerçekleştiremediği bir program yaklaşık beş yıldır sessiz sedasız sürüyor. Ardında bilimsel makaleler, kitaplar, belgeseller, eğitimler, sunumlar, hayata geçmiş projeler ve daha mutlu, sağlıklı yaşlılar bırakarak. Biz de hem ülkemize hem de dünyaya örnek olacak bu topluluğu ve işleyişini tanımak istedik…
    </p>
    <p class="MsoNormal">
     ÖNCE DEMANSLILAR İÇİN KURULDU
    </p>
    <p class="MsoNormal">
     Darülaceze’de her şey beş yıl önce başlar. İstanbul Üniversitesi İstanbul Tıp Fakültesi Geriatri ve Geropsikiyatri Bilim Dalı’ndaki hocalar, Kayışdağı Darülaceze’deki doktorlar, hemşireler, psikologlar, sosyologlar ve hasta bakıcılar önce demanslı (Alzheimer) yaşlıların sorunlarını masaya yatırmak için bir araya gelir. Fakat binden fazla yaşlının kaldığı ‘geniş ev’de problemli yaşlılar sadece onlarla sınırlı değildir. Dolayısıyla topluluk çalışmalarını genişletme kararı alır. Her ayın ilk haftası toplanan bu gruba da ‘Geriatri Konseyi’ adı verilir.
    </p>
    <p class="MsoNormal">
     Kayışdağı Darülaceze tesislerinde dokuz yaşam sitesi bulunuyor. Hayatını tekerlekli sandalyeye bağımlı sürdüren sakinler Umut Sitesi’nde, demanslılar Çınar Sitesi’nde, yatağa bağımlılar Huzur Sitesi’nde, zihinsel engelliler Dolunay ve Papatya sitelerinde, kendi kendine yetebilenler ise Güven, Zümrüt ve Sevgi sitelerinde kalıyor. Sakinlerin biyolojik, psikolojik ve sosyal sorunları var. Eğitimli 550 personel onların şikâyetlerine çözüm bulabilmek için orada. Fakat konumuz 60’ını devirmiş koca çınarlar olunca durum biraz farklılaşabiliyor. Kimi orada kalmayı içine sindiremeyip psikolojik sıkıntılar yaşıyor, kimi de 10’a yakın hastalıkla aynı anda savaşmak durumunda kalıyor. Her birinin kendine has özellikleri, hassasiyetleri, önceki hayatından olumlu-olumsuz getirdikleri olunca küçük sorunlar büyüyüp önemli problemler hâline gelebiliyor. Yaşlıları 24 saat
     <span>
     </span>
     yalnız bırakmayan fedakâr personel ne yaparsa yapsın sakinin sıkıntılarını gideremeyebiliyor. Herkes kendi alanıyla alakalı ‘çözümsüzlük bayrağı’nı çektiğinde ise; yaşlı kendini konseyde buluyor. Çapa Tıp Fakültesi’ndeki hekimler ile yaşlıyla gün içinde ilgilenenler kanaat ve yaşadıklarını anlatmak üzere konseydeki yerini alıyor. Toplantı üç saat aralıksız sürüyor. Her sakine bir buçuk saat ayrılıyor. Grup ‘kesin çözüm bulacağız’ diyerek değil; yaşlı için en doğru kararı nasıl veririz, onun hayat standardını hangi yöntemlerle yükseltebiliriz diyerek işe başlıyor. Mütevazı bir niyetle yola çıkılsa da oradan hiçbir zaman ‘çözümsüzlük’ çıkmıyor. Ki normalde kurum çalışanları tarafından bir türlü ikna edilemeyen sakinler sadece kendi için toplanmış 20 kadar uzmanı karşısında görünce daha itidalli bir yol izleyip sonuca daha kolay razı oluyor.
     <span>
     </span>
    </p>
    <p class="MsoNormal">
     İÇMEM DE İÇMEM OĞLUM!
    </p>
    <p class="MsoNormal">
     Bizim de dinleyici olarak katıldığımız konseyin ilk konuğu Güven Sitesi sakini Gülsen Teyze’ydi. Sorunu tedaviyi, yani ilaçlarını içmeyi reddetmesi. Kan şekeri 700. Terapiler, oyunlar, ısrarlar, tembihler sonuçsuz kalmış. İlaç yerine kekik suyu ile meyan kökü istiyor. Kim ne derse desin dikkate alacak gibi gözükmüyor. Psikolog Yasemin Ekşioğlu kendi alanıyla alakalı tüm çalışmaların sonuçsuz kaldığını belirtiyor. Hasta bakıcı Kadriye Batır da onunla aynı fikirde. Hastanın sağlığı düşünülerek ilaçların zorla verilmesi ya da hiç verilmemesi konuşuluyor önce. Fakat hekimler buna karşı çıkıp tıp etiğinin birinci kuralını hatırlatıyor: “Aklı başında bir kişiye o istemedikçe müdahale edemezsiniz.” Bundan dolayı Saime Teyze’ye durumunun ciddiyeti hakkında bilgi veriyor Çapa Tıp Fakültesi Geriatri Ana Bilim Dalı’ndan Prof. Dr. Mehmet Akif Karan. Hastanın Çapa Tıp Fakültesi’ne bir güveninin olduğu ortaya çıkınca; inatçı teyzeye şöyle bir öneri yapılıyor: “Seni alıp Çapa’ya yatıracağız. Orada ilaçların düzenli şekilde verilecek. Biz de bizzat ilgileneceğiz tedavinle. İyileşip buraya döndüğünde de hastanedeki ilaçlarını düzenli kullanacağına söz ver”. Gülsen Teyze’nin gözleri gülüyor: ‘Tamam, söz’ diyor. Bir de sosyal inceleme dosyasına göre sakinin yeğenleri varmış hayatta. ‘Onları da bu ikna sürecine katalım’ diyor konsey.
    </p>
    <p class="MsoNormal">
     Toplantının ikinci yarısına Satı Teyze katılıyor. Güven Sitesi’nde kalıyor o da. Sabahları yatağından kalkmıyor, sosyal alanlarda vakit geçirmiyor, kulakları iyi duymuyor, aktivitelere katılmıyor, kimseyle konuşmuyor, her şeyini başkalarının yapmasını istiyor, sürekli ağrılarından şikâyet edip ilaç talep ediyor, tuvalet ihtiyacını karşılamak yerine bezlenmek istiyor. Özetle teyzemiz bir yatalak gibi yaşamak niyetinde. Konsey önce sakinin kendine yetemeyenlerin kaldığı Huzur Sitesi’ne nakilini tartışıyor. Masanın etrafındakilerin bir kısmı bunu uygun görürken diğerleri ‘hastayı tamamen yatağa mahkûm etmeyelim, hayata tutunduracak düzenlemeler yapalım’ diyor. Dolayısıyla sakinin Huzur Sitesi’ne geçişi şimdilik gözükmüyor. Tüm bu konuşmaların ardından Satı Teyze çağırılıyor. Çapa’dan gelen uzmanlar anlatılanlardan yola çıkarak kilit sorular soruyorlar kendisine. Ağrılarını, neden uyanmak istemediğini, ilaçlarının ne kadar etki ettiğini… Sohbet havasında geçen konuşmadan sonra Satı Teyze odasına uğurlanıyor. Bir buçuk saatin sonunda teyzemiz için en uygun karar çıkıyor; işitme problemi için tekrar doktora götürülecek. Ona koçluk yapacak tatlı-sert biri görevlendirilip yaşlının sosyal hayata adapte olması sağlayacak. Ağrı kesicilerin dozları yeniden ayarlanacak. Daha fazla fiziksel hareket yapması sağlanacak. Yakınlarından sevdiği şeyler öğrenilecek. Buna göre yeni aktiviteler düzenlenecek.
    </p>
    <p class="MsoNormal">
     ELDE EDİLEN BİLGİLER
    </p>
    <p class="MsoNormal">
     GERİATRİ BİLİMİNE AKTARILIYOR
    </p>
    <p class="MsoNormal">
     Geriatri Konseyi’nin yararı sadece yaşlılarla da sınırlı değil. Çünkü birçok bilimsel çalışmada burada edinilen bilgiler kullanılıyor. Çapa Tıp Fakültesi’nden gelen öğretim görevlileri için de burası bir laboratuvar görevi görüyor. Prof. Dr. Mehmet Akif Karan edindikleri bilgileri geriatri bilimine aktardıklarını, çok önemli katkıların bu vesileyle sağlandığını söylüyor. Ona göre; yaşlıların sıhhatini sadece bir hekimin sağlaması mümkün değil. Bundan dolayı konseydeki her bir uzman önce kendi alanıyla alakalı yaşlının ihtiyaçlarını, sıkıntılarını göz önünde bulunduruyor. Ardından da diğer branşlarla iletişimi artırarak onların da kendi görevlerini yerine getirmesini sağlıyor. “İnsan biyo-psiko-sosyal bir varlıktır.” diyen Çapa Tıp Fakültesi Gero-psikiyatri (Yaşlılık Psikiyatrisi) Ana Bilim Dalı’ndan Prof. Dr. Işın Baral Kulaksızoğlu, beden ve ruh sağlığına birlikte bakılması gerektiğini belirtiyor. Çünkü bakım evlerinde kalanların psikiyatrik sorunları ya da akli dengelerinde bozukluklar gözlenebiliyor: “Biz her açıdan sakinlerin daha sağlıklı olmalarını istiyoruz. Hekim, personel ve eğitim görevlileri açısından da memnuniyet artışını önemsiyoruz.
     <span>
     </span>
     Bunun üzerine kafa yoruyoruz hep. Hasta bakıcı arkadaşlar tükenmişlik sendromu yaşayabiliyor. Onlara bu konuda yardımcı olmakla birlikte; görevlerini nasıl daha iyi yapabilecekleriyle alakalı eğitimler yapıyoruz. Tabii burada yeni şeyler de öğreniyoruz. Bizim buraya kattıklarımız, bizim de buradan öğrendiklerimiz var. Dışarıdan biri, her gün gören gözün dışında bir şeyler görebiliyor. Eksik ya da fazla yapılanlar varsa bunu normalleştirmek, en doğru tedavinin uygulanması, üniversitedeki bilginin bakımevine ulaşması görevimiz.” Kayışdağı Darülaceze Fizik Tedavi ve Rehabilitasyon Merkezi sorumlusu Prof. Dr. Hasan Dursun da konseyde diğer bilim dallarıyla alakalı önemli bilgiler edindiklerini, mesleğe yeni başlamış meslektaşlarının da eğitim süreçlerinin bu vesileyle devam ettiğini söylüyor. Prof. Dursun idari yöneticilerin de bu eğitim sürecinden payına düşeni aldığını düşünüyor: “Rehberlik hizmeti de sunuluyor. Yöneticiler bu toplantılardan çıkarımda bulunuyor, yeni tedbirler alıyor, personelin eğitim ihtiyaçlarının farkına varıyor, sakinlerin gündelik hayattaki sorunları hakkında bilgi edinip gerekli düzenlemeleri hızla gerçekleştiriyorlar.”
    </p>
    <p class="MsoNormal">
     PROFESÖRLER İLE HASTA
    </p>
    <p class="MsoNormal">
     BAKICILAR BİRLİKTE ÇALIŞIYOR
     <span>
     </span>
    </p>
    <p class="MsoNormal">
     Ülkemizdeki üniversite hastanelerinde 3-4 uzmanın katılarak yaptığı hasta değerlendirme toplantılarının dışında; bu şekil ve çeşitlilikte hiçbir grup bir araya gelip ‘kişiye özel’ çalışma yapmıyor. Aynı masa etrafında profesörler de hasta bakıcılar da bulunuyor. Hatta tüm gün yaşlıların yanında bulundukları için hasta bakıcıların anlattığı her bir ayrıntı âdeta onların yolunu aydınlatıyor. Bu yüzden Prof. Mehmet Akif Karan ‘Önce hasta bakıcıları dinliyoruz’ diyor: “Biz burada hastaları kısa süreli görüyoruz. Bakım personeli ise hep yanlarında. Yaşlının uykusunda nasıl davrandığını, nelere kızdığını, yaşadığı sorunları, fikirlerini, olaylara bakış açısını, şikâyetlerini, hangi ilacı nasıl içtiğini ya da hangi gerekçeyle reddettiğini… Her türlü bilgiyi onlardan alıyoruz. Sakin hakkındaki kararlarımızı bu ayrıntılar yönlendiriyor.”
    </p>
    <p class="MsoNormal">
     Konseydeki uzmanlara “Problemini çözüme kavuşturamadığınız bir sakin oldu mu hiç?” diye soruyoruz. Herkes ‘kesin çözüm’ün hiçbir zaman mümkün olamayacağını söylüyor. Zira konseye girip çıkan her yaşlının hayatında çok olumlu gelişmeler, değişimler gerçekleşiyor. Yalnız zihinsel aktiviteleri yerinde olan yaşlılar tüm çabalara rağmen Darülaceze’de yaşamaktan hoşnut gözükmüyor. Hâl böyle olunca; konsey bu sefer de ‘Burayı onların evi hâline nasıl
     <span>
     </span>
     getirebiliriz?’ sorusuna cevap arıyor. Prof. Işın Baral Kulaksızoğlu: “Buradaki sakinlerin hastalıklarına çare bulmak, ağrılarını geçirmek, onların rahat nefes almasını sağlamak manevi sıkıntılarını dindirmeye yetmiyor.” diyor. Bundan dolayı yaşlıların yaşadıkları yerle bağlarını güçlendirecek çalışmalar gerçekleştiriliyor. Bu vesileyle sakinlerin odalarına ailelerinin fotoğrafları asılıyor,
     <span>
     </span>
     yerlere halı seriliyor, hastalar kendilerine ait bahçelerde sebze-meyve yetiştiriyor, bayramlar ve
     <span>
     </span>
     özel günlerde kutlamalar yapılıyor, pazara çıkıyor, sinema-tiyatroya gidiyor, balık tutuyor vs... Fakat özenli çabalar koca çınarları ikna etmeye yetmiyor. Son konseyde Çapa Tıp Fakültesi’nden gelen hocalar tüm sağlık ve bakım personelinin önlüklerini çıkarmasını istiyor. Bakalım yaşlılar bu sefer ikna olacak mı?
    </p>
    <p class="MsoNormal">
    </p>
    <p class="MsoNormal">
     Dr. Nurullah Yücel*:
    </p>
    <p class="MsoNormal">
     "Türkiye’ye bir değer katmak istedik"
     <span>
     </span>
     Burada ortalama her bir yaşlının dört kronik rahatsızlığı var. Günde en az beş-altı en fazla yirmi doz ilaç kullanan sakinimiz mevcut. Konseyin çıkış noktası da ilaç yan etkilerinin en aza indirilmesiydi. Ama hastanın yaşam, bakım kalitesini artırmaya yönelik çalışmalara doğru kaydı. Hatta yan etkiler diğer sorunların yanında küçük kaldı. Bir yaşlı, konseye on-on beş sorunla geliyor. Bir de Türkiye’nin en büyük bakım merkezi olarak ülkemize bir değer katmak istedik. Buradaki modelin örnek olmasını arzu ettik. Hiçbir bakımevinde böyle bir konsey yok. Bu sene geriatri kongresinde konsey çalışmalarımızın sunumlarını yaptık, bilimsel çevreyle paylaştık. “Kendi ilinizde bunu yapabilirsiniz, bu uygulama zor değil.” dedik. Ayrıca “Türkiye’deki yaşlıların sorunlarını çözümlerken nelere dikkat etmek gerekir?” gibi konularda makaleler hazırlayarak bilim camiasıyla paylaştık. (*) Darülaceze Müdür Yardımcısı
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27414-herkes-onlukleri-cikarsin.html), [web.archive.org (arşiv bağlantısı)](http://web.archive.org/web/20120226012157/http://www.aksiyon.com.tr:80/aksiyon/haber-27414-herkes-onlukleri-cikarsin.html)
