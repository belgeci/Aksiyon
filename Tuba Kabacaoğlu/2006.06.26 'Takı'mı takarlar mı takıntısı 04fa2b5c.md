# 'Takı'mı takarlar mı takıntısı

*Tuba Kabacaoğlu 2006.06.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sizce bir kadın neden sadece kendinde olacak bir takıyı satın almak ister? Tüm bu soruların cevabı; 'Tılsımlı Takılar'da...
  </font>
 </div>
 <div id="newsText">
  <font class="detail-text">
   El emeği göz nuru tülbentlerin ucundaki boncuklar, konsolunuzu süsleyen deniz kabukları, sanayi ürünlerinden arta kalan deri parçacıkları ya da her zaman el altında bulunan camın bir gün bu kadar değerli olacağı kimin aklına gelirdi? Artık onlar sadece boncuk, tahta, kabuk ya da cam değil. Çünkü hünerli ellerde bambaşka bir kimlik, yepyeni bir görünüm ve tarz kazanıyorlar.
   <br/>
   <br/>
   Son yılların yeni favorisi 'kişiye özel' tasarlanmış ürünler. Tekstilden yiyecek sektörüne kadar hayatın her alanına uzanan geniş bir yelpaze bu aslında. Malum imaj dünyasında neyi, nasıl giydiğiniz ve hangi aksesuarları kullandığınız önemli. Hatta bazen aksesuarlar kıyafetlerinizin de önüne geçebiliyor. Sadece sizin için özel tasarlanmış takılar da imdada ilk yetişenler arasında. Özellikle hanımların kendini 'özel hissetme' ihtiyacını yaptığı takılarla karşılamaya çalışan tasarımcılar ve tasarım ekipleri var şimdi. NZ2 onlardan biri mesela
   <br/>
   <br/>
   ZAAFLAR ÜZERİNDEN PARA KAZANIYORUZ
   <br/>
   <br/>
   Bilgisayar mühendisi Zeynep Tura, Nil Yahyaoğlu ve Zümrüt Özen tarafından kurulan NZ2'nin hikâyesi beş yıl öncesine dayanıyor. Danışmanlık şirketi sahibi Zeynep ve Nil Hanım, bir gün iş yoğunluğundan sıkılır ve takı yapmaya merak sararlar. NZ2, önce kendilerine, sonra iş arkadaşlarına ve tanıdıklara derken kısa zamanda geniş bir müşteri kitlesine kavuşur. Ekip şimdilerde büyük mağazalarla da çalışıyor.
   <br/>
   <br/>
   İstanbul Bebek'teki Siyah İnci'den Deniz Akbulut geleneksel el sanatlarından yapılmış ürünleri satarken kendini bir anda takı tasarlarken bulmuş. Kısa sürede tasarımlarıyla tanınmış ve ünlü birçok simanın uğramadan edemediği yerler arasına Siyah İnci de girmiş. TÜBİTAK'ın Bilgisayar Sistem Operatörlüğü'nden emekli Deniz Hanım tasarım serüvenini şöyle anlatıyor: "Daha önce başkalarının yaptığı takıları satıyordum. Tasarımcıyla müşteri arasında köprü kurmak çok yordu. Teknik olarak birikimim vardı. Geriye kalan ise tasarımdı. Ona da kendi zevkime uygun takılar yaparak başladım. Müşterilerin 'kendini tek ve özel hissetmek' gibi bir zaafının olduğunu gördüm. Zaten bizim yaptığımız da bu zaafın üzerinden para kazanmak."
   <br/>
   <br/>
   Selin Okçu genç tasarımcılardan biri. Amerika'da moda tasarımı üzerine eğitim aldıktan sonra bir süre tekstil sonra da halkla ilişkiler firmasında çalışsa da istediği mutluluğu bulamaz. Akrabası ünlü cam sanatçısı Ceren Uyanusta'nın da teşvikiyle Cam Ocağı Vakfı'nda eğitim alır ve kısa süre sonra camdan takılar yapmaya başlar. Onun için rengârenk cam nazar boncuklarının ayrı bir yeri var. Genelde tamamen camdan yapılmış kolye ve yüzük tasarlıyor. Henüz 31 yaşında olmasına rağmen uluslararası başarıları da var. 2005 yılındaki 'Evil Eye Protector' ismini verdiği koleksiyonu cam sanatçılarıyla ünlü İtalya ve İsveç'teki butiklerde halen satılıyor.
   <br/>
   <br/>
   Aslında tasarım ürünlerini cazip kılan en önemli unsurlardan biri alınan ürünün 'tek' olması. Özellikle hanımlar için bunun ne kadar önemli olduğunu söylemeye bile gerek yok aslında. Özel tasarımlarını genelde iş dünyasındaki hanımlara satan NZ2 ekibinden Zeynep Tura, sergileri olduğunda aynı üründen birkaç adet yaptıklarını fakat hanımların 'Başkasında olmasın' diyerek tümünü satın aldığını söylüyor. Nil Yahyaoğlu da hanımların bu tutumunu ilk başta garipsediğini fakat müşteri portföyünü tanıdıkça alıştığını anlatıyor. Tasarımcıların yolunu aşındıranların yüzde 80'i hanımlar olsa da Deniz Akbulut son zamanlarda erkek müşterilerinin de çoğaldığını, tespih, bileklik siparişi verdiklerini belirtiyor: "Acaba erkekler için ne yapabilirim diye şimdi kara kara düşünüyorum."
   <br/>
   <br/>
   AMAN KİMSEDE OLMASIN!
   <br/>
   <br/>
   Tasarım ürünlerinin bu kadar rağbet görmesinin bir diğer nedeni de herkesin kendi zevkine, kıyafetine, kullanacağı ortama göre sipariş verebilmesi. Özel olarak işlenmesini istediğiniz bir tema varsa bunu belirtmeniz tasarımcılar için yeterli. 'Şöyle olsun, bu şekilde istiyorum' gibi cümlelerden uzak durmanız ise şiddetle tavsiye ediliyor. Tasarımcılar bir kişi için en az iki alternatif yapıyor. Müşteri hangisini beğenirse onu satın alıyor diğeri ise yeni sahiplerini bulmak üzere mağaza raflarına kaldırılıyor. Müşteriler bazen hiçbir alternatifi beğenmeyebiliyor. Bu da tasarım işinin 'zor yanı' kabul ediliyor.
   <br/>
   <br/>
   Cam takı tasarımcısı Selin Okçu isteyen herkese takı tasarlayamadığını belirterek tasarım yapabilmesi için gerekli şartları sıralıyor: "Müşterinin tasarımlarıma değer verip beğendiğini hissetmem gerekiyor. Eğer müşteriden pozitif bir elektrik almışsam başarılı tasarımlar yapabiliyorum. Yoksa uğraşsam da bir şey çıkmıyor. Çünkü yaptığım objeye duygu katamıyorum. Teknik bellidir, herkes camdan boncuk yapmayı öğrenebilir. Onu değerli ve farklı kılan cama katılan duygu, düşüncedir. Bir müşterim eşinin laleleri çok sevdiğini ve lale temasının işlendiği bir kolye yaparsam kendinin de eşinin de çok mutlu olacağını söyledi. Lalenin eşi için ne kadar önemli olduğunu o kadar etkileyici anlattı ki bolca lalenin bir arada bulunduğu bir kolyeyi zevkle tasarladım. Hatta hediyeden önce verebilmesi için bir buket de camdan lale yaptım. Yaptığım işe inanmam önemli. Böylece üretkenliğim artıyor."
   <br/>
   <br/>
   Deniz Akbulut da müşterisinden aldığı elektriği önemseyenlerden. Ona göre karşısındakini biraz da olsa tanımış olmak işini kolaylaştırıyor; hatta hayal gücünü harekete geçiriyor. Eğer birkaç kez tasarım yaptığı müşterilerinden biriyseniz telefon açıp ne renk ve ne tarz bir kıyafetle takıyı kullanacağınızı söylemeniz onun için yeterli oluyor.
   <br/>
   <br/>
   İLHAM GELMEDEN OLMAZ
   <br/>
   <br/>
   Daha önce kimse tarafından yapılmamış bir ürünü yalnız bir hanımın kullanabileceği özellikte yapmak sanıldığı gibi kolay değil. Ne yazık ki birçok sektörde olduğu gibi 'Sipariş geldi, hadi yapalım' gibi bir tutuma tasarımcılar giremiyor. Çünkü toplum arasında da espri konusu olan ilham perilerinin gelmesi gerekiyor. Ne zaman geleceği ise meçhul... Mesela Selin Okçu tasarım aşamasında bir ressamın tablosundan da yere buruşturulup atılmış bir kâğıttan da ilham alabiliyor. Doğal, işlenmemiş taş, çinili tablet, kurdele ve mecidiyeleri kullanarak farklı tasarımlar da yapan Deniz Akbulut, bir takıyı yapmaya başlamadan önce en az 2-3 saat 'Ne yapabilirim?' diye düşünüyor. Zihnine gelen tüm alternatifleri çiziyor en başarılı olanını yapmaya koyuluyor. Yani siparişi verilen bir kolyenin Siyah İnci'de yapımı en az 7-8 saat sürüyor. Cam kolye uçlarına rengârenk nazar boncuklarını ustalıkla gizleyen Selin Okçu'nun bazen iki ay boyunca herhangi bir çalışma yapamadığı da oluyor. Yaşadığı sürecin geçici olacağına inancı ise onu böyle zamanlarda ayakta tutuyor.
   <br/>
   <br/>
   Türklerin hayatında altının her daim 'ayrı' bir yeri olsa da önce gümüş sonra da doğal taş, deri ve cam gibi malzemelerden yapılan takıların moda olması takı kültürünün başkalaştığının işaretçisi. Tasarımcılar 'takı kültürü değişti' yerine 'gelişti' demeyi tercih ediyor. Hatta Deniz Hanım'a göre bir öze dönüş var. Çünkü ilk takılar da doğal taş, tahta ve deri parçalarından yapılıyordu. NZ2 ekibi ise altının Türkler için hâlâ önemli yatırım aracı olduğu kanaatinde. Büyükşehirlerde yaşayan kadınların takı seçimini değiştirmesinin altında güvenlik gerekçeleri de var. Dolayısıyla maliyet ve satışı altına göre çok daha düşük tasarım ürünü takıları takmak bu duruma getirilebilecek en kolay ve şık çözüm. Üstelik herkes kendini özel hissetmek istiyor. Bunu daha pahalı altın bir bilezikle değil de herhangi bir tasarım ürünüyle kolayca yapabiliyor. Çünkü toplumda 'farklı' olan her şey artık 'özel' kabul ediliyor.
   <br/>
   <br/>
   TASARIM EĞİTİMİ ALMAK ŞART DEĞİL
   <br/>
   <br/>
   El yapımı takılara rağbetin artmasıyla birlikte birçok kültür merkezi ya da sanat okullarında takı tasarım kursları veriliyor. Fakat bu kurslar teknik bilgi ağırlıklı. Tasarımcılar, takı tasarımcısı olmak için illa da tasarım eğitimi almaya gerek olmadığı görüşünde. Genelde altın suyuna batırılmış gösterişli ve büyük takılar tasarlayan Nil Hanım, bilgisayar programı yazmakla takı tasarımı arasında bir bağ olduğuna inanıyor: "Her ikisinde de yeni bir ürün ortaya çıkıyor. İki iş arasındaki ilgi ister istemez kuruluyor. Mesela takılarda kullanacağımız malzemeleri kendimiz gidip alıyoruz. Eksiklerimiz hakkında tablolar çıkarıyor, neyi nerede bulabileceğimizi de yine önceden yapmış olduğumuz tabloların yardımıyla kolaylıkla bulabiliyoruz."
   <br/>
   <br/>
   Genelde tasarımlarında kahverengi, krem, bal rengi ve maviyi ağırlıklı kullanan Selin Okçu, moda tasarım eğitimi aldığı için pişman değil. Çünkü aldığı eğitim onu her yılın takı modası ve renklerin birbiriyle uyumu hakkında öngörü sahibi yapmış. Tasarımcıların en çok yakındığı konulardan biri yaptıkları ürünlerin kısa zamanda taklitlerinin çıkıyor olması. Onlar için bu durumun önüne geçmekse günümüz şartlarında imkânsız. NZ2 ekibi yaptıkları takıların altın takı tasarımcıları tarafından da taklit edildiğini söylerken, Selin Okçu yeni kreasyonlarını iki yıldır internette yayınlamadığını belirtiyor. Aslında takı tasarımının bu kadar yaygın olmasının altında kârının da fazla olması yatıyor. Tasarımcılar kazançları hakkında sel verip sır vermeseler de hayli para kazandıklarını saklamıyorlar. Bu da tasarım yapanların sayısını artırıyor. Türkiye'de bu işle profesyonel olarak ilgilenen kişi sayısı ise henüz bilinmiyor.
   <br/>
   <br/>
   Siyah İnci vitrininde her ürünü sergilemediğini, çok özel tasarımlarını müşterilerle birebirken paylaştığını söyleyen Deniz Akbulut ise bir örnek veriyor; "Dört yıl önce ilk olarak burada satmaya başladığım çini kolye uçları şimdi çarşıda pazarda 2-3 milyona satılıyor. Neyse ki müşteri kitlem takıda kullanılan malzemenin değerini biliyor. Takılarımda gerçek ve kaliteli malzeme kullanıyorum. Eğer altın kullanmak istiyorsam: altın suyuna batırılmış olanı değil, gerçek altını tercih ediyorum."
   <br/>
   <br/>
   Tasarım ürünlerini genelde statü sahibi, maddi imkânları iyi orta yaş ve üstü hanımlar tercih ediyor. Gençlerin de ilgisini çekmeyi hedefleyen tasarımcılar ise onlar için sade ve basit objeler yapıyor. Çünkü günümüz gençleri ne anneleri kadar gösteriş ve şatafattan hoşlanıyor ne de 'başkasında olmasın' mantığını güdüyor. Bu durum tasarımcıların işini kolaylaştırıyormuş gibi gözükse de Selin Okçu eleştiriyor: "Günümüz gençlerinin beğenileri sanki klonlanmış gibi. Kesinlikle kendi kişisel tercihlerini kullanmıyorlar. 'Herkeste ne varsa bende de o olmalı' mantığını güdüyorlar. Tasarım müşterilerinin orta yaş ve üstü kadınlar olmasının altında da bu var. Gençler herkeste olmayanı değil, olanı tercih ediyor. Aslında bunlar tüketim zihniyetinin ufak bir yansıması."
   <br/>
   <br/>
   Tasarımcıların kullandığı malzemelerin çoğu yurtdışından geliyor. Çünkü Türkiye'den aldıkları bir malzemenin devamını bulamayabiliyorlar. Üstelik doğal taşlar yurtdışında daha ucuz. Takılarda kullanılan gümüş, cam, doğal taş ve bakır gibi ana malzemelerin her zaman 'en iyisi' tercih ediliyor. Çünkü takılar direkt tene temas ettiği için alerji yapabiliyor. Bu da bir tasarımcının başına gelebilecek en kötü şeylerden biri. Çünkü bu tarz ihmallere tasarım müdavimlerinin tahammülü yok.
   <br/>
   <br/>
   BİR TAKI NASIL TASARLANIYOR?
   <br/>
   <br/>
   Tasarımcı için takının nasıl bir kıyafetle kullanılacağı ve kimin için tasarlandığı önemli. İlk önce karakalem çizim yapılıyor. Fakat bazen ortaya çıkan ürünün çizimle alakası olmayabiliyor. Genelde tasarımlar yalnız ve sessiz ortamlarda yapılıyor. Herhangi bir destek alınmıyor. Gece, tasarım açısından en verimli saatler olarak gösteriliyor. Tüm aşamaları dâhil bir kolye için ortalama 6-8 saat çalışılıyor. Fiyatları ise kullanılan malzemeye göre 100 -900 YTL arasında değişiyor. Kullanılan malzemelerin kaliteli ve özel olmasına dikkat ediliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-20955-34-takimi-takarlar-mi-takintisi.html), [web.archive.org (arşiv bağlantısı)](http://web.archive.org/web/20120607062824/http://www.aksiyon.com.tr:80/aksiyon/haber-20955-34-takimi-takarlar-mi-takintisi.html)
