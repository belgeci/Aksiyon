# Üçüncü sayfadan yeni bir sayfaya

*Tuba Kabacaoğlu 2013.01.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gazetelerin 3. sayfasını dolduran ailevi sorunları ve olayları en aza indirmeyi hedefleyen hükûmet, ‘Aile Danışmanlığı Hizmeti’ ile önemli bir boşluğu dolduracak. Yara büyük ve bu hizmetin ‘idare eder’ nitelikte olmak gibi bir lüksü yok. Peki, eksiklikler ve tamamlayıcı öneriler neler?
  </font>
 </div>
 <div id="newsText">
  <font class="detail-text">
   <p>
    Kim istemez ‘gül gibi’ geçinmeyi, sağlıklı, psikolojisi düzgün çocuklar yetiştirmeyi ya da her daim gözlerinin içi gülerek evinde yaşayıp gitmeyi? Aslında birçok yetişkin benzer hayaller kurarak hayatını bir başkasıyla birleştiriyor, eşinin yanında kendini güvende ve huzurlu hissediyor. Yalnız bazı çiftler benzer niyetlerle yola çıksa da ‘cicim aylarını’ bitirip hayatın gerçekleriyle yüzleşmeye başladıklarında ilişkilerindeki parametreler değişiyor. Huzursuzluk mutsuzluğu, mutsuzluk hırçınlığı, hırçınlık da bitimsiz kavgaları beraberinde getiriyor. Eğer evde çocuk varsa tablo daha da trajikleşiyor tabii. Bugün gazetelerin üçüncü sayfalarına bakarak da benzer kanaatler edinmek mümkün. Aldatma, töre, kıskançlık, çekememezlik, çaresizlik, maddi sıkıntılar sebebiyle işlenen cinayetler, kadına yönelik şiddet, istismar edilen çocuklar, ebeveyn baskısı yüzünden evden kaçan gençler... Şüphesiz tüm bu problemleri en çok besleyen kaynak sağlıksız aile yapıları.
    <p>
     Kötü gidişatın farkına varan devlet de bu anlamda önemli adımlar atarak bataklığı kurutmaya çabalıyor, zaman zaman umut verici kararlar alıyor, uluslararası programlar düzenleyerek bilgi alışverişi yapıyor. Arayış içindeyiz; birçok doğru içinden kendi doğrularımızı bulmaya çalışıyoruz. Bu çerçevede değerlendirilmesi gereken girişimlerden biri de önceki hafta Aile ve Sosyal Politikalar Bakanlığı’nın Ankara’da düzenlediği ‘Uluslararası Aile Zirvesi’ydi. Başbakan Recep Tayyip Erdoğan ve ünlü konuşmacıların katılması sebebiyle zirvenin daha çok popüler tarafı ön plana çıktı, ayrıntılar üzerine hiç konuşulup tartışılmadı. Hâlbuki 4 ayrı salonda 2 gün boyunca süren zirvede çok önemli meseleler yuvarlak masalarda, işin uzmanları tarafından hararetle tartışıldı, karar vericilere birtakım yeni sorumluluklar yüklendi.
     <p>
      Uluslararası Aile Zirvesi’nde masaya yatırılan önemli konulardan biri de 4 Eylül 2012’de Resmî Gazete’de açıklanan ‘Gerçek Kişiler ve Özel Hukuk Tüzel Kişileri ile Kamu Kurum ve Kuruluşlarınca Açılacak Aile Danışma Merkezleri Yönetmeliği’nin olumlu yanları ile düzeltilmesi gereken taraflarıydı. Bu bağlamda uzmanlardan görüş alarak sistemin biraz daha netleşmesine katkı sağlamak istedik.
      <p>
       <strong>
        Aile hekimliği gibi hizmet...
       </strong>
       <p>
        Aile ve Sosyal Politikalar Bakanlığı, aile danışma merkezlerini “Ailenin gelişmesi ve güçlenmesi için; bireylerinin katılımcı, üretken, kendine yeterli hale gelmesi ve sorun çözme kapasitelerinin gelişmesi amacıyla koruyucu, önleyici, eğitici, geliştirici, rehberlik ve rehabilite edici hizmetler veren kuruluşlar” şeklinde tanımlıyor. Aile hekimliğine benzer şekilde hizmet verecek danışma merkezleri, özel kişilere ya da kamuya ait olabilecek. Aile fertleri maddi ya da manevi kaynaklı problemlerine bu kanaldan da şifa arayacak, evliliklerdeki sıkıntılar çiftler boşanma safhasına gelmeden çözüme kavuşturulacak, anne-babalar çocuklarıyla ilgili sıkıntıları uzmanlarla el ele vererek aşmaya çalışacak. Bakanlık ailelere yönelik eğitim hizmetlerini de yine bu merkezler üzerinden gerçekleştirecek. Her danışana ait özel bir dosya, sorumlu uzman tarafından tutulacak. Dolayısıyla bu bilgiler aile, kadın, çocuk-genç üçgeninde yer alacak herhangi bir araştırma ya da sosyal projelere kaynaklık edecek. Türkiye’de normal şartlar altında 120-400 TL arasında değişen danışmanlık hizmetini vatandaşlar çok daha düşük ücretle alabilecek. Şu an kesinleşmiş bir tarife yok. İlgili yönetmeliğin ‘Ücret tespiti’ başlıklı 22. maddesinde bu konuya şu şekilde açıklık getiriliyor: “Merkezde uygulanacak aile ve bireylere yönelik psiko-sosyal hizmetler ve aile danışmanlığında ilk görüşme ve seans ücretleri her mali yılın sonunda bir sonraki yıl için il düzeyinde kurulacak ücret tespit komisyonunca belirlenir. Komisyonda belirlenen ücret tarifesi, valiliğin onayından sonra yürürlüğe girer. Belirlenen tarife, mali yılbaşından itibaren uygulanır.”
        <p>
         Şüphesiz aile danışma merkezleri önemli işler yapacak Türkiye’de. Çünkü insanların en çok dinlenmeye, anlaşılmaya ve paylaşmaya ihtiyaç duyduğu bir dönemde yaşıyoruz. Bireysel yalnızlıklar çığ gibi büyüyor. Kişileri manevi açıdan besleyen geniş aile mefhumu her geçen gün kısırlaşıyor. Sürekli tüketmekle meşgul ebeveynler çocuklarının ruh dünyasında koca koca gedikler açıyor. Kadınlar erkekleri, erkekler de kadınları anlamak şöyle dursun; küçücük empatileri bile birbirine çok görüyor. Sonrasında da mutsuzluklar, huzursuzluklar, isyanlar, intiharlar ülkenin kaderi oluveriyor. Dolayısıyla verilecek hizmetin ‘idare edecek’ nitelikte olmak gibi bir lüksü yok. Yara büyük, yardım bekleyenler çok. Peki, eksiklikler ve tamamlayıcı öneriler ne?
         <p>
          En önemli eksiklik verilen hizmetin kalitesini de olumlu ya da olumsuz etkileyecek güçteki eğitim ve içeriğiyle alakalı. Yönetmelik bu konuya ‘Aile danışmanının eğitimi ve nitelikleri’ başlıklı 14. maddede açıklık getiriyor: “(1) Sosyal hizmet, psikoloji, sosyoloji, psikolojik danışmanlık ve rehberlik, tıp, hemşirelik ve çocuk gelişimi alanlarından birinde en az 4 yıllık lisans programlarından mezun olanlar, Millî Eğitim Bakanlığı, Yükseköğretim Kurulu veya üniversitelerden biri tarafından uygun görülen en az 300 saati teorik ve en az 30 saati süpervizör eşliğinde olmak üzere 150 saati uygulamalı toplam 450 saatlik aile danışmanlığı alanında bir eğitim programını başarıyla tamamladıktan sonra sertifika alanlar, aile danışmanı unvanı alabilir. (2) Sosyal hizmet, psikoloji, sosyoloji, psikolojik danışmanlık ve rehberlik, tıp, hemşirelik ve çocuk gelişimi lisans programlarını tamamladıktan sonra aile danışmanlığı alanında yüksek lisans veya doktora eğitimini tamamlamış olanlar aile danışmanı sayılır ve ayrıca bunlardan merkezlerde çalışmak için sertifika istenmez.”
          <p>
           Birçok problem de aslında bu iki maddenin etrafında kümeleniyor. Standart Hazırlama Merkezi Başkanı Ramazan Usta, “Dünyanın ortak kullandığı tek dil standartlardır.” diyor. Mevcut yönetmelikte standartların çok net ifade edilmediğini, oysa standartları belirlenmiş bir hizmetin ucuz, kolay ulaşılabilir, verimli, rekabetçi, kaliteli, güvenli olduğu gibi tüketiciye karşılaştırma ve seçme lüksü sağlayacağını da belirtiyor. Yıldırım Beyazıt Üniversitesi’nden Doç. Dr. Nurdan Duman da aynı görüşte: “Eğitim standartları kesin şekilde belirlenemezse aile danışmanlık hizmetleri hakkıyla verilemez.”
           <p>
            Hazır standartlardan bahsetmişken 450 saatlik eğitim, Millî Eğitim Bakanlığı, Yükseköğretim Kurulu veya üniversitelerden alınabiliyor. Yalnız müfredat içeriğiyle alakalı herhangi bir bilgi, ölçü yine yok. Bundan dolayı da bazı üniversiteler kendi bünyelerinde ‘uzaktan eğitim’ hizmeti bile veriyor öğrencilerine. Yani kişinin bu şekilde kendini nasıl geliştirebildiği, geliştirebileceği büyük bir soru işareti şimdilik. Mevcut eğitimlerin içeriğini inceleyen akademisyenler “Çoğunlukla bireye odaklanma var.” eleştirisini getiriyor. Özyeğin Üniversitesi’nden Yrd. Doç. Dr. Nilüfer Kafescioğlu, “Aile danışmanlığı, bireysel danışmanlıklardan çok farklıdır. Birden fazla insan, duygu, çatışma vardır. Böyle bir ortamı yönetmek hiç de kolay değildir. Ayrı bir deneyim, saha ve alan araştırması gerekir. 450 saatlik eğitim uzmanlara bu açıdan da yetmeyecektir.” diyor.
            <p>
             Aile danışmanlığı eğitim süreci 300 saatlik teoriyi, 150 saatlik pratiği (30 saati süpervizör eşliğinde olmak üzere) kapsıyor. Amerika’da aile danışmanlığı yapacak kişiler lisans eğitiminden sonra bu alanda 4 yıl daha eğitim görüyor. 2 yıl boyunca da (bin ile 3 bin saat arasında) süpervizörle birlikte çalışıyor. Sonra da yetki belgesini alabilmek için tekrar sınava giriyor. Avrupa’da ise aile danışmanlığı yapacak kişiler lisans eğitiminden sonra 3 bin ile 3 bin 500 saat arasındaki eğitimin üstüne 1500 saat de aile danışmanlığında uzmanlaşmış süpervizörle çalışıyor. Yani Türkiye dünya ortalamasının çok çok altında kalıyor. Akademisyenler ülke gerçeklerini de hesaba katarak en azından dünya ortalamasının yarısını yakalamamız gerektiğini düşünüyor.
             <p>
              <strong>
               Süpervizörle eğitim artırılmalı
              </strong>
              <p>
               Süpervizör, Türkçede ‘Bir üst denetçi’ anlamında kullanılıyor. Yani bir tür usta-çırak ilişkisi de denebilir buna. Psikologlar için süpervizörlerle çalışmanın ehemmiyeti büyük. Çünkü mesleğe yeni başlayanlar danışanını onun gözetiminde dinliyor. Yeri geliyor süpervizör psikoloğa müdahale ediyor, yeri geliyor önerilerde bulunuyor. Böylece psikologlar terapide sağlıklı ve etkin iletişim kurmayı, hangi sorunu nasıl bir yol izleyerek çözebileceğini öğreniyor. Bundan dolayı da Amerika ve Avrupa ülkelerinde aile danışmanlarının en az iki yıl süpervizör eşliğinde çalışması isteniyor. Bizdeki yeni yönetmeliğe göre ise aile danışmanlarının 35 saat süpervizörle çalışması yeterli görülüyor. Yrd. Doç. Dr. Nilüfer Kafescioğlu, süpervizörün kriterlerinin de yönetmelikte yer almadığına değiniyor: “Mesela aile danışmanlığı yapacak kişiler, aile süpervizöründen eğitim almalı. Yalnız bu eğitimin de içeriği belirlenmeli. Verilecek hizmet bireyleri ve aileleri içine almalı.”
               <p>
                Davranış Bilimleri Enstitüsü Kurucu Başkanı Emre Konuk da süpervizörle aile danışmanlarının daha fazla çalışması gerektiği kanaatinde. 35 saatlik eğitimle aile danışmanlarının asla sorun çözemeyeceğine dikkat çekiyor.
                <p>
                 Fatih Üniversitesi Öğretim Görevlisi Pedagog Adem Güneş ise süpervizörle yeteri kadar çalışamamış aile danışmanlarının çok kolay mesleki tükenmişlik, yani duyarsızlaşma yaşayabileceğine değiniyor: “Aile danışmanı ne kadar empati kurarsa o kadar çözüme yaklaşır. Acıyı duymak, kişiyi hissetmek çok önemlidir. Ama hepsinin bir sınırı vardır. Psikologlar ne kadar duyguda yoğunlaşıp ne zaman geri çekilmesi gerektiğini süpervizörle öğrenir. Ara ara ‘Şu an çok derinleştin, biraz uzaklaş’ ya da ‘Çok dışındasın, biraz daha içselleştir’ gibi telkinler verirler. Tüm bunlar için de uzun süre birlikte çalışmak elzemdir. 35 saat bu açıdan bakıldığında çok yetersiz.”
                 <p>
                  Psikolojik Danışman Ayşegül Dinç, Gökkuşağı İstanbul Kadın Kuruluşları Platformu’na gelen mağdur bir kadının hikâyesini anlatıyor: “36 yaşında. Şizofren kocasına bakıyor. 4 çocuğu var. Oğlu madde bağımlısı. Perişan bir hâlde. Ekmekten, sudan daha çok danışmanlığa ihtiyaç duyduğunu gözyaşları içinde anlatıyor. Kıyafet, gıda, para değil, sadece neyi nasıl yapacağını, bu buhranın içinden nasıl çıkacağını danışmak istiyor.” Dinç, “Şimdi böyle birine yeni işe başlamış bir aile danışmanı nasıl yardımcı olabilir?” diye de soruyor. Ardından sisteme dair yapılması gerekenleri sıralıyor: “Toplumdaki her sorun birbirini etkileme gücüne sahip. Aile danışmanlık hizmetleri birçok toplumsal soruna çözüm bulabilecek etkinlikte düzenlenmeli. Bunun için de aile danışmanlığı yapacak kişiler, uluslararası standartlara sahip bir eğitim programından geçmeli. Ulusal konsey kurulmalı. Eğitimini başarıyla bitirenler TUS gibi bir sınava girmeli. Aile danışmanlığı multidisipliner ele alınmalı. Verilecek hizmetin sınırları da belirlenmeli.”
                  <p>
                   <strong>
                    Sosyologların lisansı yetersiz
                   </strong>
                   <p>
                    Sosyal hizmet, psikoloji, sosyoloji, psikolojik danışmanlık ve rehberlik, tıp, hemşirelik ve çocuk gelişimi mezunları eğitim sertifika programını başarıyla bitirdikten sonra aile danışmanlığı hizmeti verebilecek. Bu merkezlerde üreme sağlığı, cinsellik, kadın hastalıkları gibi konularda bilgiler de aktarılacağı için tıp fakültesi mezunlarıyla hemşirelerin bu sisteme dâhil edilmesi çok isabetli. Fakat önemli bir kafa karışıklığı sosyologlarla alakalı. Akademisyenler sosyoloji lisans eğitiminin aile danışmanlığı için yeterli olmadığı konusunda hemfikir. Üstelik bu görüşlerini Aile ve Sosyal Politikalar Bakanlığı yetkililerine de iletmişler. Bakanlığın bu konuda geri adım atmamasına da hayli şaşırmışlar. Yönetmelik yayımlanmış olsa bile bu kararın tekrar gözden geçirilmesinden yanalar. Yeni yönetmeliğe göre klinik psikologlar da 450 saatlik sertifika eğitimi almak zorunda. Fakat bu karara hepsi karşı çıkıyor, daha önce aldıkları bir eğitime tekrar 5-12 milyar vermek, zaman ayırmak istemiyorlar. Bu da yeniden düzenlenmeye muhtaç başka bir ayrıntı.
                    <p>
                     Aile ve Sosyal Politikalar Bakanlığı her şeye rağmen aileyi korumak adına çok önemli ve büyük bir adım attı. Fakat gönül istiyor ki sistem en az sorunla çalışsın, hizmet her vatandaşa ulaşsın, derdine çare bulamayan kalmasın. Biz eksiklikleri anlattık, tamamlayacak olan bakanlık…
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34592-ucuncu-sayfadan-yeni-bir-sayfaya.html), [web.archive.org (arşiv bağlantısı)](http://web.archive.org/web/20130131200212/http://www.aksiyon.com.tr/aksiyon/haber-34592-ucuncu-sayfadan-yeni-bir-sayfaya.html)
