# Bir kan üç can

*Tuba Kabacaoğlu 2016.01.05*

<div class="pNewsDetailMainContent ctx_content" itemprop="articleBody">
 <p>
  Önce yüzlerce insana kanlarıyla ‘can’ olanların hikâyelerini, bir torba temiz kan için verilen mücadeleleri dinleyelim. Sonra da hepimizin tek tek neler yapabileceğini yeniden düşünelim...
 </p>
 <p>
  Nazlı... Annesinin ilk ve tek göz ağrısı. O da onun hem babası hem kardeşi hem can yoldaşı. Her şey iyi güzel de o kötü haber gelmeyeydi ne olurdu sanki? Nazlı’nın hayattaki tek dayanağı lösemiye yakalanmış. Ana-kız çıkıp gelmişler Trabzon’dan İstanbul’a. Amansız bir mücadeleye girişmişler el ele. O dağ gibi dik, her şeye göğüs geren kadın iyiden iyiye eriyip gitmiş. Nazlı, kimseleri tanımıyormuş burada, birkaç uzak akraba dışında. Üstelik annesinin trombosit değerleri de her geçen gün biraz daha düşüyormuş. Sürekli takviye gerekliymiş. 0 Rh (+) kan lazımmış annesine. Ama olmayınca olmuyor işte! Bıçak kemiğe dayanmış nitekim. Tek çare, Çapa Tıp Fakültesi’nin önündeki caddeye çıkmak. Yoldan geçen her halk otobüsünü durduruyormuş. “Hayırdır bacım?” diyenleri umursamadan bağırmaya başlıyormuş: “Annem, annem, her şeyim, lösemi hastası. Trombosite ihtiyacımız var. Aranızda kan verebilecek var mı? Ne olur çıksın biri, yardım etsin bize.” Nazlı, böyle böyle annesinin trombosit ihtiyacını karşılamış. Tırnaklarıyla kazıya kazıya ‘can’ buluyormuş yani anasına. Ama hasta ne yazık ki bir yıl direnebilmiş kansere. Nazlı’nın çığlıkları hastaneyi inletse de sonuç kadere razı olmakmış.
 </p>
 <p>
  Bu anne-kız gibi çok kişi var hastane köşelerinde. Kızılay ihtiyaçların tamamını karşılamaya çabalasa da olmuyor, yetemiyor herkese. Çünkü bağışçı sayısı hâlâ az ülkemizde. Sen, ben, o, hepimizin harekete geçmesi lazım. Üstelik kim bilebilir ki birazdan ne yaşayacağını, hangi sebeple bir torba kan için yaşam mücadelesi vermeyeceğini? Öyleyse yüzlerce insana kanlarıyla can olan kişilerin hikâyelerini, bir torba temiz kan için verilen mücadeleleri dinleyelim. Sonra da hepimizin neler yapabileceğini yeniden düşünelim.
 </p>
 <p>
  <strong>
   95 kan, 69 trombosit bağışı yaptım
  </strong>
 </p>
 <p>
  Kızılay, Türkiye’nin en büyük kan bankası. 17 Bölge Kan Merkezi, 65 Kan Bağış Merkezi ve ülke genelindeki mobil kan bağış birimleri (TIR-çadır) ve personeli ile birçok alanda faaliyet içinde. 2005’ten bu yana da güvenli kan temininde yaşanan sıkıntıları ortadan kaldırmak için ‘Güvenli Kan Temini Programı’nı Sağlık Bakanlığı’nın himayesinde yürütüyor. Toplumun ihtiyacı olan kanı, çağın gerektirdiği teknolojik imkânları kullanarak nitelikli, güvenli ve uluslararası standartlarda topluyor, dağıtıyor. Fakat fedakârca yapılmış tüm çalışmalara rağmen ülkemizdeki kan ihtiyacını tamamen karşılayamıyor. Mesela, 2015’te Türkiye’nin ortalama kan ihtiyacı 2 milyon 500 bin üniteymiş. 2014’te 1 milyon 860 bin ünite kan bağışlanmış. Hâlbuki ülkemizde kan verebilecek yaşta 55 milyon kişi var.
 </p>
 <p>
  Kızılay’ın verdiği bilgilere göre, 2015’in ilk 9 ayında kan bağışçılarının yüzde 11’i kadın (geçen yıla göre yüzde 4 artmış), yüzde 89’u ise erkekmiş. Kızılay’a sürekli sağlıklı kan bağışında bulunduğu için altın madalya almış Oğuz Korucu, bu orana dâhil gönüllü bağışçılardan. Oğuz Bey İstanbul’da yaşıyor. 0 Rh (-) kan grubuna sahip. Şimdiye kadar 95 kez kan, 69 kez de trombosit bağışında bulunmuş. Korucu’nun kanındaki trombosit oranı normalden biraz fazla. İhtiyaç hâlinde iki kez bağışta da bulunabiliyor. “Kan acil değil, sürekli ihtiyaçtır.” diyor. Ona göre kan verdikçe sağlığı artıyor, hastalanmıyor hiç. Vücut ısısı yükseliyor. Hatta kışın bile terlediğini, kısa kollu giyindiğini, arkadaşlarının “Hastalanacaksın!” deyip sonra da kendilerinin rahatsızlandığını anlatıyor gülümseyerek. Zor bulunan bir kan grubuna sahip olduğu için kendini sorumlu hissediyor. Çünkü trombosit bağışlarının büyük kısmı kanserli çocuklar için kullanılıyor. Kan verdikçe vicdanen rahatladığını düşünüyor. Hatta şakayla karışık güzel bir hayalini de bizimle paylaşıyor: “Her bağış sonrasında adımıza bir fidan dikiliyormuş. Amacım böyle ufak bir koru yapmak. Bağış yapıyorsun, ertesi gün hemen mesaj geliyor. Kanınız bir kişiye hayat oldu diye. İnsan o zaman ihtiyacın boyutunu daha iyi anlıyor.”
 </p>
 <p>
  <img alt="" src="http://web.archive.org/web/20160108070553im_/http://medya.aksiyon.com.tr//aksiyon/2016/01/05/574177.jpg "/>
  “Bir kan üç candır” sloganını benimseyen başka bir bağışçı da Altan Coşkun. Kütahya’da üniversite öğrencisiyken kan vermeye başlamış. 112 Acil serviste çalışmış bir doktor arkadaşının vesilesiyle hem de. Arkadaşı karşılaştığı vakalardan yola çıkarak ihtiyacın boyutunu anlatınca, artık onun için söz bitmiş. O gün bugündür gönüllü bağışçı kendisi. Sağlığı yerinde. Her bağış sonrası vücudunda hissettiği hafifliği, sabahları ne kadar enerjik ve mutlu uyandığını kelimelerle anlatamayacağını söylüyor. O da hiç hastalanmayanlardan. AB Rh (+) kan grubuna sahip. Çevresini sürekli bilgilendiriyor. Mesela on kadar arkadaşını ikna etmiş, Kızılay’ın gezici ekibini namaz kıldıkları caminin önüne çağırmış. Herkes birbirinden duya duya gelmiş ve o gün 80’den fazla kişi bağışçı olmuş. Herkesin benzer şekilde organizasyonlar yapabileceğini düşünüyor. Bu işi misyon edinmiş hatta: “Sosyal medyada da anlatıyorum. Kanın sunisi yok. Tek kaynağı insan. İlacı yapılamıyor. Size bir zararı da yok. Toplamda 15 dakikanız gidiyor. Ama 3 kişiye ihtiyacı olan ilacı veriyorsunuz. Teşbihte hata olmaz. Kalorifer borusundaki su gibi kan. Sürekli devri-daim ediyor içeride. Ama siz bunun birazını boşaltırsanız yerine yenisi, temizi geliyor. Mantık bu kadar basit. Sadece bu bilgiler bile benim çevremdekileri ikna etmeme yetiyor. Bence bunu herkes denemeli.”
 </p>
 <p>
  Altan Bey, sıklıkla karşılaştığı bir durumu paylaşıyor. “Kullanılan malzemelerin steril olmadığı, kan verildiğinde değerlerin düşeceği, AIDS, hepatit gibi hastalıkların bulaşabileceği gibi ortada bir sürü dedikodu var. Bu yanlış bilgileri Kızılay değiştirmeli.” diyor. Hatta bağış artışını sağlayacak önerilerde de bulunuyor, Coşkun: “Bilinçlendirme çalışmaları okullardan başlamalı. Bağışta bulunan vatandaşa minik hediyeler verilmeli. Halk eğitim merkezleri devreye girmeli. Her kursun başlangıcında 5-10 dakika, kan vermenin önemi anlatılmalı, kafaya takılan sorular cevap bulmalı. Bağışların sayısı bence bu yolla fazlaca artar. Zaten bir kez gitseler görecekler her şeyin ne kadar özenli ve steril olduğunu, kimsenin kafasına göre kan veremeyeceğini.”
 </p>
 <p>
  Altan Bey ile Oğuz Bey kan bağışı meselesini öyle çok önemsiyorlar ki herhangi bir ihtiyaç anında kan vermelerine engel olabilir, sorun çıkarır diye ilaç kullanmıyorlar. Sigara-alkol gibi zararlı alışkanlıkları da yok. Evliler. Beslenmelerine dikkat ediyorlar. Oğuz Bey, “Diş sağlığıma bile özen gösteriyorum. Geçenlerde sadece dişlerimi temizletmiştim. Hemşire hanım trombosit veremeyeceğimi, üç gün sonra gelmem gerektiğini söyledi. Üzüldüm. Başkalarının hayatı için kendi sağlığımızı düşünmüşüz çok mu yani?”
 </p>
 <p>
  Bağışta bulunanların hikâyesi kadar, bağış bekleyenlerin de anlatacakları var elbette. Semra Ceral onlardan biri. Babasına lösemi teşhisi konmuş. Tetkikler, kemoterapi süreci derken trombosit ihtiyacı ortaya çıkmış. ‘En iyi yaşayan bilir’ deyip kan kanseri hastaları için trombositin ne anlama geldiğini Semra Hanım’dan dinliyoruz: “Trombosit kanın pıhtılaşmasını sağlıyor. Her kanda belli bir oranda bulunması gerekiyor. Lösemi hastalarının ise rahatsızlıkları ilerledikçe, özellikle de kemoterapi sonrasında trombosit oranları çok düşüyor. Yani vücutta kanama riski artıyor. Eğer takviye yapılmazsa iç organlarda kanama oluyor. Çoğu zaman da hasta bu sebeple kaybediliyor. Bundan dolayı lösemi hastası olup da trombosit almamış kimse yoktur.”
 </p>
 <p>
  <img alt="" src="http://web.archive.org/web/20160108070553im_/http://medya.aksiyon.com.tr//aksiyon/2016/01/05/574178.jpg "/>
 </p>
 <p>
  <strong>
   Bayramları kan merkezinde karşılamak
  </strong>
 </p>
 <p>
  Semra Hanım’ın babası 0 Rh (-) kan grubuna sahipmiş. Bundan dolayı da bayağı sıkıntı çekmişler. “Bağışlar yeterince yüksek olmadığı için Kızılay yetişemiyor. İlk zamanlar herkes kendi çabasıyla bulmaya çalışıyor.” diyor. Ve ‘o gün’ neler yaşadığını bugün hâlâ sesi titreyerek anlatıyor: “Babam çok rahatsızdı, değerleri çok düşmüştü. Hemen takviye yapmamız gerekiyordu. Ama çok karlı bir gündü. Kan merkezine gittim. Ellerinde yokmuş. Yollar kapalı, hava soğuk olduğu için bağışçı oranı çok düşmüş. Yardımcı olamadılar. Oraya gelen herkese tek tek soruyordum ‘Kan grubunuz ne? Trombosit bağışı yapabilir misin? Babam çok kötü’ diye. Tüm gün oradaydım, kimseyi bulamadım. Akşam oldu, bir televizyon kanalından muhabirler vardı. ‘Ana haberdeki canlı yayına katılır mısınız?’ dediler. Kabul ettim. Kan bağışının hasta ve hasta yakınları için ne ifade ettiğini anlattım. Sonra da anons yaptım babam için. Haberi izleyen birkaç kişi çıkıp gelmiş Çapa’ya. Verdiler çok şükür. Hatta Ali Yıldız isimli vatandaş babamın sürekli vericisi oldu. Trombosit ihtiyacı olduğunda bizi hiç geri çevirmedi.”
 </p>
 <p>
  Semra Hanım’ın babasının rahatsızlığı 2,5 sene sürmüş. Semra Hanım arife günlerini, birçok bayramı kan merkezinde, babasına trombosit ararken karşılamış: “Babamın hayatını bağışıyla kurtaran kişiye ne yapacağımı, nasıl teşekkür edeceğimi bilemiyordum. Aferez işlemi bitene kadar bekliyordum. Onu sağlıklı şekilde gördükten sonra gideceği yere kadar da bırakıyordum.”
 </p>
 <p>
  <strong>
   Bağışlanan Kan  sıkı bir şekilde taranıyor
  </strong>
 </p>
 <p>
  Bağışlanan kanların nasıl bir serüvenle hastalara ulaştığını merak ediyoruz. Bu sebeple Kızılay Kuzey Marmara Bölge Kan Merkezi’ne gidiyoruz. Burası ülkemizde bağışlanan kanların yüzde 65’inin getirildiği önemli bir yer. Her gün yaklaşık 5 bin kişinin kanı buradaki son teknoloji ürünü cihazlarda inceleniyor. Adana, Gaziantep, Trabzon gibi illerden ve ilçelerinden alınmış kanların numuneleri yolcu uçaklarıyla günde 4 kez bu merkeze getiriliyor. AIDS, Hepatit B, Hepatit C ve Sifiliz (frengi hastalığı) gibi hastalıkların taramaları yapılıyor. Sonra da kanlar eritrosit (tam kan), trombosit (beyaz kan) ve plazma olarak bileşenlerine ayrılıyor. Yani bir ünite kan böylece 3 kişiye can oluyor. Laboratuvar tetkikleri sonucunda “Bu kan temizdir, kullanılabilir” sonucu çıkanlar hemen barkotlanıyor. Online sistemde de gözüküyor bilgiler. Bağışlanan kanın buradan izin gelmeden herhangi bir hastaya verilmesi, kullanılması ise kesinlikle mümkün değil.
 </p>
 <p>
  <strong>
   Gönüllü bağışçılar bekleniyor
  </strong>
 </p>
 <p>
  Merkezin Kan Bağış Müdürü Dr. Tanju Levent Çetinkaya, Türkiye’nin kan ihtiyacının karşılanabilmesi için yaklaşık 1 milyon ünite kana daha ihtiyaç duyduklarını anlatıp güvenli ve gönüllü kan bağışına dikkat çekiyor: “Bağış oranlarımız az. Hedefimizi yakalamış olsak ne anons duyarsınız ne de bu konuda mağdur insan görürsünüz. Yeri geliyor, trafik kazası geçiren birine 30 ünite kan takılıyor. Bir gezici ekibin tüm gün topladığı kan, sadece bir kişiye veriliyor yani. Hastanın durumu çok kritik, kurtulma şansı yoksa bile kan ihtiyacı karşılanıyor. Amaç her önümüze gelenin kanını almak değil; düzenli, sağlıklı, gönüllü bağışçıların aramıza katılması. Her 3-4 ayda bir aynı kişiler kan versin mesela. Biz vericinin geçmişini de bilelim. İyi, sağlıklı yaşadığından da emin olalım ve güvenli kan temin edelim hep.”
 </p>
 <p>
  Güvenli kandan söz açılmışken doktor bey çoğu bağışçının doldurmak istemediği ön bilgilendirme formundan bahsediyor: “Formu doldurmaya üşeniyor vatandaşlar. Oradaki bilgileri vermek istemeyenler de çok fazla. Ama bu cevaplar bizim için çok önemli. Güvenli kan almaya çalışalım ki  güvenli kan üretebilelim. Bir kere doldurduk, ikinci kez neden dolduruyoruz diyorlar. Oradaki soruların hepsinin bir anlamı var. Bize dün gece ya da yakın zamanda ne yaptığını anlatmasın, eğer böyle bir durum varsa kan vermesin, çıkıp gitsin.” Laboratuvar teknisyeni Elif Yılmaz burada çok önemli tetkiklerin titizlikle yapıldığını anlatıyor. “Tüm personel her kanı kendine, çocuğuna, ailesine verilecekmiş gibi hazırlıyor. Hatta burada çalışanların hepsi gönüllü verici. Aşağıya bir hasta yakını geliyor mesela. Çok kana ihtiyacı var. Ama elimizde yok. Kan grubu uygunsa hemen arkadaşlardan biri aşağıya inip veriyor. Öyle hikâyeler duyuyor, öyle olaylara şahit oluyoruz ki, bir torba kanın insan yaşamı için ne ifade ettiğini kelimelerle anlatabilmemiz mümkün değil.”
 </p>
 <p>
  <strong>
   KAN BAĞIŞIYLA İLGİLİ MERAK
   <br/>
   EDİLENLER
  </strong>
 </p>
 <p>
  <strong>
   -Kimler kan bağışı yapabilir?
  </strong>
  <br/>
  18-65 yaş arasında, ağırlığı 50 kg üzerinde, önemli bir sağlık sorunu olmayan, kan merkezinde yapılan muayenede sağlığı uygun olduğu tespit edilen ve hemoglobin ölçümü uygun herkes (erkekler 13,5, kadınlar 12,5) üç ay aralıklarla kan bağışında bulunabilir.
 </p>
 <p>
  <strong>
   -Kan verme işlemi ne kadar sürüyor?
  </strong>
  <br/>
  İğnenin damara girmesini takiben kan torbası dolmaya başlıyor, 6-8 dakikada kan alımı sonlanıyor. İnsan vücudundaki yaklaşık 5 bin-6 bin mililitre kanın ortalama 450 mililitresi alınıyor böylece. Yani toplam kan hacminin yüzde 7,5-9’u.
 </p>
 <p>
  <strong>
   -Aferez nedir?
  </strong>
  <br/>
  Aferez, kan bağışçısından kanının, hasta için gerekli olan bölümünün (eritrosit, trombosit veya plazma) alınıp ihtiyaç duyulmayan bölümünün vericiye geri aktarılması işlemine deniyor.
 </p>
 <p>
  <strong>
   -Aferez işlemi nasıl gerçekleşiyor?
  </strong>
  <br/>
  Trombosit aferez işlemi, bağışçı ile aferez cihazı arasında, hasta için gereken kan bileşeni (trombosit) elde edilene kadar devam eden bir kan alıp-verme işlemi. Cihaz bağışçının kanını küçük miktarlarda alarak gerekli olan trombositi ayırıyor ve kanın trombosit dışında kalan kısmını bağışçıya geri veriyor. Bu işlem cihazdan cihaza değişiklik göstermekle birlikte ortalama 45-60 dakika sürüyor.
 </p>
 <p>
  <strong>
   -Kimler aferez bağışçısı olabilir?
  </strong>
  <br/>
  Damar yapısı uygun, kan verebilecek durumdaki herkes aferez bağışında (trombosit) bulunabilir.
 </p>
 <p>
  <strong>
   -Hangi sıklıkta aferez kan bağışı yapılabiliyor?
  </strong>
  <br/>
  Aferez bağışı, aralarında en az 48 saat olmak şartıyla, haftada 2 defadan fazla verilemiyor. Bir yılda da 24 bağışı geçmemesi gerekiyor. Tam kan bağışı yapanlar, en az 4 hafta sonra trombosit bağışında bulunabiliyor. Trombosit aferezi bağışından sonra tam kan bağışı yapabilmek içinse en az 48 saatin geçmesi isteniyor.
 </p>
 <p>
  <strong>
   -Aferez işleminin herhangi bir sakıncası var mı?
  </strong>
  <br/>
  Aferez işlemi esnasında kanın ayrıştırılması için kullanılan setler tek kullanımlık ve steril. Setler kapalı sistemle çalıştığı için kanın cihaz ile teması söz konusu değil. Bu nedenle aferez işlemi esnasında hastalık bulaşma riski yok.
 </p>
 <p>
  <strong>
   KAN BAĞIŞININ FAYDALARI
  </strong>
 </p>
 <p>
  Kemik iliğinin yağlanmasını önler.  Kan yapımını canlı tutar.  Kan verilir verilmez vücutta genç hücreler dolaşıma katılır. Bu sayede bağışçı kendini enerjik, dinç ve canlı hisseder.  Bağış, kandaki yüksek yağ oranını düşürür, kalp krizi riskini yüzde 90 azaltır.  Baş ağrısı, stres, yüksek tansiyon, yorgunluk gibi rahatsızlıklar yaşayanların şikâyeti ciddi oranda azalır.  Kan bağışçısı her kan verdiğinde AIDS, Hepatit B, Hepatit C, Sifiliz gibi hastalıkların taramasından ücretsiz yararlanır.  Kan yapımını canlı tutar.  Kan verilir verilmez vücutta genç hücreler dolaşıma katılır. Bu sayede bağışçı kendini enerjik, dinç ve canlı hisseder.  Bağış, kandaki yüksek yağ oranını düşürür, kalp krizi riskini yüzde 90 azaltır.  Baş ağrısı, stres, yüksek tansiyon, yorgunluk gibi rahatsızlıklar yaşayanların şikâyeti ciddi oranda azalır.  Kan bağışçısı her kan verdiğinde AIDS, Hepatit B, Hepatit C, Sifiliz gibi hastalıkların taramasından ücretsiz yararlanır.  Düzenli bağışçılar ve aileleri, herhangi bir ihtiyaç anında Kızılay’dan öncelikli kan alma hakkına sahiptirler.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bir-kan-uc-can_553458), [web.archive.org (arşiv bağlantısı)](http://web.archive.org/web/20160108070553/http://www.aksiyon.com.tr:80/dosyalar/bir-kan-uc-can_553458)
