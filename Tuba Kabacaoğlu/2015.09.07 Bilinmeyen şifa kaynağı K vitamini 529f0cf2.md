# Bilinmeyen şifa kaynağı: K vitamini

*Tuba Kabacaoğlu 2015.09.07*

<div class="pNewsDetailMainContent" itemprop="articleBody">
 <blockquote>
  <p>
   K vitaminini çoğumuz tanımıyorUZ. Fakat onun eksikliğiyle tetiklenen hastalıklar sürekli gündemimizde. Kireçlenme, kemik erimesi, damar sertliği, kanser, Alzheimer…
  </p>
 </blockquote>
 <p>
  Kemik erimesi, damar kireçlenmesi, kanser, Alzheimer gibi hastalıklar ne çok kulağımıza çalınıyor modern dünyada. Bir yanımız bu hastalıklardan korkuyor, diğer yanımız ise sanki her geçen gün biraz daha kanıksıyor. Hatta orta yaşın üzerindeki hatırı sayılır bir kitle de bu sağlık problemlerinin bir ya da birkaçını yaşayacağını düşünerek şimdiden yelkenleri suya indiriyor.
 </p>
 <p>
  Oysa uzmanlar insanın etkiler yerine sebepleri ortadan kaldırarak hastalıkların nüksetmesini önleyebileceğini söylüyor. Çok basit durumlarda bile. Mesela; yüzde 30 daha az kalori, yüzde 20 daha uzun bir yaşam anlamına geliyor. Ya da günde 30 dakika egzersiz, yukarıda bahsi geçen hastalıklara yakalanma oranını yüzde 40 azaltıyor. Dolayısıyla sağlıklı bir yaşam için duruma göre hareket etmek yeterli değil, aktif girişimde bulunmak şart. Tam da bu esnada bir İngiliz atasözünü hatırlıyoruz: “Her gün bir elma kişiyi doktordan uzak tutar. Tabii iyi nişan aldığı müddetçe!”
 </p>
 <p>
  Hedefi 12’den tutturmanızı sağlayacak birçok vitamin grubu mevcut. Bizim konumuz ise lahana, brokoli, ıspanak, maydanoz, fesleğen, kuşkonmaz, marul, köri, salatalık turşusu, havuç, kereviz, soya fasulyesi, kaju, yaban mersini gibi yiyecekleri tüketmeyi sevmeyenleri yakından ilgilendiriyor. Tabii sürekli aspirin kullananlar, kistik fibrozlular (akciğer, pankreas, bağırsak, ter bezleri ve dış salgı bezlerinde görülen kalıtsal bir rahatsızlık), tansiyon hastaları, karaciğer ve bağırsak rahatsızlıkları yaşayanlar, kolesterol-epilepsi ilaçları kullananlar, bilmeden yüksek doz A ve E vitamini alanlar da bu gruba dâhil. Çünkü bu kişiler ‘muhtemelen K vitamini eksikliği yaşıyor.
 </p>
 <p>
  K vitamini, yağ dokusunda çözünen vitaminler arasında yer alıyor. Karaciğer ve yağ dokusunda da depolanıyor. En önemli işlevi ise kanın pıhtılaşmasını sağlamak. Bununla da sınırlı değil elbette marifetleri. Doç. Dr. Hasan Önal, Beslenme Bülteni’nde K vitamininden ayrıntılı şekilde şöyle bahsediyor: “Kemikleri kırılmaya karşı korur, menopoz sonrası kemik kaybını önler, damar sertliği riskini azaltır, karaciğer ve prostat kanseri ihtimalini düşürür. K vitamini bilinen en güçlü antioksidanlardan biridir. K vitamini eksikliğinin kemik erimesi, kemik kırığı riskini artırdığına dair çok sayıda çalışma da vardır.”
 </p>
 <p>
  Hasan Önal, K vitamininin kemik ve damar sağlığına faydasının da önemle altını çiziyor: “Bir ev düşünün. Bu ev kemikleriniz, duvarları da osteokalsin isimli (kemik yapısında bulunan 49 amino asit artığından oluşmuş küçük bir protein) tuğladan oluşsun. Bu tuğlaların birbirine yapışması için kalsiyumdan oluşan çimento lazım. İşte K vitamini hem tuğlanın yapımında hem de çimentonun oluşumunda görevli. K vitamini, vücuda çökmüş kalsiyumu yerinden söküp alıyor ve kemiğe oturmasını sağlıyor. Yani bu çok önemli vitamin, kemik dışı dokularda kireç çözücü olarak vazife yapıyor.”
 </p>
 <p>
  Çevrenizdeki orta yaş üzerindeki yetişkinleri şöyle bir gözünüzün önüne getirin. Çoğunun kireçlenme, erken menopoz, kemik erimesi, kemik ağrıları gibi şikâyetleri var değil mi? Eğer zamanında yeteri kadar K vitamini almış olsalardı acaba yine de kemik hastalıklarını yaşar, düşüp kalçalarını kırmaktan bu kadar çok korkarlar mıydı? Nitekim bilim insanları yaptıkları birçok araştırmanın sonucunda şöyle bir gerçeğe ulaşmışlar: “K vitamini eksikliği kemik erimesi, kemik kırığı riskini artırır.” Japon araştırmacılar da soya fasulyesinden yapılmış, geleneksel Japon kahvaltı yiyeceği Natto’nun içerdiği K vitamini sayesinde kalça kırığı sıklığının azaldığını fark etmiş. Devamında da (1995) K vitamini rutin olarak kullanılmaya başlamış. Hatta menopoza giren kadınlar D ve K (80 mikrogram) vitaminini birlikte alıyormuş. Yine aynı sonuçtan yola çıkarak Amerika’da da osteoporoz tedavisi görenler K2, D vitamini ve kalsiyum içeren preparatlardan faydalanıyormuş.
 </p>
 <p>
  Kronik rahatsızlıkları olmayan, rutin ilaç kullanmayan ve çok yönlü beslenen kişilerde K vitamini eksikliği çok fazla görülmüyor. Bağırsaklarda bulunan iyi bakteriler sınırlı miktarda da olsa K vitamini üretebilme kabiliyetine sahip. Ancak çeşitli hastalıklar sebebiyle antibiyotik kullandığımızda bağırsak floramız bozuluyor ve K vitamini üretemez, ememez hâle geliyor. Ya da safra kesesi veya safra yolu hastalıkları, kistik fibrozis, çölyak, karaciğer hastalıkları, kan inceltici ilaçlar, hemodiyaliz tedavisi K vitamini dengemizi altüst etmeye yetiyor. Türkiye’de hastaların K vitamini düzeylerine rutin olarak henüz bakılmıyor. ‘Kısa vadede’ insan yaşamını tehdit edecek, gündelik yaşamı etkileyecek reaksiyonlara sebep olmadığı için de hastalardan böyle bir talep iletilmiyor sağlık çalışanlarına. Dolayısıyla beslenme biçiminiz rahatsızlıklarınız ya da kullandığınız rutin ilaçlar sebebiyle riskli grupta yer alıyorsanız bir an önce K vitamini düzeyinize baktırmanızda fayda var.
 </p>
 <p>
  K vitamini eksikliğini vücudunuzun ufak ufak dillendirmeye başladığı dönemde neler yaşayacağınıza gelince… Âdet kanamanız artabilir, diş etiniz, burnunuz kanayabilir, idrarınızda kan görülebilir, kolay yaralanma ve morarma yaşayabilir, küçük kesiklerinizin bile normalden daha uzun süre kanamasına şahit olabilirsiniz. Orta vadede ise yavaş yavaş kemik yoğunluğunuz azalabilir, eklem ağrıları başlayabilir, damar sertliği, böbrek taşı gibi sorunlar yaşayabilirsiniz. Aklına takılanlar için; fazla K vitamini almanın vücuda herhangi bir olumsuz etkisi yok.
 </p>
 <p>
  <strong>
   BEBEKLERDE KANAMA RİSKİ ARTIYOR
  </strong>
 </p>
 <p>
  K vitamini yağda eriyen bir vitamin olmasına rağmen vücuttaki deposu çok az. Gebelik döneminde anneden bebeğe geçişi de yine aynı şekilde çok sınırlı. Anne sütü ve anne sütüne yakın formlarda yapılan bebek mamalarında da K vitamini düzeyi oldukça düşük. Tüm bu nedenlerden dolayı yeni doğan bebeklere ilk gün K vitamini enjekte ediliyor ki. Ki bebekteki pıhtılaşma faktörleri aktif hâle gelebilsin. Doğar doğmaz K vitamini alamayan bebeklerde ise göbek kanaması, beyin kanaması gibi önemli kanama sorunları ortaya çıkabiliyor. Doç. Dr. Hasan Önal, “Anne gebelikte epilepsi ilacı kullanıyorsa yeni doğan bebekte K vitamini eksikliğine bağlı kanama riski daha fazladır.” diyor.
 </p>
 <p>
  <strong>
   GÜNLÜK İHTİYACIN YÜZDE 60’I FESLEĞENDE
  </strong>
 </p>
 <p>
  2 tatlı kaşığı öğütülüp kurutulmuş fesleğen ve reyhan, kişinin günlük K vitamini ihtiyacının yüzde 60’ını karşılıyor. Daha etkili sonuç için fesleğenin taze taze tüketilmesi tavsiye ediliyor. Fesleğen seçerken yapraklarının canlı, parlak ve yeşil olmasına dikkat edin. Koyu, lekeli, kesik, yırtık ve sararmış yapraklı olanları tercih etmeyin. Fesleğeni rutin olarak kullanmayı planlıyorsanız, evinizde saksı içinde, bolca güneş gören bir yerde rahatlıkla yetiştirebilirsiniz. Böylece dalından koparıp yıl içinde her an taze fesleğen tüketebilirsiniz. İçeriğinde zengin miktarda K vitamini bulunan diğer sebze-meyveler ise şöyle: maydanoz, kıvırcık lahana, ıspanak, hardal yaprağı, turp yaprağı, karalahana, pazı, kekik, ada çayı, Brüksel lahanası, lahana, brokoli, keklik otu, kuşkonmaz, kereviz, deniz sebzeleri, salatalık, pırasa, karnabahar, yeşil fasulye, yaban mersini, domates, erik kurusu, üzüm, ahududu…
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bilinmeyen-sifa-kaynagi-k-vitamini_552164), [web.archive.org (arşiv bağlantısı)](http://web.archive.org/web/20150910122627/http://www.aksiyon.com.tr:80/dosyalar/bilinmeyen-sifa-kaynagi-k-vitamini_552164)
