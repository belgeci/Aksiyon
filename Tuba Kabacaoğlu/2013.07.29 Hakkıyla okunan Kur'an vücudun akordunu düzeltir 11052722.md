# Hakkıyla okunan Kur’an vücudun akordunu düzeltir

*Tuba Kabacaoğlu 2013.07.29*

<div class="pNewsDetailMainContent" itemprop="articleBody">
 <p>
  Kur’an-ı Kerim, şan tekniğiyle okunmaya hayli elverişli. Birbiriyle bağlantısız gibi görünen bu iki alan aslında hep iç içeymiş. Mesela Pavarotti, eserlerini seslendirirken hep ‘gunne’ yapıyormuş.
  <br/>
  <br/>
 </p>
 <p>
  ‘Aksiyon dergisinde okuduğum haber, bu kitabın yazılmasına vesile oldu diyebilirim. Şan derslerinin önemini “İzmir’in ‘şan’lı hocaları” başlıklı yazıdan öğrendim. Gönül Hanımefendi’nin eşi arkadaşım Şükrü Bey’i arayıp haberde anlatılan hususların genişletilip kitap haline getirilmesini istedim. Çünkü hafızlar, vaizler ve konferansçıların bu dersi almaya ses sanatkârları kadar ihtiyaçları olduğunu fark ettim. Onlar da kırmadılar ve böyle bir eser meydana geldi. Pek çok insanımızın bu kitaptan istifade edeceğini ümit ediyorum.” diyor takdim yazısında Abdullah Aymaz Beyefendi.
  <p>
   Haberimize konu olan “Kur’an ve Şan Tekniği Hû” kitabı raflardaki yerini alır almaz eserin yazarı olan müzisyen Gönül Hurmalı’nın kapısını çaldık. Yazar iki yıllık yoğun çalışma döneminden sonra “Her nefeste Hû diyoruz”, “Şan tekniği Kur’an-ı Kerim’in doğasında var”, “Allah lafzı ile tedavi mümkün”, “Allah derken vücudumuzda ‘vav’ oluşuyor” gibi tespitler yapıyor. Kur’an’ın diksiyon yapısı, mahreç, tecvid, akustik, rezonans gibi konuları ile şifa olma yönünü şan tekniği açısından ele alıyor. Şan tekniği; diyafram nefesi, rezonans ve daha birçok konuyu içinde barındırdığı için nefesten başlayarak anlaşılır örneklerle detaylı açıklamalar yapıyor. “Şan” ve “tecvid” alanında uzman görüşlerine başvurarak Kur’an ve şan arasındaki ilgi noktalarını tespit ediyor. Sakin, boğazımızı yormadan, ses-boğaz hastalıklarına yakalanmadan, huzur içinde nasıl Kur’an-ı Kerim okuyabileceğimizi pratik uygulamalar ve çizimler eşliğinde açıklıyor. Sıradan vatandaşlara da “Herkes Kur’an-ı Kerim’i güzel, hakkını vererek okumak isteyebilir. Yalnız diyafram ve rezonans konularını bilmeden mahreç ve tecvidlerin hakkını vermek mümkün değildir, ne yazık ki taklitten öteye gitmez.” diyerek uyarıda bulunuyor…
   <p>
    Gönül Hurmalı, 9 Eylül Üniversitesi İzmir Devlet Konservatuarı Şan (opera ve konser şarkıcılığı) Bölümü’nde eğitim almış bir müzisyen. Fakat yıllar içinde Kur’an-ı Kerim’le tasavvuf musikisi arasındaki bağı kavi şekilde kurmuş ve bu alanda kendini oldukça yetiştirmiş. Modern müzik aletlerinin dışında ud çalıp ney üflüyor. Tasavvuf musikisi çalışmalarına ise hız kesmeden devam ediyor. Kur’an kurslarında hafızlık ile hafızlığa hazırlık öğrencilerine mahreç, harflerin çıkış yerleri, diyafram kullanımı ve rezonans tekniğini kullanarak (burun kısmındaki sesi sinüs boşluklarına taşımak) Kur’an-ı Kerim okumayı öğretiyor. Böylece Kur’an talebeleri, geleceğin din görevlileri kronik rahatsızlıklarından daimi olarak kurtuluyor.
    <p>
     <strong>
      Önce nefes geliyor
     </strong>
     <p>
      Şan tekniği, diyafram kelimelerini duyduğunuzda biraz yadırgayabilirsiniz. Halbuki hepimizin ihtiyaç duyduğu sağlıklı, doğru nefesle başlıyor her şey. Mesela oturduğumuz yerde 1 dakika içinde ortalama 13-15 kez nefes alıp veriyoruz. Bunu 24 saatlik zaman dilimi için düşündüğümüzde karşımıza 19-20 bin rakamı çıkıyor (Sayı kişinin günlük yaşam ritmine göre farklılaşıyor). Bunun üzerine ‘Oksijensiz ortamda yaşayan ve gelişen tek hücre kanserdir’ bilgisi de eklenince konunun ehemmiyeti daha da artıyor. Gönül Hurmalı dünyaya geldiğimizde en doğru şekilde nefes aldığımızı fakat zamanla bu özelliğimizi kaybettiğimizden bahsediyor. Bu konuda da kendimize çeki düzen vermemiz gerektiğini düşünüyor: “Bedeninizi biraz dinlerseniz, çok az nefes aldığınızı fark edeceksiniz. Genelde kambur iki büklüm otururuz. Bu oturuşla istesek de doğru nefes alamayız. Çoğu hastalığın temelinde bu incelik gizli. Tedavilerde önerilen spor ve egzersizin sebebi de vücuda giren oksijen oranını artırıp kan dolaşımını sağlamak.”
      <p>
       Yazar, eleştirilerinde çok haklı. Çünkü nefes alıp vermek sadece bizim değil; bedenimizdeki hücreler için de tek hayat kaynağı. Gün içinde binlerce kez yaptığımız bu eylem ve genel kalitesi üzerine düşünmekse çok azımızın aklına geliyor. Ta ki hastalıklar kapımızı çalana dek. Belki de bu mekanizmanın nasıl çalıştığını bilmekle işe başlamak lazım.
       <p>
        Adını çok sık duyduğumuz diyafram, aslında soluk alıp verme işleminde görevli. Aynı zamanda akciğerin çalışmasını destekleyen çok güçlü bir kas. Göğüs kafesinin hemen altında kalıyor, karın boşluğuyla göğsü birbirinden ayırıyor. Kalın zar görünümündeki diyafram, soluk aldığımızda kasılarak düzleşiyor, akciğerlerin tabanını aşağıya doğru çekiyor. Bu sırada kaburgaların arasındaki kaslar kasılarak göğüs kafesinin genişlemesine yardım ediyor, akciğerler nefes borusundan gelen havayı içine alıyor. Nefes verirken de diyafram ile soluk kasları gevşediği anda göğüs kafesi daralıyor, akciğerler eski haline dönüyor, içerideki hava dışarıya atılıyor.
        <p>
         Sağlıklı ve doğru bir nefes için neler yapılması gerektiğini Hurma-lı’dan öğreniyoruz: “Nefes çalışması fiziksel hareketlerle birleştiğinde daha yararlı oluyor. O yüzden çoğunlukla yürüyüş öneriliyor. Bu esnada vücudumuzun birçok bölümü çalışırken aynı zamanda nefesimiz de düzene giriyor. Hava şartları yürümeye elverişli değilse; evde havalandırılmış ortamda, sırtınız dik şekilde oturun. Burnunuzdan yavaş ama alabildiğinizce çok nefes alın, yavaşça ağzınızdan verin. Bu iki adımı yine tekrarlayın. Sonra burnunuzdan nefes almaya başlarken ağır ağır dörde, nefes verirken de altıya kadar sayın. Soluk verirken kaslarınızın rahatladığını, gevşediğini hissedin. Beden ve ruh sağlığınız için günde en az 40 kere sağlıklı nefes alın.” Ses ve nefes egzersizi deyip geçmeyin, Hurmalı bu vesileyle sinüzit ve solunumla ilgili alerjik rahatsızlıklar yaşayan öğrencilerinin iyileştiğini, bir kısmının da sıkıntılarının oldukça hafiflediğini anlatıyor.
         <p>
          <strong>
           Hakkıyla Kur’an okumak için...
          </strong>
          <p>
           Diksiyon ve şanda sesin öne alınması çok önemli. Sesin önde olması; sesin göğüste ya da boğazda değil de yüzde tınlaması anlamına geliyor. Buna ‘Yüzdeki rezonans’ deniyor. Özellikle tiyatro eğitiminde, spikerlik gibi alanlarda rezonansı kullanmayı öğrenmek oldukça önemli görülüyor. Çünkü sesler ancak bu yolla güzel tonlanarak dinleyicilere ulaşıyor. Kur’an-ı Kerim’i şan tekniği açısından inceleyen Gönül Hurmalı, bu konuyu ilk kez gündemimize taşıyan kişi. Harf, tecvid kuralları, kendi deneyimleri ve yıllardır devam eden çalışmalarından yola çıkarak önemli bilgilere ulaşmış: “Birçok harfin çıkış yeri, tınısı ve bilhassa bazı tecvid uygulamaları, sesi öne taşıma özelliğine sahip. Hatta Kur’an, öne alınmış sesin kaybedilmeden okunmasına elverişli telaffuz imkânları da sunuyor. Her dilde diksiyon, şan çalışmak mümkün. Ancak bizim iddiamız, Kur’an’ın tabiî yapısının buna imkan tanıdığı yönünde. Yani diksiyon ya da şan konusunda hiçbir bilgisi olmayan biri, aslında ‘şan’ tekniklerinin önemli kısmını uyguluyor.”
           <p>
            Kur’an-ı Kerim’le günün 8-12 saat, meşgul talebeler, din görevlileri var. Onların boğaz ve ses rahatsızlıklarına şan eğitiminin şifa olduğu hem pratik hayatta hem de bilimsel verilerle ispatlanmış durumda. Çünkü rahatsızlananlar hastanelerin foniatri kliniklerinde (Tıbbın ses ve konuşma bozukluklarıyla ilgilenen uzmanlık dalı) 10-15 gün ses eğitimi alıyor. Gerçi çok az hastanede bu bölüm bulunduğu için hastaların çoğunluğu antibiyotik tedavileriyle geçiştiriliyor. Dolayısıyla ses rahatsızlıkları yaşayanlar; sağlık problemlerine ‘Kur’an ve Şan Tekniği Hû’ isimli kitaptan faydalanarak evde yapacakları egzersizlerle çözüm bulabilir.
            <p>
             Peki, sıradan vatandaşlar Kur’an-ı Kerim’i şan tekniğini kullanarak okuduğunda hayatlarında neler değişebilir? Hurmalı, sorumuza ayet, hadisler ışığında açıklama getiriyor eserinde. Üstelik 25 yıllık yolculuğunun kazanımlarını da paylaşıyor bu vesileyle: “Kur’an, kendisini özenle, titizlikle okuyan, telaffuzlarına dikkat edenlere ilâhî ikramlar sunar. Vücudumuzda oluşan her türlü akord bozukluğu bu etkiyle yeniden ayarlanıp dengelenir. Harflerin ve kelimelerin tınısı, okuyucuyu bütün zamanların en etkili terapi arayışlarının ulaşamayacağı boyutlarda etkiler. Okuyucunun hem madde hem mana âlemine hitap eder. Sıkıntıları selamete, ye’si ümide, korkuları emniyete çevirir. ‘Allah’ lafzının sonundaki ve ‘hû’ daki ‘h’, diyaframı çalıştırır. Diyafram çalışmaya başlayınca, stresin kilitlediği karın bölgesi aktifleşmeye başlar.”
             <p>
              <strong>
               Kur’an’la irtibatım güçlendi
              </strong>
              <p>
               Yazara göre, tecvid bizim anladığımızdan daha derin bir güzellik tarifini içeriyor. Kur’an’ı şimdiye kadar duymadığımız entelektüel bakışla tanımaya, anlamaya ise çok ihtiyacımız var. Bunun için de bir takım pratik bilgi ve yönlendirmelere muhtacız: “Hep birlikte tecvid seferberliği ilan edebiliriz. Tecvid konusu bilirkişiler tarafından bu bakış açısıyla tekrar ele alınmalı, tecvid uzmanları ve şan eğitmenleri birlikte çalışmalı. Kur’an-ı Kerim’le meslekî çerçevede ilgilenenler şan eğitimi alabilir, bilgilerini öğrencilerine aktarabilir. Bize düşen; tecvidin önemini kavrayıp, okumamızı güzelleştirmek için çaba sarf etmek. Allah bu şekilde okumamızı dilediyse, tecvid ve tertilin pek çok hikmetler ve hayırlar barındırdığını idrak etmek gerekir.”
               <p>
                Son iki yılını derin araştırmalarla geçiren yazar, öğrendiği her yeni bilgiyle adeta büyülenmiş. Mesela, Kur’an harflerinin talimi sırasında dil ile pek çok noktaya dokunduğumuzu, bu noktaların ise beyni uyaran birtakım sinir uçları olma ihtimali yazarı çok etkilemiş. Hemen Kur’an’la yoğun şekilde meşgul olmuş kişilerin genç duruşları gelmiş aklına. Şan tekniğinde damak yapısı önemli olunca insan damağına benzeyen kubbe yapısının mimarideki yerini de araştırmış ve yolu sesini çok güzel kullanabilen, kubbeli ilk mabedi inşaya başlayan Davud aheyhisselamın hikayesiyle kesişmiş. Birbiri ardına yaşadığı birçok güzelliğin neticesinde Kur’an-ı Kerim’le daha yakın bir dostluğun kapıları kendisine aralanmış. Gönül Hanım, geride bıraktığı onca yılın üzerine, bu seneki yaz tatilini sabahtan öğlene kadar talim dersinde geçiriyor. Halinden de çok memnun: “Kur’an harflerini şeker tanelerini çevirir gibi tek tek talim etmek ve bunu bizzat yaşamak, hissetmek istiyorum. İnşallah okuyucunun Kur’an’la yolculuğuna da biraz olsun kitap vesilesiyle katkı sağlayıp heyecanlarını artırabiliriz.”
               </p>
               <hr/>
               <h3>
                <span>
                 PAVAROTTİ DE ‘GUNNE’ Mİ YAPIYOR HOCAM?
                </span>
               </h3>
               <p>
                “Tasavvuf mûsikisi repertuarı çalışırken ilahi söylerken de gunneye dikkat etmeleri konusunda öğrencileri bilgilendiriyordum. Doğru ve yanlış biçimlerde seslendirerek ikisini nasıl ayıracaklarını anlatmaya çalıştım. Rezonans bölgesinde canlı ve parlak duyulan sesin, ‘gunne’ yaptığımız yere dikkat ederek elde edilebileceğinden bahsettim. Doğru seslendirme sırasında oluşan tınıyı, öğrencilerimiz biraz da şaşırarak onaylıyorlardı. Tam bu sırada öğrencim söz istedi: ‘Bu durumda Pavarotti de gunne mi yapıyor hocam?’ İlk anda hep birlikte gülüştük ama öğrencinin teşhisi doğruydu. Şan sesinde genzin önemi ve ‘gunne’nin manasının ‘genizden okumak’ olması öğrencimizin tespitini haklı çıkarıyordu. Onların hafızlık eğitimi sırasında Kur’an-ı Kerim çalışırken uyguladıkları bazı yöntemleri, biz opera çalışmaları sırasında kullanmışız.  Birbirinden oldukça uzak görünen bu iki konunun aslında birbirine çok yakın olması ilginç değil mi?”
                <p>
                </p>
                <hr/>
                <h3>
                 <span>
                  AŞR-I ŞERİF ÇALIŞIRKEN NOTALARDAN FAYDALANIYORUZ
                 </span>
                </h3>
                <p>
                 “İlgili makamlar Kur’an eğitimi veren okullarda şan, mûsiki, makam gibi eğitimleri daha fazla ciddiye almalı. Bu konuda yetenekli kimselere özel eğitimler verilmeli. Mesela öğrencilerimle aşr-ı şerif çalışırken tekrar ederken aynı biçimde okuyabilmek için notalardan faydalanıyoruz. Örneğin, yükseldiğimiz yerin hangi notaya karşılık geldiğini bilirsek her seferinde aynı sesi bulabiliyoruz. Nota bilmek işimizi çok kolaylaştırıyor. Mesleki düzeyde Kur’an-ı Kerim eğitimi alan öğrencilerin her gün en az bir ders saati makam terennüm etmeleri, güzel makamla okuma alışkanlığı edinebilmeleri çok elzem. Kur’an’a saygı için de bu gerekli. İleride, iyi düzeyde Kur’an okuyabilen, Türk müziği eğitimi almış öğretmenlere ihtiyaç olacaktır.”
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hakkiyla-okunan-kur-an-vucudun-akordunu-duzeltir_536081), [web.archive.org (arşiv bağlantısı)](http://web.archive.org/web/20150614012832/http://www.aksiyon.com.tr:80/dosyalar/hakkiyla-okunan-kur-an-vucudun-akordunu-duzeltir_536081)
