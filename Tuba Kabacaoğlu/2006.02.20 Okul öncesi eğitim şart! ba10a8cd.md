# Okul öncesi eğitim şart!

*Tuba Kabacaoğlu 2006.02.20*

<div class="pNewsDetailMainContent ctx_content" itemprop="articleBody">
 Türkiye'deki çocukların sadece yüzde 11'i okul öncesi eğitimden faydalanabiliyor. Bu oranı artırabilmek için Türkiye'nin her yerinde bilinç yükseltme programları yapılıyor. Peki, okul öncesi eğitim neden bu kadar önemli? Anaokulu bir çocuğun hayatına neler katabilir?Kare bir masanın etrafında yirmi çocuk Ellerinde rengârenk boya kalemleri, önlerinde hayal dünyalarından haber veren farklı şekiller. Bir yandan konuşuyor, bir yandan da öğretmenin 'çocuklar biraz daha sessiz olun' hitabına muhatap oluyorlar. Kimi gece gördüğü rüyasını çiziyor kimi çok özlediği dedesini resmediyor. Bunlar Türkiye'deki 7 milyon çocuktan sadece birkaçı. Onlar şanslı, ülkemizde 4-6 yaş grubundaki çocukların yüzde 11'i, 5-6 yaş grubundaki çocukların da yüzde 25'i okul öncesi eğitim kurumlarından faydalanabiliyor çünkü. Dünyadaki rakamlar ise oldukça yüksek: Meksika'da yüzde 70, Fas'ta yüzde 34, Doğu Avrupa ülkelerinde yüzde 50, Avrupa ülkelerinde ise yüzde 100 oranında. Peki, Türkiye'de neden eğitim oranı bu kadar düşük? Yoksa anaokulunun çocuklara hiç mi katkısı yok?
 <br/>
 <br/>
 Aslında insan hayatı boyunca sahip olacağı niteliklerin yüzde 60'ını okul öncesi dönemde kazanıyor. 6 yaş, çocuğun okulla tanıştığı ve gelişiminde sıçrama yaptığı bir dönem. Anaokulu da sıcak anne kucağından sonra dünyaya açılan yepyeni bir pencere. Anne Çocuk Eğitim Vakfı'nın (AÇEV) yaptığı bir araştırmaya göre, okul öncesi eğitim alan çocuklar daha başarılı, üretken, sorun çözmede daha yetkin oluyorlar. Kelime hazneleri yaşıtlarına göre daha çok gelişiyor, zihinsel, sosyal, duygusal açıdan kendilerini ifade etmekte zorlanmıyorlar. En önemlisi de anaokulunda öğrenmeyi öğreniyorlar.
 <br/>
 <br/>
 Anne kucağından ayrılmak zor
 <br/>
 <br/>
 Şüphesiz bir çocuk için anaokuluna gitmek hiç de kolay değil. Zira gideceği ortamda artık annesi yok. Dolayısıyla ihtiyaçlarını ya kendisi ya da hiç tanımadığı kişiler karşılıyor. Meşe Palamudu Çocuk Evi öğretmenlerinden Hülya Ekşi, ilk haftalarda çocuklarda görülen tedirginliğin aile okul işbirliğiyle aşılabileceği görüşünde. "Psikolojik ve duygusal açıdan 'yuvadan uçmak' onları ürkütebiliyor." diyen Pedagog Dr. Melda Alantor'a göre, ilk başta zorlansalar da üç yaşından itibaren çocuklar okul öncesi eğitim almaya hazır. Özel Sevgi Çiçeği Anafen Anaokulu Müdürü Fatma Ersöz, okul öncesi eğitimin şart olduğunu, ilkokula başlayacak bir çocuğun mutlaka anasınıfında okuması gerektiğini söylüyor. Ersöz'e göre, 5-6 yaşına kadar tüm ihtiyaçları anne-baba ya da bakıcısı tarafından karşılanan çocuklarda özgüven problemi oluyor. Okul öncesi eğitim sayesinde çocuklar, kendi ihtiyaçlarını kendisi karşılamayı, sorumluluk almayı öğreniyor. Melda Alantor'a göre, anaokuluna alıştırmak için çocuklar okula önceden götürülmeli, sevdiği oyuncak ve eşyaları yanına alması sağlanmalı ve öğretmenleriyle tanıştırılmalı.
 <br/>
 <br/>
 Çocukların muhakkak okul öncesi eğitim alması gerektiğini vurgulayan uzmanlardan biri de psikolog Alanur Özalp. Anne çalışsın ya da çalışmasın çocuğun üç yaşından itibaren anaokuluna gönderilmesi gerektiğine dikkat çekerek, "Ailelerin kimi anaokulunu gereksiz görüyor kimi de otistik, hiperaktif, zihinsel engelli çocuğunun burada iyileşeceğini düşünüyor. Okul öncesi eğitim hakkında ailelere bilgi verilmesi lâzım." diyor. Alanur Hanım'a göre aileler çocuklarını 'koruma güdüsü' ile yanlarından ayırmak istemiyor, çalışmayan kadın çocuğunu anaokuluna gönderdiğinde 'kötü anne' oluyor.
 <br/>
 <br/>
 O hâlde herkesin üzerinde ittifak ettiği, hemen her gün yeni bir anaokulunun açıldığı Türkiye'de okul öncesi eğitim nasıl olmalı? Hacettepe Üniversitesi Eğitim Fakültesi İlköğretim Bölümü Okul Öncesi Eğitim Ana Bilim Dalı'ndan Prof. Dr. Belma Tuğrul, okul öncesi eğitim hedefinin 'etkin birey, etkin vatandaş' yetiştirmek olduğuna dikkat çekerek, "Eğitim sürecinde çocuğun bireyselliği korunmalı. Toplumla kendini bir bütün görmeli ve çocuğun toplumun gelişmesine faydalı, sorumlu bir vatandaş olması sağlanmalı." diyor. Prof. Tuğrul'a göre etkili ve başarılı öğrenme sadece öğretmenin anlattıklarını ezber ve tekrarlamayla değil, problem çözme, eleştirel düşünme, akıl yürütme yeteneklerinin gelişmesine yardımcı olacak şekilde olmalı. Psikolog Özalp da ders programlarının esnek olması gerektiği kanaatinde; çünkü anaokulundaki çocukların deneyimleri, olgunlaşma hızları, ilgi alanları, ihtiyaçları, öğrenme şekilleri ve aile yapıları farklı. Dolayısıyla öğrenciler iyi tanınmalı ve reflekslerine göre değişiklikler yapılmalı.
 <br/>
 <br/>
 Şüphesiz bu konuda farklı yöntemler de denenmiyor değil. Örneğin İstanbul Erenköy'deki Sevgi Çiçeği Anafen Anaokulu'nda sadece öğrencilerle değil, velilerin eğitimiyle de ilgileniliyor. 50 öğrencisi olan anaokulunda velilere pedagog, psikolog ve okul öncesi eğitim uzmanları tarafından çocuk gelişim ve psikolojisi hakkında bilgi veriliyor, kitaplar öneriliyor. Neden velilere eğitim sorusunun cevabını müdire Fatma Ersöz şöyle veriyor: "Sadece çocukları eğitmek yeterli olmuyor. Çünkü uğraşıp diktiğiniz bir bina çok kolaylıkla anne-baba tarafından yıkılabiliyor. Biz de ortak çalışarak verimliliği artırmaya çalışıyoruz."
 <br/>
 <br/>
 Yeterli sayıda anaokulu bulunmadığından Milli Eğitim Bakanlığı hem bunların sayısını artırmak hem de Türkiye'nin doğu bölgesinde de okul öncesi eğitimi yaygınlaştırmak için sivil toplum kuruluşlarıyla işbirliği yapıyor. Bunlardan biri de AÇEV'le birlikte yapılan "7 yaş çok geç" kampanyası. 11 yıldır anne ve çocuk eğitimi üzerine araştırmalar yapan vakfın başkan yardımcısı Ayla Göksel Göçer, "Amacımız destek sağlamak ve karar vericilerin dikkatini çekip önerilerimizin hayata geçmesini sağlamaktı." diyor. Göçer, Türkiye'de çocukların eğitim imkânlarından daha iyi faydalanabilmesi için mevcut politikaların değişmesi gerektiğini belirtiyor.
 <br/>
 <br/>
 20 günde anaokulu açılır
 <br/>
 <br/>
 AÇEV'in bu kampanyası bir alt proje olan 'beslenme kampanyası' ile de destekleniyor. Türkiye'deki dokuz büyük gıda firması kampanyaya katkıda bulunuyor ve çocukların beslenme ihtiyacını karşılıyor. Böylece veliler her ay ödemek zorunda oldukları 50-150 YTL arasında değişen aidatları vermiyor. İlk belirlemelere göre, kampanyanın yapıldığı Ağrı, Bitlis, Bingöl, Diyarbakır, Erzurum, Hakkâri, Mardin, Muş, Şanlıurfa ve Van illerinde kayıtlar 20 binden 35 bine yükselmiş. AÇEV'in amacı ise 56 bin 200 öğrenciyi okulla buluşturmak. Milli Eğitim Bakanlığı Okul Öncesi Genel Müdürü Remzi İnan da her ilçede bir anaokulu açmak istediklerini belirterek, "Şu an bölgede 684 anaokulu hizmet veriyor. 58 okulun da inşaatı sürüyor." diyor.
 <br/>
 <br/>
 Okul öncesi eğitimi yaygınlaştırmak için kadın sivil toplum örgütleri de çalışıyor. 18 yıllık sivil toplum örgütü Kadın Emeğini Değerlendirme Vakfı (KEDV) 2000 yılında Diyarbakır ve Mardin'de kadın istihdamını artırmaya yönelik bir çalışma yürütmek ister. Yaptıkları anket neticesinde kadınların mahalle arasında kurulacak oyun odalarında çalışmak ve çocuklarını göndermek istediği ortaya çıkar. Gönüllü kadınlar ilk önce eğitimden geçer ve çocuk gelişimi mezunu gençler de eğitmen olarak destek verir. Vakıf, yuvalar kurulurken maddi destekte bulunur. Sonra da valilik, belediye ve maddi imkânı iyi olan veliler, yardımseverler sayesinde kendi yağıyla kavrulmaya başlar ve kooperatifleşir. İlk önceleri 'oyun odası' diye anılan mekânlar verilen kaliteli eğitim nedeniyle anaokulu diye anılmaya başlar. Şu an KEDV'nin bu şekilde Diyarbakır, Mardin, İstanbul, Adapazarı gibi şehirde kurduğu 20 okul öncesi eğitim merkezi var.
 <br/>
 <br/>
 "Her şeyi devletten beklemek yanlış"
 <br/>
 <br/>
 Kadınların neden bu şekilde organize olmak istediklerini KEDV Genel Direktörü Şengül Akçar, şöyle açıklıyor: "Kadın istihdamını artırmak istiyorduk. Kurs veriyorsunuz ama iş yok. Fıtrat gereği bir kadın en kolay çocuk bakımını öğrenir. Zaten her kadının da bu konuda bilgi ve becerisi var." KEDV'nin okulları mahalle aralarında. Vakıf olarak ilkokuldan önce taşımalı eğitime karşılar. Bundan dolayı sloganları, 'Her mahalleye bir okul' şeklinde. Mahalle sakinlerinden çalışmak isteyen kadınlar okulun temizliğini, çocukların yemek ve diğer ihtiyaçlarını karşılıyor. Okullar, dışarıdan göç alan ve maddi imkânı sınırlı ailelerin yaşadığı mekânlarda açılıyor. Her anaokulunda veliler için eğitim sınıfı bulunuyor. Burada el emeği göz nuru yöresel süs eşyaları yapılıyor. Hem turistlere satılıyor hem de anaokuluna katkı sağlanıyor. Ayrıca hiç okula gitmeyenler de okuma yazma öğreniyor.
 <br/>
 <br/>
 Oluşturulan bu sistemle köyden kente göçmüş maddi imkanları sınırlı çocuklar okulla tanışırken anneler de kendilerinin neler yapabileceğini görüyor. Şengül Akçar amaçlarının çocuk yuvalarını yaygınlaştırmak olduğunu vurguluyor: "İlk olarak üç yuva açtık. Onlar modellerimiz oldu. Uzmanlarla bir eğitim programı geliştirdik. Çocuklar için özel kitap ve videolar hazırladık. Bir anaokulunu işletmek için neler gerekiyorsa bunun araştırmalarını yapıp hayata geçirmeye çalıştık. Artık belli bir sistemimiz var. Talep gelirse bir anaokulunu 20 günde açabiliriz."
 <br/>
 <br/>
 Meryem Altmışkara (24) 2001'den beri KEDV'nin Diyarbakır'da açtığı Fatih Paşa Mahalle Yuvası'nda öğretmen. Altmışkara eğitimle ilk tanışan öğrencilerin fark edilir derecede değiştiğini belirterek, "Buradaki çocukların çoğu Türkçe konuşamıyor. Okula başladığında da başarılı olamıyor. Öğrenciler burada Türkçe konuşmayı öğreniyor. İlkokula başladığında da hemen derslerine uyum sağlıyor." diyor. Doğu ve Güneydoğu illerinde okul öncesi eğitimin önemine dikkat çeken Remzi İnan ise "Şırnak'ta 15, Mardin'de 11 ve Hakkâri'de 9 anaokulumuz var." diyerek bakanlığın bu konudaki hassasiyetini dile getiriyor.
 <br/>
 <br/>
 Nebahat Temizli (34) Diyarbakır Fatih Paşa Mahalle Yuvası'nın idari bölümünde çalışıyor. Çocukları Kübra (5) ve Ömer Faruk (3) okul öncesi eğitimlerini burada almış. Nebahat Hanım çocuklarının yaşadığı değişimi aktarıyor: "Kızım içine kapanık, oğlum da çok hırçındı. İkisi de çok değişti. Çocuklar artık yemeğini yedikten sonra 'ellerine sağlık anneciğim' diyor, yemeğe oturmadan önce ellerini yıkıyor, ev içinde hoşlanmadıkları bir durum olduğunda ifade ediyorlar. Özellikle kızım dışa dönük sıcacık biri oldu. Doğu ve Güneydoğu kültürünü düşününce bunlar bizim için büyük değişiklikler. Şimdi ilkokula gidiyorlar ve çok başarılılar. Onlarla birlikte ben de okumaya başladım. Şu an yedinci sınıftayım." Diyarbakır Fatih Paşa'daki okulun müdürü Naşide Buluttekin, anaokullarının suç oranı en yüksek il ve bölgede açılmasının çocuklar açısından koruyucu önlem niteliğinde olduğu görüşünde. Ona göre temeli eğitimle atılan bireyler gelecekte toplumun zararına değil, yararına çalışır. İlk yıllarda çocuklardaki değişiklikler nedeniyle velilerden aldıkları tepkiyi ise şöyle anlatıyor: "Aileler kapalı bir toplumda yetişmiş. Çocuklar da çekingen. Anne-babasıyla çok konuşmuyor. Okula başladıktan birkaç ay sonra konuşmaya, kendini anlatmaya başlıyor, 'Bana saygı duymalısın, neden bana vuruyorsun? Benimle ilgilenmen gerekiyor.' diyor. Veliler gelip 'Benim çocuğuma neler oluyor?' demeye başlıyor."
 <br/>
 <br/>
 Çoğunluğunu zorunlu göç nedeniyle gelen ailelerin oluşturduğu Mardin Saraçoğlu Mahallesi'ndeki yuvada 70 çocuk okul öncesi eğitim alıyor. Yuvanın Müdürü Berna Yağcı (28) sadece beş kadınla başladıkları projeye bugün 100'den fazla kadının destek olduğunu, öğrencilerden hiçbir ücret alınmadığını, annelerin de çocukları sayesinde okuma-yazma öğrendiğini anlatıyor. KEDV'den Şengül Akçar'a göre, her şeyi devletten beklemek doğru değil. Önemli olan eğitimin kaliteli olması. Fakat devletin de anaokulu kriterlerini değiştirmesi gerekiyor, ki okul sayısı hızla artabilsin. "Sadece lüks binalarda eğitim verebilirsiniz derseniz bir çocuğun maliyeti 200 YTL'den başlar. Devlet hâlihazırda 300 bin çocuk için 42 trilyon harcıyor. Bu bütçenin sadece yüzde 10'unu bizim projeyi model alarak kullansa anaokulu sayısı iki kat artar." diyen Akçar'ın tek isteği hiç değilse öğretmen maaşlarının devlet tarafından karşılanması.
 <br/>
 <br/>
 Sonuç olarak okul öncesi eğitim geleceğimizi emanet edeceğimiz çocuklar için hayati bir öneme sahip. Sevgi Çiçeği Anaokulu'na kızını yollayan ilkokul öğretmeni Selma Demir'in şu sözleri de bunu ispatlamıyor mu zaten: "Kızımda okul öncesi eğitimin faydasını her an gözlemliyorum. Yaşıtlarına göre algı düzeyi yüksek, dikkatini kolay toparlayabiliyor. Anaokulu sayesinde kızımın beceri ve ilgi alanlarını öğrendim. Bundan sonraki gelişimini bu alanlar üzerine yapmayı planlıyoruz."
 <br/>
 <br/>
 3-5 YAŞ ARASI OKUL ÖNCESİ EĞİTİMDEN FAYDALANMA ORANI
 <br/>
 <br/>
 Almanya: %70
 <br/>
 Belçika: % 9 6
 <br/>
 Bulgaristan: % 61
 <br/>
 Çek Cumhuriyeti: % 72
 <br/>
 Danimarka: % 89
 <br/>
 Endonezya: % 19
 <br/>
 Fransa: % 100
 <br/>
 Meksika: % 70
 <br/>
 Mısır: % 12
 <br/>
 Ürdün: % 27
 <br/>
 japonya: % 84
 <br/>
 Letonya: % 56
 <br/>
 Lüksemburg: %97
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/okul-oncesi-egitim-sart_512634), [web.archive.org (arşiv bağlantısı)](http://web.archive.org/web/20160113030250/http://www.aksiyon.com.tr:80/dosyalar/okul-oncesi-egitim-sart_512634)
