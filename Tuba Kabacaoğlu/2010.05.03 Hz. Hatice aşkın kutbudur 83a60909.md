# “Hz. Hatice, aşkın kutbudur”

*Tuba Kabacaoğlu 2010.05.03*

<div class="pNewsDetailMainContent ctx_content" itemprop="articleBody">
 Sibel Eraslan’ın kaleme aldığı ‘Çöl-Deniz Hz. Hatice’, Allah’ın Sevgilisi’ne sevgili olan kadının öyküsünü anlatıyor. Eraslan, “O, yalnızlık ve şedid muhalefet günlerinin Hatice’sidir. Vahiy Evi’nin annesi, Kur’an Evi’nin, Söz Evi’nin annesidir.” diyor.
 <p class="MsoNormal">
  Son Elçi ahitliydi, bağlıydı, sözlüydü... Habibini çok seven Zat, onu dünyanın en güzel evine bağışlayabilirdi ancak. Onun evi Vahyin Eviydi. Ve Rabbi ona kadını, güzel kokuyu ve göz nuru namazı sevdirendi... Sevdirilen ilk kadının ismiyse Hatice’ydi. Sığınaktı Hatice Sevgilisi’ne, onun güvenli limanıydı. Hatice’nin kalbi, Allah’ın, Sevgilisi için yar kıldığı mekândı... Allah’ın Sevgilisi, Hatice’nin yürek evinde iskan olacaktı... Allah, Sevgilisi’ne bir kadını, Hatice’yi ev kılmıştı... Hatice, kadın ve anneydi. Hatice, muharrik güç ve doğurganlık demekti... Bir gün gözleri bulutlanarak etrafındakilere şöyle demişti Son Elçi: “Allah bana Hatice’den daha hayırlı bir kadın vermemiştir. İnsanlar bana inanmazken, o inandı. Herkes beni yalanlarken o beni kabul etti. İnsanlar benden kaçarken o beni varı yoğu ile destekledi. Ve Allah bana, başka kadınlardan değil, Hatice’den evlat ihsan etti…’
 </p>
 <p class="MsoNormal">
  Sibel Eraslan’ın kaleme aldığı ‘Çöl-Deniz Hz. Hatice’, Allah’ın Sevgilisi’ne sevgili olan kadının öyküsünü anlatıyor. Hem de hiç bilmediğiniz, duymadığınız yönleriyle. Eraslan’ın etkileyici, derinlikli anlatımı sizi asırlar öncesine götürüyor, zaman zaman tüylerinizi diken diken yapıp gözlerinizi yaşartıyor. Çöl-Deniz’i okurken anlatılanlardan o kadar etkileniyorsunuz ki Hz. Hatice aklınızdan çıkmıyor günlerce. İçinizde dolaşıp duran sıcacık sevgisini uzun süre hissetseniz de bilgilerinizi sık sık tazelemeniz gerekiyor. Biz de bu vesileyle gazeteci-yazar Eraslan’ın kapısını çaldık…
  <span>
  </span>
 </p>
 <p class="MsoNormal">
  -Bir kadın olarak Hz. Hatice’yi anlatabilir misiniz?
 </p>
 <p class="MsoNormal">
  Hz. Hatice, öz güven timsali. Anne ve kadın olması sebebiyle şefkat, fedakârlık timsali. Rahmete bakan yüzüyle de evrensel bir yol haritası.
 </p>
 <p class="MsoNormal">
  -Onun en çok hangi yönleri sizi etkiledi?
 </p>
 <p class="MsoNormal">
  Hemen her zor şart altında üretebildiği basiretli, umuda dayalı hayatı kurma pratiği cidden çok etkileyici. Düşününüz, işgal görmüş, savaş, kıtlık, yoksulluk, hastalıklar, ayrılıklar, üstüne üstlük kadın aleyhindeki tüm kuşatıcı törelerle birlikte düşünüldüğünde, 1500 yıl öncesinde gösterdiği hayat performansı müthiş etkileyici. Hz. Hatice, her seferinde hayatı yeniden kurabilmenin, devam ettirebilmenin sırlarını taşıyor aslında…
 </p>
 <p class="MsoNormal">
  -Yeterince tanıyor muyuz Hz. Hatice’yi? Niçin hanım sahabeleri Çöl-Deniz’deki gibi kimse bize anlatmıyor?
 </p>
 <p class="MsoNormal">
  Hz. Hatice, mübarek annemiz olarak hepimizin saygı ve sevgide birleştiği bir isim. Ne var ki edebiyattaki seküler sansür bizi bu tip tarihî ve kutsal kodlar çerçevesinde bahsi geçen kadınlardan uzak tutuyor. Moral olana, manevi olana, kutsal, mistik, dinî olana dair ciddi bir ayrıştırma, sıyrıltma girişimi yaşamış edebi dilimiz. Şüphesiz politik bir konu. Ama muhafazakâr kesim de bir tür kompleks diyebileceğim başka bir sınıra mahkûm etmiş kendisini. Dinî mevzu ve portrelerin ister istemez edebi dilden ayrışması sonucunu tetikliyor bu düşünce. Edebi kamu, aynı zamanda bir tür rekabettir, bu rekabetin koşulları seküler ve sert sansür duvarlarıyla çevrili. Beni hayrete düşürense; dinî duyarlılığı olan edebiyatçıların da benzer şekilde, geleneğe karşı tutunduğu mesafeli tutum. Sanki ilahiyatçılara terk edilmiş bir sahadır, hatta erkek ilahiyatçıların sahasıdır. Böyle bir bölünme. İtiraf edilmese de içte kompleksler hâlinde büyüyen bir uzaklaşmadır... Seküler benzeşim üzerinden kurduğumuz edebi dil, aslında hüzünlü bir özre dönüşüyor bu bağlamda. Edebi kamuda ciddiye alınmak için, kutsal olandan kopmak zaruridir şeklinde bir ezber var…
 </p>
 <p class="MsoNormal">
  -Hz. Hatice ile Peygamber Efendimiz’in ilişkisinde sizi en çok etkileyen yönler nelerdi?
 </p>
 <p class="MsoNormal">
  Arkadaş olmaları. Yol arkadaşıydılar. Hz. Hatice, Son Elçi için Libas-ı Hatem’di. Son ve Tamamlanmış Söz’ün Elçisi için korunaklı bir giysi. Muhafaza eden, örten, bürüyen, şefkatle ve aşkla koruyup gözetlen. Efendimiz (sav) eşinin vefatından sonra, bazı geceler hüznü öylesine ağırlığıyla hissedermiş ki, gece yarısı arkadaşlarının kapısını çaldığı olurmuş. Hz. Fatıma aktarıyor, dermiş ki geceleri içinden; “Hüznümü nasıl anlatayım, hangi derdime yanayım?” Sanki Medine’ye hicretin ilk aşamasıdır Hz. Hatice’nin vefatı. Efendimiz (sav) eşinin vefatından sonra bile onu sevdayla anmaya devam etmiştir. “Bizim Hatice’nin arkadaşıdır” dediği hanımları ayakta karşılıyor, sırtından çıkardığı gömleğini altlarına serip onları buyur ediyor. Sevgilinin hatırası da azizdir ve bu vefa, hayatı boyunca Efendimiz’de devam etmiştir.
 </p>
 <p class="MsoNormal">
  -Çölü denize döndürmek için Hz. Hatice neler yapıyor?
 </p>
 <p class="MsoNormal">
  Kız çocuklarının diri diri toprağa gömüldüğü bir coğrafyanın kızıdır Hz. Hatice. O çölün kızıdır. Çöl, dünyanın en zor iklimidir. Bu iklime has sertliklerle çevrili bir toplumda onun hayatı, parlak bir başarı öyküsüdür. Tertemiz bir hayat mücadelesi. Yaşadığı her zorluğun altından doğruluk ve dürüstlükle kalkabilmiş bir kadın. Onun tüm yaşadığı meşakkatler, aslında onu Kainatın Efendisine hazırlayan bir tür seyr ü sülûk gibidir. Kibrit-i ahmer der eskiler. Yani altının hammaddesi gibi. Hz. Hatice, Resulullah (sav) sevgisini hakkel yakin olarak yaşamak konusunda tüm yeryüzü halkının piri’dir. Bütün tarikler, yollar, onun Efendimiz’e duyduğu aşkın haritasından yön bulur. Keşif ehli için bir tür pusuladır. Çölü deniz kılan sonsuz bir aşk, hayret edilecek bir dönüşüm. Tıpkı Zemzem gibi. Uçsuz bucaksız Sahra’nın hiç bitmeyen bereketli gümrah suyu gibidir o. Hz. Hatice’nin aşkıyla çöller denize dönmüş ve risalet gemisi o bereketli umman üzerinde hareket etmiştir. ‘Kimse beni desteklemez ve istemezken, Hatice beni desteklerdi’ diyor Sevgili Efendimiz. O, yalnızlık ve şedid muhalefet günlerinin Hatice’sidir. Vahiy Evi’nin annesi, Kur’an Evi’nin, Söz Evi’nin annesidir. Söz, onun müşfik kollarında örtülenmiştir. Efendimiz’in ‘Beni örtünüz’ diyerek koştuğu, teskin olduğu, iskân ve imkân bulduğu odak. Aşk odağı, teslimiyet odağı…
 </p>
 <p class="MsoNormal">
  -Hz. Hatice o dönem için oldukça değişik bir portre. Sizce ön plana çıkan farklılıkları neler?
 </p>
 <p class="MsoNormal">
  İzan ve akıl sahibi bir insan olması. Emniyet ve adalet bilgisi. Geniş yürekli, merhamet denizi, afv melcei, infak kapısı, yufka yürekli, yetim gözeten, misafirperver, geniş elli, hayır sahibi, tertemiz bir insan. Efendimiz’le (sav) izdivaçları sonrasındaysa yeryüzünün ilk Müslümanı, Efendimiz’in öğretisini yeryüzünde ilk onaylayan kişi. Cesur, yiğit bir kadın. Allah ondan binlerce kere razı olsun. Allah’ın, Resulünü desteklemek için seçtiği özel bir insan…
 </p>
 <p class="MsoNormal">
  -Güçlü kadın kimliğinin altında çektiği acılar gizli sanki. Sizce de öyle mi?
 </p>
 <p class="MsoNormal">
  Şaşırtıcı derecede her birimizin de yaşayabileceği bugün dahi güncelliğini koruyan sorunlarla çevrili Hz. Hatice. Savaş ve işgal yaşamış, ana babasını, kardeşlerini kaybetmiş, başından iki evlilik geçmiş, çocuklarıyla birlikte hayatını kazanmak zorunda. Tabiri caizse ateş fırınlarından çıkarak geliyor Efendimiz’in (sav) yanına. Onun yaşadığı mihnetleri düşününce, sanki Son Elçi’nin refakati için özel olarak düzenlenmiş bir diplomalar geçidi gibi, yürüdüğü tüm zorlu yollar. Yani kibrit-i ahmer olmak elbette kolay iş değil. Seyr ü sülûk gibi sınavlardan nice badirelerden sonra geliyor Efendimiz’in (sav) yanına… Sonrasında ise, birlikte göğüslüyorlar tüm çölü…
 </p>
 <p class="MsoNormal">
  -”Sevdiğini fark etmek, kendini fark etmeye eş değerdi içinde” diyorsunuz. Hz. Hatice, Peygamber Efendimiz’le birlikte kendinde neleri keşfetti?
 </p>
 <p class="MsoNormal">
  Yüz, ziyarettir. Kendimizi ve fark denen şeyi, başkasının yüzünde okuruz. Bu, Hz. Âdem ile Hz. Havva’dan beri böyledir. İnsan olduğumuzu fark ettiğimiz başkasına ait o yüz, tıpkı ıssız adada karşılaşılan kumsaldaki ayak izi gibidir. Göklerden yeryüzüne indirilişimiz ilk iki insanın birbirlerini fark edişleriyle başlar. Yeryüzündeki karşılaşma ise, indirildiğimiz gökleri hatırlatır bize. Aşk, dünyadaki cennete dönüşür bir şekilde, bu bir yönüyle imkânsızdır kuşkusuz, ama hatırlama diyebiliriz belki. Bir misk kokusu, anında gelip geçen, veya bir hışırtı, rüzgâr. Parça, bütüne koşmak çilesindedir, onun hicranlı yazgısı, telaşı hep bütünlenmek üzere yazılmıştır. Aşk, bir yüzüyle parçalanmış olduğumuzu hatırlatan bir ürperti, diğer yüzüyle bütüne dair bir umut, gölge, hatıra. Aşk, yeryüzünde görülmüş göklere dair eski bir rüya. Aşk, hatırlatan. Sevgilinin suretine baktığında, İlahî çağrıyı okuyabilmek gibi…
 </p>
 <p class="MsoNormal">
  -Peygamber Efendimiz’le Hz. Hatice’nin ilişkisini “Aşk Denizi” olarak tanımlıyorsunuz. Bu aşk onları yerden göğe nasıl taşımıştı?
 </p>
 <p class="MsoNormal">
  Aşk, sarmaşıktan bir merdiven gibi. Axis Mundi gibi, yeri göğe bağlayan sırlarla yüklü o eski ağaç. Bir simya gibi. Çölü denize çevirir. Kuyu’dan yol buldurup çıkartır, balığın karnında yol aldırtır, uzatılan boynu kesmem der dünyanın cümle bıçakları, değnekle vurulunca kıyılarına, denizler yarılır yol verir gönül ehline, aşkla Bismillah diyen Ruhullah’ın elinden dirilir ölüler. Tıpkı uykudan uyanmak gibidir aşk. Feridüddin Attar, Mantıkut Tayr’ında yedi büyük mihnet vadisinden söz açar, Şeyh Galip Hüsn ü Aşk’ında ateş denizlerinde yol alan mumdan bir gemi misali çilelerle anlatır onu. Gitmek istiyoruz, aramak, bulmak, kavuşmak. Hakikate dair bu yolculuk, elbette binbir meşakkatle yüklü…
 </p>
 <p class="MsoNormal">
  -Hz. Hatice için “Her anne gibi içi deniz, dışı çöl” diyorsunuz. Annelik böyle bir şey midir?
 </p>
 <p class="MsoNormal">
  Annelerin içinde bir deniz saklıdır. Onu gözyaşınızdan sorabilirsiniz.
 </p>
 <p class="MsoNormal">
  -Kitabınızda kadınlar için “Dünyanın alınyazısı kadınlara nakşedilmiştir, kadın tesellidir, kadın yeryüzü bağlacıdır, kadın iskândır, kadın imkândır” gibi önemli ifadeler kullanıyorsunuz. Peki günümüzde kadınların değerini anlamak, onların hakkını teslim etmek adına nerede duruyoruz toplum olarak? Zamane erkekleri bu bakış açısından sanki biraz yoksun gibi...
 </p>
 <p class="MsoNormal">
  Bu kadim bir hikâye kuşkusuz. Yeryüzü, nice yaralanmaların mekânı. Bu yüzden kendi yüzü de şerha şerha yarıktır toprağın. Topraktan yaratılmışız, dağ gibi kabarık hicranlar, derin vadiler gibi iç geçirişler, kadın erkek hepimizin yazgısı. İş, dünyanın gelimli gidimli olduğunu bilmekte. Çocukken söylediğimiz bir ilahi vardı hani. Dünya dedikleri bir gölgeliktir der mırıldanırdık. Limanda gemiyi beklerken kuruyoruz tüm güç tasarımlarımızı. Siyaset, devlet, iktidar, kariyer, dünyalık telaş, tüm hay huy’lar, işte bu dar ve kısa limanda gemiyi beklerken yaşadıklarımız. Melekler üzüntüyle karışık bir tebessümle bakmıyorsa hâllerimize, iyiliklerindendir.
 </p>
 <p class="MsoNormal">
  -Hz. Hatice de her kadın gibi sevildiğini, beğenildiğini duymak istiyor. Hira tırmanışları Efendimiz’le arasındaki bir perdeyi daha kaldırıyor. Ve işitmekten hissetmeye, konuşmaktan seyretmeye birer adım atıyorlar. Bu nasıl oluyor?
 </p>
 <p class="MsoNormal">
  Hira deneyimi, her ikisi için de konuşmanın ve sesin aşıldığı bir süreç. Bu öyle bir işitme ki, konuşma olmasa da işitiş, hissediş, biliş. Durugörü gibi. Kelime olmadan anlaşabilmek. Kelime sınırdır. Sınırları kaldırabilmek karşılıklı olarak. Hira, her ikisinin aşkında da en yüksek makam diyebilirim. Hira makamı, aşkın kelimesiz, sözsüz mertebesidir. Resulullah (sav) tefekkür ettiği Rabbaniyet karşısında hayret içindedir. Onu seyretmekte olan Hz. Hatice ise, onun hâllerine hayret etmektedir. Hira, iç içe geçmiş aşk hayreti. Kelimeye gerek yoktur artık. Tüle gerek yoktur…
 </p>
 <p class="MsoNormal">
  -Hz. Hatice Peygamber Efendimiz’in ‘dünya saatiydi’ diyorsunuz. İkisinin evlenmesinin bir hikmeti de bu muydu acaba? Peygamber Efendimiz’in yüzünü dünyaya nasıl döndürmüştü bu değerli eş?
 </p>
 <p class="MsoNormal">
  Ümmü Eymen, Efendimiz’in dadısıdır, dedesi vefat ettiğinde onu almaya gelmiştir. Dedesinin ölüm döşeğini sımsıkı tutarak ağlayan küçük Muhammed’e (sav) bakakaldım diyor. O, işte hep böyle bir kaptan diğerine boşalan bir yetimdir. Sofraya kalabalığın içinde oturmaya çekinen, oturduğunda el uzatmaya kaçınan bir çocuk, dört yaşlarından itibaren çobanlık yapan, kimseye yük olmamak için çabalayan, kimseyi kırmayan, incitmeyen, yüksek ahlakı ile El Emin olan birisi. Evliliği herkesi sevindiriyor. Hz.Hatice tüm yetimlik tecrübelerinden sonra gelen sevgi kuşatıcılığının ikmal mertebesidir. Allah, sevgili kulunu, onu tüm kalbi ve ruhuyla seven bir kadına emanet etmiştir. Hz. Hatice’ye…
 </p>
 <p class="MsoNormal">
  -“Kadınlar ince görüş sahibi kişileri çok sever. Hz. Hatice de Peygamberimizi bundan dolayı çok severdi” diyorsunuz. Efendimiz’in başka hangi özellikleri Hz. Hatice’yi etkiliyordu?
 </p>
 <p class="MsoNormal">
  Hz. Hatice, başta güzel ahlakı olmak üzere Efendimiz’in her hâlini sevgi ve rıza ile karşılamıştır. Vefatından sadece birkaç gün önce, Efendimiz onu eskimiş elbiseler içinde gördüğünde gözlerinden yaşlar geliyor. Üç yıllık ağır ambargo günlerinden geçmiştir ilk Müslümanlar. Üç yıl boyunca bu seksen kişinin ihtiyaçları Hz. Hatice’nin servetiyle karşılanmaya çalışılmıştır. Mekke’nin Tahiresi, zenginliği tüm Kureyş’i tartan Hatice, üzerindeki tek ve eski elbisesiyle iş başındadır. Onu seyrederken ağlar Efendimiz. Buyur ya Resulullah demesi var o gün. Yüzünde binlerce uçan kuş, buyur ya Resulullah… Ben der Efendimiz, senin elbiseni eski, yüzünü solgun gördüm. Ağlamaktadır eşini seyrederken. Elindeki işleri bırakıp koşarak varır Efendimiz’e. Yüzünden binlerce gül açarak, “Anam babam sana feda olsun, canım sana fedadır ya Resulullah, ben senden razıyım”… Gökte melek, yerde kadın. Fahri Kainat’ın, Son Elçi’nin, Hatemül Enbiya’nın yarenleri…
 </p>
 <p class="MsoNormal">
  -Kitabınız çok sancılı bir sürecin eseri sanki. Bunu cümlelerinizin arkasında görmemek mümkün değil. Biraz işin arka cephesinden bahseder misiniz? Nasıldı kaleme aldığınız o günler…
 </p>
 <p class="MsoNormal">
  Aşkın kutbudur Hz. Hatice. Bir güneş kadar parlak. O günleri o yüksek ışık olarak hatırlıyorum. Hatırasına hürmeten, çok konuşmak istemiyorum. Beni mazur görün lütfen.
 </p>
 <p class="MsoNormal">
  -Bundan sonraki projeleriniz nedir? Başka bir sahabe kadının hayatı, bilinmeyenleriyle karşımıza çıkacak mı?
 </p>
 <p class="MsoNormal">
  Allah Kerim’dir. Yazılmış mektuplarla yazılmamış mektuplar, aslında aynı yerde duruyorlar…
 </p>
</div>


Kaynak: [www.aksiyon.com.tr](http://www.aksiyon.com.tr:80/annem/-hz-hatice-askin-kutbudur-_526650), [web.archive.org (arşiv bağlantısı)](http://web.archive.org/web/20151213055044/http://www.aksiyon.com.tr:80/annem/-hz-hatice-askin-kutbudur-_526650)
