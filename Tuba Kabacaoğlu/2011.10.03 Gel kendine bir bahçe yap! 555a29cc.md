# Gel, kendine bir bahçe yap!

*Tuba Kabacaoğlu 2011.10.03*

<font class="agenda2NewsSpot">
 Şehir hayatı çok yorucu. Sizi rahatlatacak yeniliklere ihtiyacınız var. Ya bir an önce toprak, saksı, fide edinin ya da ‘Kış Bahçeleri Projesi’nde yer alın. Çünkü...
 <span>
 </span>
</font>
<font class="newsDetail">
 <p>
  <p class="MsoNormal">
   “Çocuklar, şeker neden yapılıyor?” Kısa bir sessizlik… “Ben biliyorum öğretmenim. Şeker ağacından!” “Hayır, doğru cevap değil. Biraz daha düşünelim isterseniz.” Sessizlik... “Buldum, çikolata çiçeği!” “Yine olmadı… Anlaşıldı, ben söylemeliyim.
   <span>
   </span>
   Şeker pancarından…” “Peki, şeker pancarı nasıl bir şeydir bilen, gören var mı aranızda?” “Haayııır öğretmeniiim”…
  </p>
  <p class="MsoNormal">
   Bu gerçek hikâye, bir etüt eğitim merkezinde yaşanıyor. Şekerin neden üretildiğini bilmeyen çocuklar, tahmin ettiğiniz gibi ilköğretim öğrencileri. İçlerinde 5. sınıfa giden de var, okula yeni başlayan da... Tükettiği yiyeceklerle sadece market raflarında ya da pazar tezgâhlarında karşılaşan, onun nasıl ve hangi evreler geçirerek soframıza geldiğini bilmeyen çocukların aslında tam da geldiği noktayı özetliyor bu minik olay. Bahçesiz büyüyen çocuklarımız var artık. Dalından meyve koparmanın zevkini bir kez olsun tadamamış, domatesin, biberin, çileğin, şeftalinin gerçek kokularıyla müşerref olamamış bir nesil. Belki de tabaklarda yarım bırakılan yemeklerin, bir türlü sevilemeyen sebzelerin bir açıklaması da budur, ne dersiniz?
  </p>
  <p class="MsoNormal">
   Oysa domatesinizi, yeşilliğinizi, biberinizi, patlıcanınızı, lahananızı, karnabaharınızı evinizde yetiştirseniz, çocuğunuz onunla bir bağ kursa, onları sulasa, büyümelerini merakla gözlemlese acaba yine tabağına konulana dudak bükecek mi?
  </p>
  <p class="MsoNormal">
   Şimdi birçok kişi ‘Nerede o imkân? Apartman dairelerinde bahçe mi var?’ diyebilir. Ama doğal yiyecek ihtiyacınızı karşılamak için büyük bir bahçeye ihtiyacınızın olmadığını söyleyenler var. Hatta bir adım öteye geçerek bunu ispatlayanlar…
  </p>
  <p class="MsoNormal">
   Nasıl mı? Yeryüzü Derneği’nin Kent Bahçeleri Projesi’ne dâhil olarak... Hayatında bir çiçek dahi dikmemiş, neyin nasıl yetiştirildiğini bilmeyen, akıntıya karşı kürek çekmek isteyen 180 kişi. Onlar yaz boyunca sebze ve meyve ihtiyaçlarını karşılamakla kalmayıp doğayla bütünleşmenin, dertten, tasadan uzaklaşmanın, paylaşmanın keyfine sonuna kadar varmış, yeni bir şeyler öğrenmenin, görmenin zevkiyle mest olmuş, yaşam döngüsüne şahitlik ederek toprağa âdeta bağlanmışlar. Şimdilerde kış dönemi hazırlıklarına başlayan şehirli bahçıvanlara ‘yeni hayat’larını sorduk. Hem size hem de bize ilham vermesi niyetiyle…
  </p>
  <p class="MsoNormal">
   Ercüment Yıldırım ile eşi Elif Hanım’ın bir danışmanlık ve halkla ilişkiler şirketi var. Ercüment Bey, aynı zamanda bilişim suçları üzerine bilirkişilik yapıyor. Elif Hanım işini severek yapsa da ‘Mutsuz insanlar bize gelir’ diyor. Herkesin negatif enerjisini aldığı için çok yorulduğunu söylüyor. Peki, bu iki meşgul, yorgun insan ne yapıyor? Önce Beykoz Belediyesi’nin Hobi Bahçeleri’nden birini kiralıyor. Ardından da Yeryüzü Derneği’yle tanışıp onların faaliyetlerine katılıyor…
  </p>
  <p class="MsoNormal">
   Betül Bozkurt bir etüt eğitim merkezinin müdiresi. Çocukluğu bağlarda bahçelerde geçse de şehir hayatının makûs kaderi onu da zamanla sarıp sarmalıyor. Bir bakıyor ki topraktan, doğadan kopuk hayli yıllar geçirmiş. Bir gazetede Yeryüzü Derneği’nin varlığından ve işlevinden haberdar oluyor. Ardından ‘Biz niye yapmayalım ki?’ diyor…
  </p>
  <p class="MsoNormal">
   Türkay Özer emekli gümrük müşaviri. 1965’ten bu yana da İstanbul’da yaşıyor. Kadıköy Belediyesi’nin kurduğu Gönüllü Evi’nin çevre komitesine üye. Büyük bir apartmanın 8. katında oturuyor. Çocukluğundaki kadar mis kokulu, taze ve doğal yiyecekler yiyebilmek için gittiği organik pazarda Yeryüzü Derneği’nin yetkilileriyle tanışıyor…
  </p>
  <p class="MsoNormal">
   Birbirinden bağımsız şekilde gelişen üç hikâyenin de başlangıç noktası aynı: Yeryüzü Derneği... 2009’da ekolojik yaşamı desteklemek ve çevre sorunları ile mücadele etmek için kurulmuş. İklim değişikliği, çevre politikaları, ekojik yaşam ve yenilenebilir enerji konularında farkındalık oluşturuyor. Kapasite geliştirme faaliyetleri düzenliyor. Doğa dostu politikalar ile çevre koruma amaçlı faaliyetlerin tabana yayılması için toplumun farklı kesimlerine hizmet edecek projeler geliştiriyor. İşte Kent Bahçeleri Projesi de bunlardan biri. Amaç; insanların organik, doğal yollarla kendi bahçesinde, balkonunda, terasında sebze ve meyve yetiştirmelerine ön ayak olmak, aile bütçesine katkıda bulunmak ve insanları doğal yaşama özendirmek… Peki, bunu nasıl yapıyorlar?
  </p>
  <p class="MsoNormal">
   Kış bahçeleri projesi başlıyor
  </p>
  <p class="MsoNormal">
   Yeni başlayacak Kış Bahçeleri Projesi’nde yer almak isteyenler www.yeryüzüdernegi.org adresine giriyor. Oradaki ‘Kış Bahçeleri Başvuruları’nı tıklayıp iletişim bilgilerini belirtilen adrese yolluyor. Projeye başvurular 1 Eylül–9 Ekim 2011 tarihleri arasında alınıyor. 10 Ekim’den başlayarak dernek gönüllüleri merkezî semtlerde başvuru sahipleri ile tanışıyor, ihtiyaçlarını, bahçelerinin büyüklüğünü ve ekmek istedikleri sebzeleri belirliyor. Ekim sonu kasım başı gibi de ücretsiz fide, toprak ve gübre dağıtılıyor. Daha önce herhangi bir şey ekip dikmemiş kişiler için de bir günlük eğitim kursları düzenleniyor. Organik tarım yapılan mekân ya da bahçelerde verilen eğitimde fidelerin nasıl dikileceği, çapalama, sulama gibi işlerin nasıl yapılacağı, sebze ya da meyvenin yetişmesi için hangi fiziki şartların gerektiği ayrıntılı şekilde anlatılıyor. Bundan sonrası için de dernek her türlü sorunda sizin yanınızda oluyor. Yerli, organik tohumlardan elde ettiğiniz sebze ve meyvelerin en son büyüyenlerini koparmıyor, olgunlaşmasını bekliyorsunuz. Tohumlarını çıkardıktan sonra bir kısmını bir sonraki sene dikmek üzere siz alıyorsunuz, diğer kısmını da derneğe bırakıyorsunuz. Onlar da tohumları Kent Bahçeleri Projesi’ne yeni katılacaklara veriyor. Böylece gerçek tohumların hem korunması hem de yaygınlaşması sağlanıyor…
  </p>
  <p class="MsoNormal">
   Türkiye’de yaşayanlar için kent bahçesi tabirinin bir anlamı olmayabilir. Fakat dünyanın pek çok şehrinde, milyonlarca insan mutfaklarındaki sebze-meyve ihtiyacının bir bölümünü, hazırladıkları kent bahçelerinden sağlıyor. Bunu mümkün kılan küçük bir arka bahçe ya da bir balkon-teras. Yeryüzü Derneği Basın Sözcüsü Ceyda Saygıner Falay’ın verdiği örnekler de bu anlamda dikkat çekici: “Kanada’nın Montreal kentinde 11 bin kişi, geçen yıl onlarca ton meyve-sebze üretmiş. Küba’nın başkenti 2,2 milyonluk Havana’da, şehirlilerin tükettiği besin maddelerinin yüzde 80’i kent bahçelerinde yetiştirilmiş. Çin’in en büyük şehri Şanghay’da 2 bin 500 kilometrekarelik alan, yine kent bahçesi. Moskova’da yaşayanların üçte ikisinin de kent bahçesi var.”
  </p>
  <p class="MsoNormal">
   Geçen yılki ‘Yaz Bahçeleri Projesi’ne 180 kişi katıldı. Bunlardan bazıları domates, salatalık, biber, çilek, patlıcan gibi sebze–meyve ihtiyaçlarının bir kısmını, bazıları da tamamını (ektikleri alana göre değişiyor) Kent Bahçeleri’nden elde etti. Bu süreçte de hayli yeni bilgi öğrenip doğaya daha çok sahip çıkan bireyler hâline geldiler. Kimi çocuğunu, kimi öğrencilerini, kimi de apartman komşularını dalındaki mis kokulu domatesle, patlıcanla tanıştırdı, dalından koparılarak yenilen yiyeceklerin tadının bir başka olduğunu ispatladı. Tabii onların hayatındaki değişiklikler elbette ki bunlarla sınırlı kalmadı.
  </p>
  <p class="MsoNormal">
   Betül Bozkurt öğrencilerinin şeker pancarını tanımamalarına çok üzülmüş. Hatta o günlerde birkaç semt pazarı dolaşıp şeker pancarı aramış. Zor bela bir yerden bulsa da birçok tarım bitkisi gibi onun da tadı eskisi gibi değilmiş. Çocukluğunda kaynatıp yedikleri şeker pancarından eser yokmuş. Tüm bunlar zihninde birleşince Kent Bahçeleri Projesi’ne katılalım, çocuklar da dalında sebze ve meyve görsünler, bir patlıcanın, domatesin nasıl büyüdüğüne şahit olsunlar istemiş. İyi de yapmış hani: “Hep birlikte fideleri etüt merkezinin bahçesine diktik. Çocuklar suladılar hep. Sebzelerin her evresini gördüler. Yine hep beraber kopardık dallarından. İlk kez şahit oldular böyle bir faaliyete. Ailelerine de anlatmışlar. Veliler görmeye geldi bahçemizi. Çocuklar sebze yemeklerini yemek istemiyor. Ama kendi mahsulümüz olunca patlıcanlı pilavı çok severek, tereddütsüz yediler. Daha geniş bir alanla kış bahçeleri projesinde de yer alacağız.”
  </p>
  <p class="MsoNormal">
   Her şehirli bunu yapabilir
  </p>
  <p class="MsoNormal">
   Türkay Bey apartman sakini olmasına rağmen bahçesine düzenli şekilde bakıyor. Günaşırı bidonlarla sekizinci kattan aşağıya su indiriyor. Çapasını, belini arabasında tutuyor ki bir de bunlar için inip çıkmak zorunda kalmasın. Her gün en az bir saat toprakla iç içe vakit geçiriyor. Tüm yorgunluğunu da bu şekilde attığını söylüyor. Bahçeye oyun oynamak için gelen şehir çocuklarına da dalındaki sebzeleri gösteriyor. Onlar da bir bağ kursun, doğaya zarar vermesin ve her gün gördükleri, yedikleri yiyecekler hakkında fikirleri olsun istiyor. Hatta üniversite mezunu, iş hayatına atılmış kızını bile alıp bahçeye indiriyor. Bu vesileyle kızının ilgisinin de giderek arttığını sevinerek anlatıyor. Şehirli insanın rahatlamaya, kendini daha iyi hissetmeye ihtiyacı olduğunu söyleyerek kent bahçelerinin birçok rahatsızlığa iyi geleceğini düşünüyor. Ona göre, şehirli herkes bunu yapabilir. Günde 15-20 dakika ayırması yeterli. İşin en zor kısmı fidenin tutması. Ondan sonra adım adım büyümeye başlıyor sebzeler. Büyüdükçe onları daha çok seviyorsunuz. Ev bütçesine de katkı sağlıyor. Üstelik çevreye saygıyı da
   <span>
   </span>
   artırıyor: “Yetişkinler dikili bir şey görünce çöp, çocuklar da top atmıyor, aslında bahçeye değil, çevreye sahip çıkmış oluyorlar. Komşularımız çok memnun. Dalındaki biberleri seyrederek çay içiyorlar burada. Seneye daha geniş bir alana yapmamı istiyorlar. Mahsullerden onlara da verdim. Organik gübremi de kendim üreteceğim. Yaprak biriktiriyorum.”
  </p>
  <p class="MsoNormal">
   Ercüment Bey geçen yıl bahçıvanlık kursuna giderek aslında ilk adımı atmış ve Beykoz Hobi Bahçeleri’nden bir yer kiralamış. Elif Hanım ise isteksizmiş: “Çok uzak. Yapabilir miyiz acaba? Kışın zor olmaz mı?” demiş hep. İlk zamanlar toprağa bile elini sürmemiş, eşini izlemekle yetinmiş. Bahara doğru keşfetmiş toprağın onu ne kadar rahatlattığını, tüm stresini aldığını. Ondan sonra o da sıvamış kollarını. Hatta bahçeyi ikiye bölmüşler. Bir yarısı Ercüment Bey’in diğer yarısı da Elif Hanım’ın. Yaz boyunca 30 metrekarelik alanda hem kendi hem de yakın akrabalarının mutfak ihtiyaçlarını karşılamışlar. Tabii bu süreçte öğrendikleri bir dolu yeni bilgi de cabası. Ercüment Bey bu uğraşın basite indirgenmemesi gerektiğini belirterek hayata bakış açısının nasıl da değiştiğini anlatıyor: “Beklemeyi öğreniyorsunuz. Her şeyin bir olgunlaşma süresi var. Mühendis kökenliyim. Hep mantık ön plandadır. Bir şeyin gerçekleşmesi için tüm sebepler bir araya geldiyse o iş olmalıdır. Hâlbuki tohum ekiyorsunuz. Fide olması için zamana ihtiyacınız var. Sonra diğer evreler için de... Siz ne yaparsanız yapın zamanı gelmeden olmuyor işte! Bunun farkına varmak bana çok şey kattı, çok şey öğretti.”
  </p>
  <p class="MsoNormal">
   Elif Hanım da Kent Bahçeleri’nde eşiyle çok güzel, kaliteli vakit geçirdiğini söylüyor: “Toprakla uğraşırken çok önemli meseleleri dahi stressiz, sakince konuşabiliyoruz. Burada birbirimizi bütünlüyor, birbirimize yardım ediyoruz. İlişkimiz de biz de besleniyoruz buradan. Dışarıdan bakıldığında hobi gibi gözükse de hobiden çok öte bir şey.”
  </p>
  <p class="MsoNormal">
   En doğal çözümler bu grupta
  </p>
  <p class="MsoNormal">
   Ceyda Saygıner Falay da evinin balkonunda narenciye türleri, sivri ve dolmalık biber gibi kolay yetişen sebzeleri tercih ediyor. Onun için de bu uğraş hobinin çok ötesinde: “İlk ve en temel katkısı yaşam enerjimi yükseltiyor. Kişisel olarak da daha sakin ve yapıcı biri olmama vesile oldu. Artık kendimi tabiat ana hükümdarı, ondan sürekli bir şeyler alıp yerine hiçbir şey koymayan bir hırsız gibi hissetmiyorum. Ben de hepimiz gibi onun bir parçasıyım ve birlikte yaşamaya daha uzun yıllar, nesiller devam edeceğiz.”
  </p>
  <p class="MsoNormal">
   Yıllarca öğretmenlik yapmış Betül Hanım ise bu süreçte toprağın ne kadar da cömert ve merhametli olduğunu anlamış. Her sabah dalda bir biberin baş göstermeye başlamasına ise hep doğum gözüyle bakmış. İnsanın varoluş anından itibaren geçirdiği serencamı da bu şekilde tekrar idrak etmiş. Her doğuma sevindiği kadar ölüme de üzülmüş…
  </p>
  <p class="MsoNormal">
   Hayatınız boyunca bir bitkinin nasıl sofralarımıza geldiğine dair herhangi bir bilgi sahibi değilseniz sebze-meyve yetiştirirken zorlanmanız gayet normal. Dernek bu konuda elinden gelen desteği gösterse de bu anlamda katılımcıları en çok rahatlatan unsur mail grubu. Burada profesyoneller de, gönüllüler de, kent bahçeciler de var. Kim hangi sorunla karşılaşırsa karşılaşsın gruba yazıyor. Gerekirse fotoğraflıyor. Ardından da doğal çözüm yolları bir bir geliyor. Mesela Ercüment Bey’in saksıda yetiştirdiği limonu… Yaprağının renkleri açılıp üst kısımlar da kurumaya başlamış. Ne yapacağını bilemediği için bahçıvanlık kursundaki hocasına sormuş. Böylece bitkide potasyum eksikliği olduğunu öğrenmiş. Grup arkadaşlarına da doğal yollarla bunu nasıl karşılayacağını danışmış: “Muz, hıyar, patates ve yumurta kabuklarını parçalayıcıdan geçirerek püre hâline getirdim. İçine limonun toprağından da ekleyerek bir karışım yaptım. Sonra saksının üst kısmındaki toprağı biraz çıkardım. Karışımımı koydum ve çıkardığım toprağı tekrar geri döşedim. Doğal yolla bitkinin potasyum ihtiyacı karşılandı.”
  </p>
  <p class="MsoNormal">
   Yine mail grubundakilerden bir kaçının bitkisi bitlenmiş, böcek sebzelerin yapraklarını yemeye başlamış. Bunun için de en doğal çözüm yine grup mail’lerinden gelmiş. Dörtte 1 arap sabunu, dörtte 2 su ve dörtte 1 alkolden oluşan bir karışım önerilmiş. Bir gece bekletildikten sonra güneşin olmadığı bir zaman diliminde püskürtülmesi yeterliymiş. Bu yöntem sayesinde onlarca bahçe, saksı canlılığını ve güzelliğini koruyabilmiş.
  </p>
  <p class="MsoNormal">
   <span>
   </span>
   KENT BAHÇELERİNİN ÇEVRE VE İNSAN SAĞLIĞINA KATKILARI
  </p>
  <p class="MsoNormal">
   Türkiye’de kent bahçeleri çok yaygın değil. Fakat dünyanın birçok ülkesinde yoğun şekilde varlığını sürdürüyor. Çünkü:
  </p>
  <p class="MsoNormal">
   <span>
   </span>
   Taze sebzelerde antioksidan miktarı, beklemiş olana göre kat kat fazla. Temiz bir topraktan koparıp yediğiniz yeşillik, daha sağlıklı bir yaşam sürmemizi sağlıyor.
   <span>
   </span>
   Ev atıklarından kompost üretilip gübre olarak bahçeye verilmesi, şehir çöplüklerinin vaktinden erken dolmasını önlüyor.
   <span>
   </span>
   Şehirlerde oluşturulan her yeni yeşil alan, yağmuru kendine çekiyor ve kuraklığı önlüyor, barajlarda su seviyesinin artmasını sağlıyor.
   <span>
   </span>
   Kent bahçeleri toprağın su çekme miktarını artırarak selleri ve evlerin su baskınına uğramasını önlüyor.
   <span>
   </span>
   Kente gelen sebze-meyve miktarı azaldığı için daha fazla fosil yakıtın kullanılmasına gerek kalmıyor ve iklim değişikliğinin önlenmesine katkı sağlıyor.
   <span>
   </span>
   Yeşillik demek, temiz hava ve daha fazla oksijen demek. Kent bahçeleri şehrin havasının temizlenmesini sağlıyor.
   <span>
   </span>
   Her geçen yıl azalan tarım rekoltesinin artmasını, daha fazla sebze-meyve üretilmesini sağlıyor.
   <span>
   </span>
   Çocukların ve gençlerin toprakla tanışmasını, hasadı öğrenmelerini ve çevreyi sevip korumalarını sağlıyor.
  </p>
  <p class="MsoNormal">
  </p>
  <p class="MsoNormal">
   Ceyda Saygıner Falay:
  </p>
  <p class="MsoNormal">
   YERYÜZÜ DERNEĞİ NEDEN KURULDU?
  </p>
  <p class="MsoNormal">
   “Derneğimizin kuruluş amacı sürdürülebilir ekolojik yaşamı desteklemek, kentte ve kırsal alanda yaşadığımız çevresel sorunlara pratik, geliştirilebilir, ekonomik ve katılımcı çözümler üretmek. 20 resmî üyemiz, 250 katılımcımız ve 30 gönüllümüz mevcut. Yeryüzü Derneği olarak kırsal alanda köylülerimize organik üretim teknikleri ile ilgili eğitimler düzenliyoruz. Talep eden her kişi ve kuruma da bu konuda yardımcı olmaya hazırız. Şu anda da katılım süreci devam eden kış bahçeleri projemiz var. Kışlık brokoli, karnabahar, lahana gibi sebzeleri balkon teras ve bahçelerimizde yetiştireceğiz. Tecrübeli bahçecilerimize tohum ve viyollerimizi dağıttık. Şu an da yeni fidelerimiz büyüyor, projeye yeni katılacak çevrecilerimize dağıtılmak üzere…
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30633-228-gel-kendine-bir-bahce-yap.html), [web.archive.org (arşiv bağlantısı)](http://web.archive.org/web/20111228122316/http://www.aksiyon.com.tr:80/aksiyon/haber-30633-228-gel-kendine-bir-bahce-yap.html)
