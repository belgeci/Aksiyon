# Engele takılmayan aşklar

*Ebru Nida Bilici 2000.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sahip olduğu sınırlı imkan ve kabiliyetlerini sahip olmadıklarını unutturacak kadar doğru kullanan insanların var olduğunu bilmek ne güzel. Onlarla konuşurken, onlarla yaşarken ya da hayatınızda bir kez olsun karşılaştığınızda sahip olamadıklarının yokluğunu hissetmezsiniz bile.
  </font>
 </div>
 <div id="newsText">
  <font class="detail-text">
   Çünkü 'engel'ini aşmış, durumunu bir 'eksiklik' değil de bir "özellik' olarak değerlendiren, kendileriyle barışık insanlardır onlar. Görmemeleri bilmelerine engel olmadığı gibi, yürüyememeleri gitmelerini, duymamaları öğrenmelerini önlemez.
   <br/>
   <br/>
   Ancak o insanlar birçoğumuz için sadece ibret alıp sahip olduklarımız için şükretmemizin müsebbibleridir çoğu kez. Eğer hasbelkader ailemizde fiziksel engeli olan biri yoksa birçoğumuzun onlar hakkındaki duyguları acımadan öteye gitmez.
   <br/>
   <br/>
   Oysa bazıları acımanın ötesinde görmeye, anlamaya hatta yaşamaya çalışıyor artık bazı şeyleri. Hatta sevebildiğini farkediyor onları, merhametten azade. Ve evlilik gibi çok ciddi adımlar bile atıyor sevgisi uğruna. Sevginin engel tanımazlığını da ispatlamış oluyorlar böylece.
   <br/>
   <br/>
   Ancak onlar bunu yaparken bir fiziksel engelliyle evlenmenin toplumda kök salmış önemli bir tabuyu yıkmak olduğunu da biliyorlar aslında. Öyle ya görüntünün öze karşı zeferini ilan ettiği şu dönemde, kaç babayiğit erkek ya da kız bir özürlüyü göz göre göre hayatına ortak etmek ister? Küçük bir araştırma, her zaman olduğu gibi önyargıların yanlışlığını, engelli sağlam çiftlerin de kendi rızalarıyla biraraya gelip, mutlu yuvalar kurduğunu gösterdi.
   <br/>
   <br/>
   Görüştüğümüz çiftler evliliğin fiziksel benzerlik şartı yok sayılarak da gerçekleşeceğini ve engelin vücutta olmasının değil beyinde olmasının asıl problem olduğunu anlatıyor hal diliyle. Fiziksel engelli bir insanın ancak bir başka fiziksel engelliyle evlenerek mutlu olabileceği şeklindeki yazılı olmayan kurallarsa iflas etmiş görünüyor şimdilik.
   <br/>
   <br/>
   *****
   <br/>
   <br/>
   ŞuleLokman Ayva engel tanımazlıklarını kurdukları evlilikle ispatlamış bir çift. Lokman Ayva 11 yaşında geçirdiği menenjitten dolayı görme duyularını kaybetmiş bir engelli. Ancak görmemesi onun yapmak istediği hiçbir şeye engel olamamış. Ya da Lokman Bey buna izin vermemiş. Şule Hanımınsa herhangi bir fiziksel engeli yok. Lokman Beyi İstanbul Büyükşehir Belediyesi Fiziksel Engelliler Vakfı'ndaki görevinden dolayı tanıyoruz. Şu anda Beyazay Derneği Genel Başkanı. Aynı zamanda bir lisede İngilizce öğretmenliği yapıyor. Boğaziçi Üniversitesi İşletme Bölümü mezunu. Geçtiğimiz seçimlerde milletvekilliğine adaylığını koymuştu ancak bu düşüncesi ne yazık ki şimdilik gerçekleşmedi. Şu anda çiçeği burnunda bir damat. Sadece yedibuçuk ay olmuş evleneli. Onları evlilik noktasına götüren tanışma serüvenlerini öğrenmek üzere kapılarını çalıyoruz. Öncelikle merak konumuz nasıl tanışıp evlendikleri. Sözü ilk alan Lokman Bey'den dinliyoruz yaklaşık bir yıl önce başlayan hikayeyi. Şule Hanım, Dernekte sekreter olarak çalışırken tanışmışlar. Dikkatli, düzenli tertipli ve hanım hanımcık oluşuyla dikkatini çekmiş Lokman Beyin. Bir çok konu üzerinde konuşabileceği, tartışabilen, kısaca düşünen bir kişi olması da Lokman Bey'e Şule'yle ilgili olumlu hisler yaşatmış.
   <br/>
   <br/>
   Ancak kendini yetiştirmiş bir hanım olması yönüyle takdir ettiği Şule'nin kendisi hakkındaki düşüncelerini merak eden Lokman Bey birgün Şule'yi gezintiye davet etmiş. Burada fırsatını bulduğu bir anda ortaya attığı bir sözcüğe Şule'nin olumlu yanıt vermesi dönüm noktası olmuş. Şule o dönüm noktasına giden yolda yaşadıklarını şöyle özetliyor: "Lokman Beye hep hayranlık duyardım. Onun sahip olduğu özelliklerdi beni ona hayran eden. O, gözleri görmediği halde çok iyi İngilizce konuşuyor, bilgisayar kullanıyor ve birçok işi birlikte yürütüyordu. Oysa ben hiç bir engelim olmadığı halde bunları yapamıyordum. Ona önce saygıyla başlayan derin bir sevgi duymaya başladım. Ancak evlilik fikrine alıştırmış değildim kendimi. Onun duygularını açmasıyla birden ayaklarımın yere bastığını farkettim ve acaba olabilir mi , görmeyen biriyle evlenebilir miyim? Sonradan pişman olur muyum? diye düşünmeye başladım" diyor.
   <br/>
   <br/>
   Bu noktadan sonra uyaranlar sıklaşmış tabii. Arkadaşları 'Görmeyen biriyle evlilik çok zor olur, sokakta saldırıya uğrasan seni nasıl koruyacak?' diyerek vazgeçirmeye çalışmışlar Şule Hanımı. Ancak vakfa gelen görme engellilerin ailelerine bakınca bunu başarmanın mümkün olduğuna kanaat getirmiş. Şimdi ikisi de paylaştıkları hayattan memnun. Hiç pişman olmadıklarını söylüyorlar. Her ikisi de kendini eşinden daha şanslı sayacak kadar seviyor. Hatta Lokman Bey "Evliliğin bu kadar güzel bir şey olduğunu bilseydim on yıl önce evlenirdim" diyor.
   <br/>
   <br/>
   Onlar her ne kadar evlenmeden önce yapılan uyarıları önemsememiş olsalar da yaşamadan hiçbirşeyin anlaşılamayacağını söylüyorlar. Lokman Bey sokakta eşine birşey olsa ne yapacağı konusunda artık kendine güveniyor. Bu güvenini yaşadıkları küçük bir olay sağlamış. Sokakta baygınlık geçiren eşini bir taksiye atıp hastaneye götürmüş bir kez. Bunu yapabilmiş olmasıysa bir daha yaşandığı takdirde halledebileceği konusunda güven vermiş ona.
   <br/>
   <br/>
   Evdeki eşyaların tertip ve düzeni dikkatimizi çekiyor. Ancak yine de soramadan edemiyoruz. Evde küçük kazalar oluyor mu? Lokman Bey muzip bir cevap veriyor. "Evet arasıra Şule bana çarpar." Asıl cevap daha sonra geliyor. Şule bu konuda çok dikkatli. Evde eşyaların yerini pek değiştirmiyor. Değiştirse de bunu muhakkak eşine bildiriyor. Böylece herhangi bir çarpma kırma olmuyor. Arasıra çay dökme gibi şeyler olsa da Şule bundan rahatsız değil: "Hangimiz arasıra bu tür kazalar yapmaz ki" diyor.
   <br/>
   <br/>
   Şule'ye sohbetimiz esnasında bir çok hanıma göre daha şanslı olduğunu ileri sürerek eşiniz şuna baktı buna baktı diye kıskanma durumunuz olmuyordur diye takılıyoruz. Ancak hanım olmanın doğasından olsa gerek bu konuda o dahi mutmain değil. "Şimdi de onunla konuştu bununla konuştu diyerek kıskanıyorum" diyor. "Zaten özürlüler daha çok kadınların ilgisini çektiği için her zaman bayanlar bulunuyor etrafında. Vakfa gelen on telefondan yedisi bayan. Ancak eşime güveniyorum" diyor.
   <br/>
   <br/>
   Ayva çifti sosyal aktiviteleri olan bir aile. Haftanın iki üç gününü ev dışında geçiriyorlar. Konserler, tiyatro, dernek çalışmaları ya da arkadaş ziyaretleri sosyal hayatlarının birer parçası. Ancak onlar birlikte zaman geçirmeyi de çok seviyor. En sevdikleri şey birlikte kitap okumak ve uzun süren pazar kahvaltıları yapmak.
   <br/>
   <br/>
   Şule insanların tepkilerine aldırmadığı gibi evlendikten sonra yaşayabileceğini tahmin ettiği sıkıntıları da yaşamadığını ifade ediyor. "Şu anda gören bir insanla eşim arasında bir fark görmüyorum. Onun görmemesi hayatımızdaki hiç bir şeyi aksatmıyor" diyor. "O bana ihtiyaç duymadığı halde ben onun yardımına ihtiyaç duyuyorum. Örneğin yüksekten bir şey alınacaksa ya da ağır bir şey kaldırılacaksa eşimin yardımı gerekiyor" diyor Şule.
   <br/>
   <br/>
   Ayva çifti şimdi bir bebek bekliyor. Heyecan ve mutlulukları gözlerinden okunuyor ancak merak bu ya soruyoruz: Çocuk biraz büyümeye bazı şeyleri anlamaya başladığında babasının durumunu ona nasıl izah edeceksiniz diyoruz. Çocuğun bu durumu kabullenmesi konusunda korkularınız var mı diyoruz. Lokman Bey ilk bir kaç yıl çocuğun bunun farkına varamayacağını düşünüyor. Ancak sorgulamaya başladığında bunu 'insanların kiminin uzun boylu, kiminin şişman olabildiği gibi bazılarının da görememe özelliğine sahip olduğu' şeklinde açıklayacağını ifade ediyor. "Belki okuluna gitmemi istemeyecektir, belki benimle görünmek istemeyecektir" diyor. Ancak onun için öncelikle önemli olan çocuğa sağlıklı bir yetişme süreci yaşatmak. Yeğenlerinin kendisiyle gurur duyduğunu söyleyen Lokman Ayva çocuğunu sağlıklı bir şekilde yetiştirmeyi başardığında "Benim babamın şöyle kabiliyetleri var, şunları yapabiliyor" diyerek kendisiyle gurur duyacağına inanıyor. Lokman Bey fiziksel engeli olan insanların çocuklarının diğerlerine oranla daha erken olgunlaştığını da ileri sürerken bu tür ebeveynlerin bir kısmının eşlerine ya da çocuklarına çok yüklendiklerini, sigaramı al, beni taşı ya da beni kahveye götür, yanımda dur, diyerek onlardan çok şey istediklerini bu yüzden de özellikle çocukların çok yıprandığını söylüyor. Ümit Meriç'in "Bir âmânın çocuğu olmak zordur" sözünü hatırlatan Lokman Bey bir arkadaşının kızının yıllarca babasıyla görünmekten kaçındığını ifade ediyor. Ancak kendisinin her ihtiyacını karşılayabildiğini bu yüzden kimseye yük olmadan yaşayabildiğini, sonuçta da çocuğunun babasının durumunu daha kolay benimseyeceği beklentisi içinde olduğunu söylüyor.
   <br/>
   <br/>
   Umuyoruz herşey beklediklerinden daha kolay ve sağlıklı gerçekleşir Ayva çifti için.
   <br/>
   <br/>
   "Evlilik aklımın ucundan geçmezdi"
   <br/>
   <br/>
   BernaNusret Demiröz çifti de bir engelli ile bir sağlıklı eşten oluşan bir aile. Ancak sıradışı olan şey bu kez hanımın ortopedik engelli, eşininse sağlıklı olması. Çünkü çevremizde görüp duyduğumuz böyle ailelerde erkek engelli olsa da kadının engelli olmaması çok önemli olmaz. Tam tersi sözkonusu olunca durum garipsenir hatta eleştirilir. Aslan gibi adamsın sana kız mı yok? uyarısıyla erkeğin fiziksel engeli olmayan kızları seçmesi daha büyük bir gereklilik olarak ortaya konur.
   <br/>
   <br/>
   Bütün uyarılara kulak tıkayan ve sevgilerinin karşılarına çıkan her engeli aşabilecek gücüne olan güvenleriyle hayatlarını birleştiren bu çifte de evlilik hikayelerini soruyoruz. Onlar da yedi aylık evli. Sakatlar Spor Kulübünde başlamış tanışıklıkları. Berna orada sekreter olarak çalışırken Nusret Bey onun şefiymiş. "910 yıldır tanışıyoruz. Ama duygusal yakınlaşmamız üç yıl öncesine dayanıyor" diyen Berna uzun yıllara dayanan tanışıklıklarının ikisinin de birbirini çok yakından tanımasını sağladığını söylerken eskiden beri evlenemeyeceğini hatta bunu hiç istemediğini ifade ediyor ve "Nusret'le yakınlaşmamız beni çok değiştirdi. Evlilikle ilgili tüm düşüncelerimi etkiledi. Eskiden evliliği yürütemeyeceğimi düşünürken, evliliği onunla düşünmem bana güç verdi" diyor.
   <br/>
   <br/>
   Ancak bu ailede sıradışılık sıradan birşey olmalı ki, aileler de bu konuda hiç problem çıkarmamış. Berna'nın annesinin tek korkusu bir evin tüm sorumluluğunu üstlenip üstlenemeyeceği noktasındaymış. Ancak Berna'nın kendine güveni ve Nusret Beyin desteği her problemi aşabileceklerini göstermiş onlara.
   <br/>
   <br/>
   Nusret Bey ise 16 yıldır fiziksel engelli insanlarla birlikte olduğunu, onlarla çok iyi anlaştığını hatta engelsiz arkadaşının olmadığını söylüyor. "İlk zamanlar arkadaşlarla bir yerlere gittiğimizde tek sağlıklı ben olduğum için utanırdım, herkes bize bakıyor sanırdım. Ama şimdi alıştım onlarsız yapamıyorum" diyor. O eşini çok sevdiğini bu yüzden onun engelini önemsemediğini, hatta görmediğini de ifade ediyor.
   <br/>
   <br/>
   İkisi de birbirine karşı aynı duyguları taşıyor. Berna her ailede olabilen türde küçük tartışmalar yaşayabildiklerini belirtirken her ikisinin de "Benim eksiklerimi o görmüyor, ben de onun eksiklerini görmemeliyim" diyerek meseleyi kapattıklarını söylüyor.
   <br/>
   <br/>
   Herşey Berna'ya göre ayarlanıyor
   <br/>
   <br/>
   Demiröz ailesi evin tüm dizaynını Berna Hanıma göre belirlemiş. Örneğin mutfakta tüm gereçler lavabo altındaki dolaplarda duruyor. Oturdukları evleri de hep giriş katı olarak seçiyorlar. Berna Hanım gururuna düşkünlüğü sebebiyle kimseye yük olmadan yaşamayı tercih ediyor. Beni kucaklamak zorunda kalırlar düşüncesiyle evleri ya da apartmanları uygun olmayan arkadaşlarına gitmediğini söylerken "Öyle zamanlar oluyor ki evden hiç çıkmıyorum. Ancak arkadaşlarım biz gidemeyince kendileri geliyor. Beni hiç yalnız bırakmıyorlar" diyor.
   <br/>
   <br/>
   Fiziksel engel mutluluğa engel değil
   <br/>
   <br/>
   Şimdilik çocuk düşünmeyen Demiröz çifti bu konuda biraz tedirgin. Doktorlar hamileliğin gerçekleşebileceğini söylemiş. Ancak oturarak geçirilecek bir hamileliğin riskli olabileceğini bu yüzden yatarak geçirilmesi gerektiğini söylemeleri çocuk düşüncesini bir süre ertelemelerine sebep olmuş. Ancak birgün çocukları olunca bir yardımcıya mutlaka ihtiyaçları olacağını düşünen çift annelerinden bu konuda yardım göreceklerini düşünüyor.
   <br/>
   <br/>
   Berna'ya da eşini kıskanıp kıskanmadığını soruyoruz. Beklediğimiz cevap geliyor yine. Ancak Berna bu konuda çok dikkatli olduğunu belirtirken 'takipçisiyim' diyor. Seven kıskanır gerekçesiyle kıskançlığını açıklayan Berna, eşinin de çok kıskanç olduğunu belirtirken "Ancak ben onun tavır ve davranışlarından kiminle konuşmamdan hoşlanıp kimle konuşmamdan hoşlanmadığını anlarım ve daha dikkatli davranırım" diyor.
   <br/>
   <br/>
   Bu yazı bu türdeki evliliklerin yüzdeyüz başarılı olduğunu iddia etmiyor tabii ki. Burada iddia edilen tek şey eşlerden birinin ya da her ikisinin engelli olmasının mutluluğa engel olmadığı. Dışardan bakıldığında farklı gibi görünse de bu tür evlilikleri diğerlerinden ayıran en önemli nokta sevginin, saygının ve hoşgörünün hakimiyeti aslında. Hiç bir görünür kusur olmamasına rağmen ömürlerini birbirinin kusurunu aramakla geçiren çiftler için bu iki evlilik hikayesi bir şey ifade eder mi bilemiyorum. Ama bizce gözünün üstünde kaşı var diye problem çıkaranların gözü olmayanlarla mutluluğu yakalayanlardan alacağı dersler olmalı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6178-engele-takilmayan-asklar.html), [web.archive.org (arşiv bağlantısı)](http://web.archive.org/web/20130929095750/http://www.aksiyon.com.tr:80/aksiyon/haber-6178-engele-takilmayan-asklar.html)
