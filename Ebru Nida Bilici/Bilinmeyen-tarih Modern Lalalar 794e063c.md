# Modern "Lala"lar

*Ebru Nida Bilici Bilinmeyen-tarih*

<div>
 <p>
  <font>
   Modern yaşam ebeveyn ile çocuklar arasındaki diyaloğu zayıflattı. Batı aradaki köprüyü özel eğitmenlerle kurmaya çalışıyor. Osmanlı’daki “lala’lık” müessesesinin bir versiyonu olan coach(koç)’luk, eski alışkanlıktan olsa gerek, bizde de gittikçe yayılıyor. Hem dert ortağı, hem arkadaş, hem de bir bilen olarak, koç’lar, her yaştan insana hayata ve problemlerine farklı bakmayı öğretiyor.
   <br/>
   <br/>
   Osmanlılar’ın ilk dönemlerinde sancak beyliklerine atanan şehzadelerin maiyetine verilen ve onların eğitimiyle görevlendirilen kişiler “lala” diye adlandırılırdı. Lalalar şehzadenin her konuda bilgili, iyi bir devlet adamı olarak yetişmesinden sorumluydu. Lalalığın bir önceki versiyonu ise Selçuklular’daki “atabey”lerdi. Önceleri devletin yönetici kadroları için kullanılan lalalardan daha sonraları yani imparatorluğun ilerleyen dönemlerinde bazı zengin ve geniş aileler de çocukların eğitimi için yararlanmıştı. Ancak bugün ne lala ve ne de atabey kavramı eğitim sistemimizde yer alıyor. Bunların yerine kendisi yerli olsa da Batılı bir kavram olarak bize dönen Coach(koç)’luk son zamanların en sıra dışı eğitim biçimi olarak sisteme girdi.
   <br>
    <br>
     Aslında Batıda yaygınlaşan, ülkemizde ise adı yeni yeni duyulmaya başlayan koçluk yukarda da belirttiğimiz gibi bizim hiç de yabancı olmadığımız bir alan. Çünkü İslam kültürünün ve Osmanlı geleneğinin önemli yapı taşlarından biri olan lalalık bugün koçluk diye tarif edilen kavramı tam olarak karşılıyor. Rehber, özel öğretmen ya da çalıştırıcı gibi anlamları olan koçluk bugün yeni versiyonlarıyla karşımızda. İnsanların ‘Bilgiyi öğrenme’, ‘Bilgiyi kullanma’ ve ‘Bilgiyi öğretme’ şekliyle birbirinden ayrılacağı söylemiyle yola çıkan koçluk, koçluğu üstlenilen insanların bu üç konuda diğerlerinden farklı, kaliteli ve nitelikli olmalarını sağlamayı hedefliyor.“Coach” kavramının Türkiye’ye girişi yetmişli yıllarda TRT’de yayınlanan Beyaz Gölge dizisiyle olmuştu.
     <br>
      <br>
       Çoğunluğu zencilerden oluşan bir okul basketbol takımında koçluk yapan Ken Reeves’in oyuncularıyla bazen bir ağabey, bazen bir baba, bazen de bir arkadaş modunda kurduğu diyalog dizinin ilgiyle izlenmesinde etkili olmuştu. İlk kez spor alanında karşımıza çıkması, koçluğu bu alana has bir kavram olarak algılamamızda etkili oldu. Ancak bugün bir sektöre dönüşen koç olgusunu yaşam, aile, iş, eğitim, sağlıklı beslenme, spor ve din gibi alanlarda da görmek mümkün.Münir Arıkan, Türkiye’deki lisanslı ve International Coach Federation üyesi iki koçtan biri. NLP uzmanı ve 12 yıldır bu işi yapıyor. Hayat ve aile koçluğu konularında daha aktif. Bunda öğrencilik yıllarına ait çocuk bakıcılığı deneyimi etkili olmuş. Felsefesi; toplum kurtulacaksa, bu kendini kurtarabilmiş ailelerle mümkün. Arıkan’ın kişisel gelişim semineri düzenlediği kurumlar arasında İstanbul Büyükşehir Belediyesi de bulunuyor.
       <br>
        <br>
         Dert arkadaşım Münir Abi
         <br/>
         <br/>
         Arıkan’ın şu anda koçluğunu üstlendiği beş aile var. Hepsiyle çeşitli zaman aralıklarında görüşüyor, programlar organize ediyor ve aile fertleriyle toplu ya da bireysel olarak bir araya geliyor. Birbiriyle akraba olan Küçükçalık, Demir ve Kibaroğlu aileleri de koçluk yaptığı ailelerden. Elif — Zeynep Kibaroğlu, Rabia Küçükçalık ve çocukları Merve ve Ali—Zübeyir ve Hümeyra ile yaptığımız görüşmeyle  çeşitli yaşlardaki aile fertlerinin artık “Münir Abi”leri olan koçları hakkındaki görüşlerini öğrenmeye çalıştık.
         <br/>
         <br/>
         Arıkan’ın aileye girişi Zübeyir ve Hümeyra’nın babalarının yurt dışı seyahatleri dolayısıyla çocukları için fazla zaman ayıramaması durumunda bir ihtiyaç vesilesiyle olmuş. Bu iki kardeşin koçlarıyla geçirdikleri verimli ve eğlenceli saatler kuzenlerin de görüşme isteğine sebep olmuş. Ailenin önce erkek üyeleriyle görüşen Arıkan’ın toplantıları, hanımların isteğiyle küçük büyük tüm aile fertlerinin (hatta bazen üç kuşağın) bir araya geldiği bir toplantı haline gelmiş. Bireysel ya da ailevi tüm problemlerin konuşulduğu bu toplantılar tüm katılımcılarda somut etkiler bırakmış. Kafa boşaltma, fiziksel ve ruhsal rahatlama ilk hedef olmuş.
         <br/>
         <br/>
         Zübeyir’in amuda kalkarak, Hümeyra’nın oradan oraya zıplayarak dinlediği, kısacası herkesin nasıl istiyorsa öyle davrandığı toplantılar bir deşarj olma eğiliminde geçiyor. 9 yaşındaki Hümeyra bu toplantılar sayesinde topluluk önünde konuşmaktan utanmamayı öğrendiğini söylüyor. Hümeyra’nın bu problemini bir hoca rolüne bürünüp diğer katılımcıları da öğrencileri olarak görmesi yöntemiyle çözmeye çalışmış Münir Arıkan. Yaptığı telkinlerin ve taktiklerin çok büyük etkisi olduğu gözlenebiliyor şimdi. Bu konuda Zübeyir’e de özgüven kazandırma amacıyla okul arkadaşlarına bir seminer vermesi sağlanmış. Bu seminer hem Zübeyir hem de arkadaşları üzerinde olumlu etkiler bırakmış. Arıkan’ın, ailedeki yetişkinler üzerindeki etkisi de kulak dolduruyor.
         <br/>
         <br/>
         Rabia Küçükçalık, bu toplantıların aile içi iletişimi de etkilediğini, eşinin çocuklarına ve kendisine yönelik tavırlarının değiştiğini dile getiriyor. Aile artık bir araya geldiğinde seminerlerde konuşulanlar hakkında tartışıyor ve birbirlerini hatalı oldukları durumlarda uyarıyor.
         <br/>
         <br/>
         Kâşifler yetişiyor
         <br/>
         <br/>
         Koçun aile üyelerine sık sık yaptığı telkinlerden biri olan “keşifler yapın” ifadesi her bireyin çevrelerine daha dikkatli bakmalarını ve zihin jimnastiği yapmalarını sağlamış. Şu anda hafızlık eğitimi alan Zeynep Kibaroğlu da koçunun verdiği ‘duyguları düşünceye, düşünceyi de davranışa’ çevirme telkini sayesinde başarma azmini koruduğunu ifade ediyor. Duygularının başaramayacağını hissettirdiği anlarda bunun mümkün olduğu düşüncesiyle harekete geçtiğini ve böylece başarıya ulaştığını söylüyor.
         <br/>
         <br/>
         Yaşadıkları sıkıntılı anları koçlarının verdiği taktiklerle daha kolay atlatan Zübeyir ve kuzenleri bu taktiği şöyle özetliyor: “Öğretmenim beni azarladı diyelim. Ancak olay kapanmasına karşın üzüntüm geçmedi. Öncelikle o anı derhal bir fotoğraf haline getirerek kendimi olayın dışına alıyorum. Sonra bağırtıları duymamak için sesi kısıyorum zihnimde. Resmi büyütüyor ve beynimle kalbim arasında hızla döndürüyor, döndürüyorum. Sonra bunu avucumun içine aldığım küçük bir gazoz kapağı olarak görmeye çalışıyorum ve bir fiskeyle uzağa fırlatıyorum; böylece o tatsız andan uzaklaşıyorum. Bu taktiği somurtuk bir insana bir palyaço kıyafeti giydirdiğimi hayal ederek, ışıklı bir ortamdan rahatsız oluyorsam zihnimde ışıkları söndürerek de yapabiliyorum. Böylece beni rahatsız eden şeylerden uzaklaşıyorum.”
         <br/>
         <br/>
         Koç sıra dışı soru sorabilendir
         <br/>
         <br/>
         Münir Arıkan, koçluğun aile danışmanlığı ya da psikoterapiyle de karıştırılabildiğini ancak aralarında önemli farklılıklar olduğunu vurgularken bu farkları şöyle özetliyor: “Danışman kendisinde bilgi olan kişidir. Koç karşısındakinin içindeki bilgiyi ortaya çıkartandır. Bunu yaparken karşısındaki kişinin bilgilerini kullanır. Ama koç özellikle bilmediği konularda daha başarılı olan bir insandır. Nükleer santral yöneticisinden gazete patronuna kadar insanları sorduğu sıra dışı—özel sorularla kendi konularında çözümler üretmeye sevk eder. Bunu yaparken psikoloji, sosyoloji, pedagoji, kişisel gelişim gibi bilgilerle tam donanımlı bir kişi olmanız şart.”
         <br/>
         <br/>
         Arıkan’ın yaptığı tanıma göre koç, yönlendirir, yüreklendirir, başarmanızı sağlar. Ama sahada oynayan yani takımı kurtaran oyuncudur. Olabileceğini gösterir ama sahaya çıkıp oynaması gerekmez. Koçlar bir yerde yönlendirmenin üzerindedir. Osmanlı döneminde herkes çocuğunu yönlendiriyordu ama padişah olmak üzere yönlendirilen şehzadelere koçluk yapan lalalar farklı bir şey yapıyorlardı.
         <br/>
         <br/>
         Koçluk katı ve kuralcı bir disiplini benimsemiyor. İnsanlara rahat ve kendini ifade edebilir bir tutum kazandırmayı hedefliyor. Bu yönüyle okul öncesi eğitim kurumlarında verilen eğitim farkında olunmasa da koçun işlevini görüyor. Animasyonlar ve eğlenceli eğitim yöntemleri çocukların verilen bilgiyi daha kolay algılamasını sağlıyor. Dolayısıyla diğer eğitim aşamalarında da benzer yöntemlerin kullanılması eğitim kalitesini artırabilir. Arıkan “Anne babalar her şeyden önce çocuklarına sevdiği işi yapması konusunda destek olmalı; ne olacağı çocuğa bırakılmalı” vurgusunu yaparken, “Bugün çocuğa öğretmen ya da doktor olması için koçluk yaparsanız iyi, ama opera sanatçısı olması için koçluk yaparsanız çok kötü” diyor. Ancak kötülük meslekte değil, o mesleğin yanlış icrasındadır. Çocukları aynı bizim gibi yapmaya çalıştıkça, onların içindeki ‘dahi gücü’ çıkartıp bir Türk Shakespeare’i oluşturmadıkça, yüzyıllar boyu hep Shakespeare okutmaktan kurtulamayız. Koçluğun en belirgin özelliği soru sorarak insandaki kendi sorununu çözme yetisini ortaya çıkarmak.
         <br/>
         <br/>
         Arıkan her insanda böyle bir yeti olduğunu ifade ediyor. Ancak birçok insan bunun farkında değil. Üstelik ona göre çözülemeyecek problem de yok. Dünyada her problem çözülebilir ama bunun için ayırdığınız vakit ve finansman dahil diğer kaynaklar önemlidir. Çözülemeyen problemlerde, problemin kendisinden çok, çözmek istememe arzusu yatıyor. Veya bedel ödemeden çözülmesini beklemek.
         <br/>
         <br/>
         Biz düzelmezsek kimse düzelmeyecek
         <br/>
         <br/>
         Peki koç insanların kendilerini her zaman temize çıkarma güdüsünü besleyen savunma mekanizmalarını nasıl devre dışı bırakabiliyor, yani kişiler başarısızlıklarında başkalarını ya da sebepleri suçlamaktan nasıl vazgeçebiliyor?
         <br/>
         <br/>
         Münir Arıkan “Öğrenmemiz gereken en önemli şey, biz kendimizi düzeltmeden hiçbir şeyin düzelmeyeceği. Çünkü suçlama; senaryoyu kendimizin yazıp oyuncuları kendimizin seçtiği ve gerçek hayatla asla uyuşmayan bir hayaldir. O böyle yaparsa, şu böyle söylerse filan...” sözleriyle hatayı nerede aramamız gerektiğini özetliyor. Oysa hiç kimse onlardan bekleneni yapmadan da biz iyi bir şeyler yapabiliriz. Bunun için inisiyatifin ve sorumluluğun içtenlikle bize ait olduğunu kabullenmek, gerçekten güçlü olabilmektir.Koçluğun en önemli etkilerinden biri motivasyon. Ama bu 24 saat olursa problem çıkar, çünkü zaman zaman ruhun dinlenmeye de ihtiyacı var. Koç dinlenme ve coşma zamanlarının ayarlayıcısı durumundadır. Bu yüzden şu tür yaklaşımlar koçların zaman zaman başvurduğu yöntemler arasında yer alır: “Bak şimdi yılgınlığa, küskünlüğe, rehavete yer yok” ya da “Bunun zamanı şimdi değil. Şimdi coşkuyla bu anı yaşamalısın” gibi...
         <br/>
         <br/>
         İdeal var, kabiliyet yoksa
         <br/>
         <br/>
         İdeal sahibi olmak kolay. Ama kişinin kabiliyetleriyle idealleri çakışmıyorsa koçun fonksiyonu ne olur? Arıkan’a göre koç karnını doyuramayan ve midesine taş bağlayan kişiye, karnına bağladığı 2 taşı gösterdiğinde onu karnı doymadan doymuş kadar memnun eden kişidir. Ya da 5 yıldızlı otelde yenen mükemmel bir açık büfe yemekten alınan zevk ile bir simitten alınan hazzın eşit olabilirliğini gösterendir. Koç acıyı durdurup, zevki başlatan, ya da acıya katlandığınızda kavuşacağınız zevki size gösteren kişidir. Münir Arıkan’a göre hiç bir konuda yılgınlığa yer yok. O, “Bir işi dünyada bir kişi yapabiliyorsa bunu herkes yapabilir” inancını ayakları olmayan kişinin olimpiyat madalyası kazanan bir atlet olabilmesi ve gözleri görmeyen ve elleri olmayan bir kişinin ayaklarındaki 2 çatal parmakla motosiklet tamirciliği yapabilmesi örnekleriyle pekiştiriyor.
         <br/>
         <br/>
         Düşünce öğretmeni hep düşünür mü?
         <br/>
         <br/>
         Münir Arıkan’ın koçluğu sırasında yararlandığı bir başka branşı düşünce öğretmenliği. Kartvizitinin meslek bareminde de böyle yazıyor. Türkiye’nin ilk düşünce öğretmeni olan Arıkan mesleğini şöyle tanımlıyor: “Güzel şeyler düşünen, düşündüklerini hayata geçirmeye çalışan, insanları düşünmeye davet eden, düşündüren ve düşünmeyi öğreten kişidir.” Buna dünya çapında 350’yi aşkın buluşu da ekleyince, mucit, muzip, sıra dışı, kabul gören, seven, umutlu bir insan çıkıyor meydana. Gelecek ay İstanbul Büyükşehir Belediye Başkanı Ali Müfit Gürtuna’ya yerel yönetimler, belediye, ulaşım ve çöp ile ilgili yaklaşık 30 buluşunu takdim edecek. Özellikle deprem ile ilgili buluşunun Türkiye’de çok konuşulacağını düşünüyor. Okullarda mucit çocuklar yetişmesi için çabalıyor. Düşünce kulüpleri kuruyor. Maillerle bilgilendirme faaliyetleri yapıyor. Gelecek ay da Sultanahmet Camii’nin önündeki çınar ağacında yani Vaka—i Vakvakiye’nin yaşandığı, dallarında insanların idam edildiği ağaçta da bir seminer vermeyi planlıyor. Ülkemizde yeni sayılabilecek bir alan olan koçluk, maliyeti biraz yüksek olmasına karşın toplum olarak ihtiyaç duyduğumuz alanlarda hizmet veriyor. Yeniden yapılanmış, mutlu, başarılı ve özgüven sahibi fertlerden oluşan bir topluma ulaşma yolunu tarihi ve kültürel geleneğimizin Batılı versiyonunda bulacağız galiba.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 218 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1947), [web.archive.org (arşiv bağlantısı)](http://web.archive.org/web/20050302052702/http://www.aksiyon.com.tr:80/yazdir.php?id=1947)
