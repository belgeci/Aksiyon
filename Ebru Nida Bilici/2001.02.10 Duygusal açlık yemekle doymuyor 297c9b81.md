# Duygusal açlık yemekle doymuyor

*Ebru Nida Bilici 2001.02.10*

<div>
 <p class="spot">
  Herkes acıkır, en zayıf insan bile.  Aradaki fark zayıf insan acıktığında  yer, diğeri ise savaşır. Açlık  düşmanınız değildir. Nefes almak  kadar doğal bir şeydir. Ancak  acıkmadan yemek, duygu  dünyasında birşeylerin yanlış  gittiğinin işareti. Ne yazık ki cinsel, duygusal ve ruhsal haz eksikliğini  çoğu insan yiyeceklerle gidermeye  çalışır. Çünkü amaç bedenin  ihtiyacını gidermek değil, haz  duygusunu tatmin etmektir.
 </p>
 <p class="metin">
 </p>
 <img border="0" src="/web/20020502044214im_/http://www.aksiyon.com.tr/2001/323/resimler/Duygu.jpg"/>
 <p class="metin">
  Bu defa kesin kararlısınız. Fazla kilolardan kurtulmak sizin için an meselesi. Bir dergide önerilen o acımasız diyeti bu pazartesi yürürlüğe koyacaksınız. Ve yılların birikimi kilolarınızdan bir iki ay içinde kurtulacaksınız. Lâkin o cânım dolmalardan, börek ve kurabiyelerden mahrum bırakacağınız midenize de acıyorsunuz. Bu aslında acımayla kızgınlık arası bir şey. Yıllardır dur durak bilmeden sizi o yiyeceklere yönlendirdiği için midenize kızgınsınız ama aylarca mahrum bırakacağınıza göre bir veda partisi düzenlemek de hakkınız. Böylece diyetin başlayacağı pazartesine kadar bu düşünce sınırsızca yemenize vize çıkarmıştır.
 </p>
 <p class="metin">
  Pazartesi gelir. Bütün gücünüzle kendinizi yememeye programlar ve yiyecekleri uzak durulması gereken zararlılar olarak kodlayıp aklınızdan çıkarmak için uğraşır durursunuz. Ancak nedense sadece birkaç gün, hadi bilemediniz, bir kaç hafta sürer bu (kaçamakları saymazsak tabii). Ve nasıl olduğunu anlamadan sıradan bir gerekçeyle diyet bozulur ve bir başka pazartesine kadar tüm hayaller ve o insafsız diyet rafa kaldırılır. Mutsuzluk ve iradesizliğin ezikliği eşliğinde...
 </p>
 <p class="metin">
  Kilo sorunu olan herkesin ama özellikle de hanımların sık yaşadığı bir durumu anlatan bu senaryo, verilmemiş kilolarla biten bir sonu anlatır ama kilo verebilenler için de durum pek farklı değildir. Artık istediği kiloya ulaştığını düşünen insan hayat boyu sürdüremeyeceğini düşündüğü diyetine bir yerde son verir ancak yeni kilolar düşündüğünden de çabuk yerleşmeye başlar vücuduna.
 </p>
 <p class="metin">
  Böylece bir sonraki diyet ve verilip alınan kilolar kısır döngüsü içinde hayat sürer gider.
 </p>
 <p class="metin">
  Bir çok hanıma tanıdık gelen bu olayları anlatan ifadeleri okurken belki de satır aralarında bir diyet önerisi arıyor gözleriniz. Ancak nafile. Bu yazıda milyonların derdi olan bu konuda farklı bir yaklaşıma ayna tutmaya çalışacağız. Kilolarınız yalnız yeme alışkanlığınızın neticesi değildir. Dolayısıyla sadece yeme alışkanlığınızı kontrol altına alarak bu sorunu çözeceğinizi sanıyorsanız, yanılıyorsunuz.
 </p>
 <p class="metin">
  Bu farklı yaklaşım, California'da alternatif sağlık, alternatif eğitim, insan potansiyeli ve hümanistik psikoloji gibi alanlarda eğitim görmüş Nil Gün'e ait. Gün'ün "Kilolarım Diyetlerim ve Ben" adlı kitabı akıllarımızda belirlenen onlarca soru işaretini yok etmeyi hedefliyor. Neden daha çok kadınlar kilo problemi yaşar, neden diyetlere sonuna kadar uyamayız, ya da uysak bile neden daha sonra kilolarımızı fazlasıyla geri alırız, neden bazı yiyeceklere çok düşkünüzdür gibi...
 </p>
 <p class="metin">
  Kitapta diyetin maddi ve manevi zararları, diyetlerden özgürleşerek amaca ulaşma yolları, psikolojik ve somut gerçeklerle birlikte ele alınıyor. Diyet tuzağının özgüven sorunu olduğu gösteriliyor.
 </p>
 <p class="metin">
  Yiyecekler düşmanımız değil?
 </p>
 <p class="metin">
  Nil Gün'e göre bedeniyle, kilolarıyla barışık olmayan kişi (kilosu ne olursa olsun) sadece sınırsızca yediğinde değil, her yediğinde suçluluk duyar. O bedeniyle barışık olmadığı gibi yiyeceklerle de barışık değildir. Onun için yiyecek, düşmandır.
 </p>
 <p class="metin">
  Yiyecekler kadar açlık duygusu da düşmanlar listesinde yer alır. Oysa herkes acıkır, en ince insan bile. Aradaki fark ince insan acıktığında yer, diğeri ise savaşır. Gün'e göre açlık düşmanınız değildir. Tuvalete gitmek kadar doğal bir şeydir. Aşırı açlık ise düşmanınızdır. Çünkü bedeni, bir nedenle ihtiyaç duyduğu besinden aşırı derecede yoksun bırakmaktır. Diyet yapanların düştüğü hata da bu. Ona göre aç olmadan yemek, duygu dünyasında birşeylerin yanlış gittiğinin işareti. Ne yazık ki cinsel, duygusal ve ruhsal haz eksikliğini çoğu insan haz yiyecekleri (Besin değeri düşük, kalori değeri çok gıdalar, çikolata, pasta, börek, kola vs.) ile gidermeye çalışır. Çünkü amaç bedenin ihtiyacını gidermek değil, haz duygusunu tatmine yöneliktir.
 </p>
 <p class="metin">
  Diyet onun lügatında şöyle bir tanım buluyor: 'Diyet kişinin bedenini yoksunluğa mahkum etmesidir. Kendisine doyumu, doyma duygusunu yasaklamasıdır. Bu doyumsuzluk irade ile ne kadar süre denetlenirse denetlensin, eninde sonunda gereğinden fazla yemeye davetiye çıkarır. Ve her diyet başarısızlıkla sonuçlanır, hem de tıka basa yiyerek yoksunluğu telafi etme açlığıyla.'
 </p>
 <p class="metin">
  Nil Gün'e göre olayın fiziksel boyutu da küçümsenmeyecek derecede etkilidir ve kilo verme noktasında bedenin genel aktiviteleri de bu etken yüzünden yön değiştirerek kalori harcama dengelerini altüst eder. Bu şöyle gerçekleşir: Beden kendi varlığını sürdürmeye programlanmıştır. Ani ya da uzun süren besin yoksunluğu metabolizmayı yavaşlatır. Basal metabolizma, bedenin uyku halindeyken bile varlığını sürdürmesi için harcadığı kalori ya da enerji miktarıdır. Beden açlık durumunda, bedenin faaliyetlerini sürdürebilmesi için harcayacağı enerji miktarını minimuma indirir... ki uzun süre varlığını sürdürebilsin.
 </p>
 <p class="metin">
  Diyet uzun sürdüğünde beden harcadığı kaloriyi iyice azaltıyor. Üç günden fazla süren diyet bu kısır döngüyü başlatıyor. Bedene giren kalori de az olduğu için diyetin başlangıcında zayıflama (kilo kaybetme) doğal oluyor. Ama sonra... Son beş kiloyu vermenin zorluğunu diyet yapan herkes bilir.
 </p>
 <p class="metin">
  Düşük kalorili diyetler uygulanırken beden var oluşunu sürdürebilmek için harcadığı kalorileri mümkün olduğunca azaltıyor ve bir kısmını gelecekteki kıtlığa karşı önlem almak üzere yağ olarak depoluyor. Böylece bir diyet sonunda vücuttaki yağ oranı artıyor. Bu nedenle azalan kas artan yağ oranı basal metabolizmayı da yavaşlatıyor. Sonuç: Kişi diyeti oburlukla bitirip diyet öncesi yemek alışkanlığına döndüğünde, metabolizma yavaşladığı için ekstra kilolar da kaçınılmaz oluyor.
 </p>
 <p class="metin">
  Duygusal açlık yiyecekle Giderilemez
 </p>
 <p class="metin">
  Kilolarından şikayetçi olan kişiler yiyeceği bir düşman olarak görse de engel olamadığı bir dürtü onları aç olmadığı zamanlarda da yemeye zorlar. Bu dürtü ya yemeğin çekiciliğiyle açıklanır ya da bir daha yeme şansı bulamayacağı düşüncesi bu davranışın sebebidir. Hatta bu dürtü bazen oyalanma ihtiyacının bile bir sonucu olabilir. Ancak böyle durumlarda bahane ne olursa olsun gerçek ihtiyaç 'duygusal boşluğu doldurma' çabasıdır.
 </p>
 <p class="metin">
  Cinsel, duygusal ya da ruhsal sorunlar olmasaydı oburluk da olmazdı diyen Gün, oburluğun iç dünyamızda bir şeylerin doyuma ulaşmadığının göstergesi olduğunu ifade ediyor.
 </p>
 <p class="metin">
  Kitap doyuma ulaşmamış duyguların yenen yiyeceklerin türünü de etkilediğine dikkat çekiyor. Örneğin öfke ve kızgınlık duygularını ifade edemeyen insanın, ısırıldığında ses çıkaran çıtır yiyecek yeme arzusu duyduğu; anne sevgisine ve şefkate ihtiyaç duyan kişilerin puding gibi yumuşak, tatlı kremalı yiyeceklerle; baba sevgisi, güven ve destek ihtiyaçlarını karşılamak isteyen kişilerin ise patates püresi gibi tuzlu ve doyurucu yiyeceklerle duygusal açlığını ikame etmeye çalıştığı öne sürülüyor.
 </p>
 <p class="metin">
  İşte bunun gibi kaynağı tam tespit edilememiş problemlerin çözümünde yanlış ve sonuca götürmeyen yollar denenebileceği gerçeğinden hareketle Gün, kilo problemini halletmek için yiyeceklerin kontrol edilmeye çalışılamayacağını ifade ediyor ve bunu şu örnekle açıklıyor: Kilolarınızı diyetle kontrol etmeye çalışmak, alerjiyi kremle geçirmeye benzer. Semptomu ortadan geçici olarak kaldırabilirsiniz. Ya alerjinin gerçek nedenini?
 </p>
 <p class="metin">
  Kiloların korunmak istenen her şeyden kişiyi uzak tuttuğunu öne süren Nil Gün, bunun anne babalara, sevgiliye, eşe ya da topluma karşı onların istediği gibi olmak istemediğinin haykırışı olduğuna vurgu yapıyor. Buna göre kilolar kişinin iletişim aracı. 'Yardıma ihtiyacım var... benden uzaklaş.... bana yakınlaş.... istemiyorum... istiyorum... yapamam... kızgınım... üzgünüm..vs."
 </p>
 <p class="metin">
  Problem aç bırakılmış duygular olduğuna göre çözüm için de bu yönde uğraş vermek en doğrusudur herhalde. Yanlış yönlendirmelere kurban verilen bedenin istenen görünümü elde etmesi ise savaş halinde olunan yiyecekler ve yeme eylemiyle barışmayı gerektiriyor. Özgüveni ve özdeğeri olan insan, zaten bedenine de saygı duyar. Sadece aç olduğu için yer, doyurulmamış duygularını doyurmaya çalışmak için değil.
 </p>
 <p class="metin">
  Gün yalnızca fiziksel açlık ihtiyacını doyurmak için beslenen bir canlının asla şişmanlamayacağını ifade ederken duygusal açlığı tonlarca yiyeceğin doyuramayacağını belirtiyor. Buna göre duygusal açlık, duyguların doyurulmasıyla giderilir. "Tuvalet ihtiyacınızı uyuyarak gidermeye çalışır mısınız?" diye sorarken "Duyguları bastırmak yerine onlara gereken saygıyı göstererek sağlıklı bir şekilde ifade ettiğimizde duygularımızla barışık hale geliriz. Duygular sakınılması, saklanılması, bastırılması gereken tehlikeli düşman değil, canlı, yaşamla dolu olduğumuzun göstergesi olarak algılandığında özgüvenimiz de doğal olarak gelişir." diyor.
 </p>
 <p class="metin">
  Nil Gün'ün bu yaklaşımına destek veren en önemli gözlemi ise doğal hayatta yaşayan hayvanlara dayanıyor. "Siz hiç doğada yaşayan şişman hayvan gördünüz mü? Her canlı (evcilleştirilmiş hayvanlar hariç) kendi doğasına uygun fiziksel görünüm sergiler. Hepimiz şişman kediler, köpekler görmüşüzdür. Çünkü onlar sahiplerinin duygusal sevgi boşluklarını doldurma görevini üstlenmiş durumda. Çoğu beton ormanlarda yaşıyor, kısırlaştırılıyor, tırnakları sökülüyor ve hazır hayvan mamalarıyla besleniyor. Kendi doğasına uygun kendi doğal ortamında yaşamayan her canlı mutsuzluğunu, cinsel ve duygusal doyumsuzluğunu bir şekilde ifade eder. Ve beden bu doyumsuzluktan nasibini alır: fazla kilolarla, hastalıklarla, kilolarla, alerjilerle ve her türlü bağımlılıkla..."
 </p>
 <p class="metin">
  Bedenimizde hormonların etkisi de büyük. Bu yüzden Nil Gün, aşırı yemeyi 'psikolojik' nedenlere bağlarken, belirli besin maddelerine düşkünlüğü ise hormonal bir etki olarak görüyor. Bunun için önerisi sağlıklı, doğal, gerçek yiyeceklerle beslenme. Çünkü sağlıklı beslenen beden, kendiliğinden yük olan kiloları atabiliyor. Buna göre bedensel sisteminizin doğru çalıştığını şöyle anlamak mümkün: "Sisteminiz sağlıklı çalışıyorsa, canınız portakal çektiğinde eğer portakal yoksa, bedensel açlığınız sizi C vitamini almaya yöneltir, duygusal açlığınız ise portakallı keke."
 </p>
 <p class="metin">
  Her kilolu insan piskolojik olarak sorunlu olmadığı gibi, her zayıflık da mutlak sağlıklılığa işaret etmez. Ancak bir problem varsa, sebepler araştırılırken ruhsal etkenler de gözardı edilmemeli. Belki böylece anahtarımızı kaybetmiş olduğumuz yerde aramaya başlar, boşa uğraşmamış oluruz. Daha sağlıklı bir ruh ve daha sağlıklı bir beden için...
 </p>
 <br/>
 <center>
  <a class="anaorta" href="http://web.archive.org/web/20020502044214/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/haberler/3.htm), [web.archive.org (arşiv bağlantısı)](http://web.archive.org/web/20020502044214/http://www.aksiyon.com.tr:80/2001/323/haberler/3.htm)
