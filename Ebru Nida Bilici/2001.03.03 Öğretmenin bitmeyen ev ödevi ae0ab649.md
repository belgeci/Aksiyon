# Öğretmenin bitmeyen ev ödevi

*Ebru Nida Bilici 2001.03.03*

<div>
 <p class="spot">
  Öğretmenlere göre plan  yazma sanılanın aksine en  fazla öğrenciye zarar veriyor.  Plan yazmaya ayrılan vakti  kitap okumak ya da çocuklara  yararı olacak araştırmalar  yapmak için kullanmaksa  öğretmeni çok daha verimli  kılabilir ve daha iyi bir eğitim vermesini sağlayabilir
 </p>
 <p class="metin">
 </p>
 <img border="0" src="/web/20020428174638im_/http://www.aksiyon.com.tr/2001/326/resimler/Ogretmen.jpg"/>
 <p class="metin">
  Baştan söyleyelim... Boşuna hafızanızı zorlamayın. Ne bu hafta öğretmenler haftası ne de öğretmenleri ilgilendiren özel bir güne yaklaşıyoruz. Öğretmenlerle ilgili bir yazı hazırlamanın tek tarihi 24 Kasım değil bizce. Annelerimizi anmayı mayısın ikinci haftasına, kadın sorunlarından bahsetmeyi 8 Mart'a ya da çocuklarımız ve gelecekleri hakkında konuşmayı Dünya Çocuk Gününe bırakmadığımız gibi öğretmenlerin sorunlarını mercek altına almak için de 24 Kasım'ı beklemeyi doğru bulmuyoruz açıkçası. Çünkü aşılması çok önemli reformlar gerektiren problemleri bir yana henüz öğretmenlerin gündeme bile getirilmemiş, çözümü için çok uğraşılmayacak problemleri var daha. Diğer dertleri yanında devede kulak benzetmesine maruz kalacağını bile bile bugün öğretmenlerin plan yazma angaryalarından bahsedeceğiz.
 </p>
 <p class="metin">
  Okul mu, Devlet Planlama Teşkilatı mı?
 </p>
 <p class="metin">
  Ailesinde bir öğretmen bulunan ya da öğretmen bir arkadaşı olan herkesin şahit olabileceği plan yazma maratonu öğretmenliğe adım atılan ilk günden emekliliğe kadar sürüp gider. Öyle ki hergün en az bir iki saat süren ve ne bayram, ne seyran, ne hastalık, ne ölüm dinlemeyen bu mecburiyet öğretmenlerin en önemli sıkıntılarından biri hâlâ. Ama 'her mesleğin kendine göre sıkıntıları vardır, bazı mesleklerde iş eve taşınabilir' demeyin. Çünkü bu, okuldan eve taşan bir iş değil. Tıpkı ev ödevi gibi okuldaki yorgunluğun üzerine evdeki sınırlı vaktini de öğretmenin elinden almayı amaçlayan bir angarya sanki.
 </p>
 <p class="metin">
  Yaz dostum yaz...
 </p>
 <p class="metin">
  Yıllık planlar, aylık ünite planları, günlük planlar, sınıf defterini yazma, gözlem dosyalarını ve ruhsal dosyaları doldurma, kitaplık defteri, deney defteri tutma gibi yazma formatlı görevleri eğitim dışındaki zamanlarının önemli bir kısmını alıyor öğretmenlerin. Oysa onlara sorsanız tüm bunlar gerçekten de gereğinden çok fazla. Çünkü adı geçen her plan bir öncekiyle aynı içerikte ve yapılan herşey bir diğerinin aynısı. Şöyle ki... Yıllık plan sene başında yazdırılıyor öğretmenlere ve yıl içinde ele alınacak konular amaç, araç, yöntem ve sonuç baremleriyle ifade ediliyor. Yazım süreci en az üç dört günü alıyor. Bunlar okul müdürleri tarafından gözden geçiriliyor. İkinci etapta ünite planları var. Bunlarsa yıllık plana göre daha detaylı hazırlanarak her ünitenin başında müdüre imzalatılıyor. Ancak herşey bununla bitse iyi. Hergün bir sonraki gün sınıfta ne yapılacaksa ayrıntılarıyla günlük plan defterine yazılmak ve okul müdürüne onaylatılmak zorunda. Her sınıfın en az beş altı dersinin olduğunu düşünürseniz bunun ne kadar zaman aldığını tahmin edebilirsiniz. Tabii bu arada sınıf defterine yazılması gerekenleri de unutmamak gerek. Gözlem ve ruhsal dosyalar mı, onlar da başka bir alem... Ne sonuçlarına bakılarak çeşitli yöntemler geliştiriliyor ne de öğrenciye yararı olacak adımlar atılıyor. Ama ne olursa olsun bu dosyaların doldurulmuş olması şart.
 </p>
 <p class="metin">
  Yirmi yıllık öğretmen olan Nurdane Cihan yirmi yıldır tekrar tekrar yazdığı planlarla ilgili bıkkınlığını şu sözlerle ifade ediyor: "Plan yazma öğretmeni körelten en büyük angarya. Yirmi yıldır yazıyoruz yazıyoruz ama bir yararını görmedik. Plan yazmaya ayırdığımız vakti kitap okumak ya da çocuklara yararı olacak araştırmalar yapmak için kullansak çok daha verimli olabilir, daha iyi bir eğitim verebiliriz."
 </p>
 <p class="metin">
  Ancak sanılmasın ki plan yapmayı gerekli kılan şey her yıl değişen kitap ve tatil tarihleri. Plan yazma işi öyle önü alınmaz bir hal almış ki iki sene üst üste aynı sınıfı okutan öğretmen de aynı planları tekrardan yazmak zorunda. Anlayacağınız, bu sadece kitap değişimiyle alâkalı bir şey değil. Okutulan kitap değişmese de bir önceki yılın aynısı olacak planlar tekrar yazılmalı.
 </p>
 <p class="metin">
  Öğretmenlerin müfettiş konulu kabusları ise bu işin tuzu biberi. Çünkü yapılan planların kurallara uygunluğu(!) ve doğruluğu müfettişlerin teftişine tâbi. Beş yıllık öğretmen Zülal Çalık müfettişlerin bu konuda ne denli katı davrandıklarını ifade ederken plan defterlerini inceleyiş şekillerini örnek gösteriyor: "Geçtiğimiz yıl plan defterlerimi inceleyen müfettiş tam üç ders saatini bu iş için harcadı. Sınıf defteriyle karşılaştırmalı bir şekilde yapılan bu incelemeler gereksiz ayrıntılar yüzünden fırça yeme gibi bir sonuca da götürebiliyor bizi. Müfettişler bile kendi aralarında çelişki içinde. Birinin yapmamızı istediğini bir başkası eleştiriyor. Ne yapacağımızı şaşırıyoruz."
 </p>
 <p class="metin">
  Nurdane Cihan ise müfettişlerin öğretmenin bilgisini ölçmek ya da öğrencilere yararını testetmek yerine gereksiz ayrıntılarla öğretmeni canından bezdirdiğini belirtirken öğretmenlik mesleğini çok sevdiğini ancak bu plan yazma derdi yüzünden emekli olmak istediğini söylüyor. Nurdane Öğretmen öğretmenlerin önemli çoğunluğunun bu bitmez tükenmez planlar yüzünden mesleklerinden soğuduğuna dikkat çekerken öğrenciye ve veliye yarar sağlayacak zamana sahip olamadıklarından şikayetçi. "Bana imkan verilse sadece öğrenciyi değil veliyi de çocuğunun eğitimi konusunda öğretmene yardımcı olmalarını sağlayacak şekilde eğitirim. Onlarla daha sık görüşür çocuk için daha yararlı davranışlara yöneltebilirim" diyor. Ancak o, başını plandan kaldıramadığı için bu konuda pek bir şey yapamadığını söylüyor.
 </p>
 <p class="metin">
  Planlar matbu olarak dağıtılsın
 </p>
 <p class="metin">
  Ancak sanılmasın ki öğretmenler hiçbir plan ya da program olmadan kendi başlarına bildiğini okuma hevesindeler. Nurdane öğretmen Almanya gibi Batıdaki birçok ülkede bu tür konuların merkezî yollarla hazırlandığına dikkat çekerek sözlerini sürdürüyor ve; "Doğru olan, Milli Eğitim Bakanlığı tarafından hazırlanacak matbu plan metinlerinin öğretmenlere iletilerek bunun uygulanıp uygulanmadığını teftiş etmek olmalı. Kâtip gibi sayfalarca yazı yazması öğretmenin çok iyi bir eğitim verdiğinin kanıtı değildir. Eğitim kalitesi farklı yollardan kontrol edilmeli" diyor.
 </p>
 <p class="metin">
  Zülal Öğretmen ise zaman bulsa öğrencilere nasıl daha fazla katkıda bulunabilirim duygusuyla daha iyi hazırlanabileceğini, konuyu daha iyi anlatmak için daha farklı yöntemler bulmak, sorular hazırlamak üzere kafa yorabileceğini belirtirken bunun kendisine ve öğrencilerine saatlerce yazılan planlardan daha fazla yararı dokunacağını ifade ediyor.
 </p>
 <p class="metin">
  Yirmi yıl önceki mesleki bilgilerle bugün eğitim vermeye çalışan öğretmenlere kendilerini yenileme amaçlı seminerler düzenlemek ya da kitap temin etmek mesleki açıdan sağlanacak önemli katkılar arasında zikrediliyor.
 </p>
 <p class="metin">
  Ancak tüm bu gereksiz yazım işlemlerinden öğretmenlerin hepsi şikayetçi olmasına rağmen yıllardır bu konuda hiç bir şey yapılmamış. Müfettişler ise merkeze daha yakın olmaları hasebiyle hem durumun gereksizliği konusunda belirli yerlere fikir beyan etmeleri hem de plan defterlerini kontrol noktasında daha toleranslı davranmaları gerekirken aksi tutum içinde bulunmaları dikkat çekici. Tabii bu durum aklımıza şöyle bir soruyu getiriyor: Malumdur ki milli eğitim çalışanları hatta milli eğitim müdürleri ve bakanları genelde eğitimci kökenlidir, öyleyse zamanında bu tür sıkıntılar yaşamış sabık öğretmenler meslektaşlarını bu dertten kurtarmaya neden çalışmıyor?
 </p>
 <p class="metin">
  Özel okul öğretmenleri ne durumda?
 </p>
 <p class="metin">
  Plan yazım yoğunluğunu daha çok ilk beş yılında ağırlıklı olmak üzere ilköğretim okullarında çalışan öğretmenler yaşıyor. Diğer sınıflara giren öğretmenler içinse bu konu farklılık arzediyor. Yani sayısal derslerine giren öğretmenlerin planları daha az zaman alırken tarih, felsefe ve edebiyat gibi sözel derslerin planları uzun uzun yazmayı gerektirdiği için çok zaman alıyor. Özel okulların ise ilköğretim bölümünde devlet okullarına göre bir fark olmamakla birlikte lise sınıflarında durum biraz farklı. Eskiden önceki yıllarda dosya kâğıtlarına yazılarak hazırlanan plan dosyaları tarih ve diğer küçük ayrıntıların yer aldığı kapak değiştirilerek tekrar kullanılabildiği halde bu yıl her sayfanın üzerine tarih yazılması istenerek bu rahatlıktan mahrum bırakılmış. Ancak onların müfettiş korkusu devlet okullarındakiler gibi değil. Çünkü özel okul teftişlerinde müfettişler sadece içinde bulundukları haftanın planlarını isteme hakkına sahip. Bu ise öğretmenlerin daha önemli konulara eğilerek eğitim açısından daha verimli olmalarına katkı sağlıyor.
 </p>
 <p class="metin">
  Eğitim giderleri konusu da öğretmenlerin önemli problemlerinden. Sene başında verilen seksen milyonluk harcırah giderlerinin onda birini bile karşılamıyormuş. Çünkü defterler, kitaplar, dergiler ve fotokopiler komik denecek kadar az maaş alan öğretmenlerin cepten ödemek zorunda kaldıkları malzemeler arasında yer alıyor.
 </p>
 <p class="metin">
  Yazıyı okuyunca öğretmenler için 'o habire ödev vererek bunalttıkları öğrencilere ettiklerini çekiyorlar' diye düşünenleriniz olmuş olabilir. Ancak kazın ayağı öyle değil. Öğretmenler bu konuda yasal izin olmamasına rağmen gereğine ve öğrenci açısından yararına inandıkları için ödev verdiklerini açıklıyor ve bunun öğrenimi kolaylaştırma etkisinden bahsediyorlar. Oysa plan yazmak öğretmene yarar sağlamadığı gibi öğrenci için harcanabilecek zamandan da çalıyor. Bu konuda atılacak adımlar eğitim sisteminde önemli kapıların açılmasını sağlayabilir. Öğretmenim öyle diyo...
 </p>
 <br/>
 <center>
  <a class="anaorta" href="http://web.archive.org/web/20020428174638/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/haberler/4.htm), [web.archive.org (arşiv bağlantısı)](http://web.archive.org/web/20020428174638/http://www.aksiyon.com.tr:80/2001/326/haberler/4.htm)
