# Kabul günü ticareti

*Ebru Nida Bilici 2003.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Artık hanımlar gezerken de para kazanıyor. Bir dost ziyareti, bir kabul günü birçok kadın için hem güzel sohbetlerin hem de para kazanmanın mekanı olabiliyor. Üstelik bu onları hem ruhen hem de bedenen rahatlatıyor.
  </font>
 </div>
 <div id="newsText">
  <font class="detail-text">
   Şöyle bir iş ilanı düşünün; "İşe kabulünüz için herhangi bir yaşta ve herhangi bir eğitim seviyesine sahip olmanız gerekmiyor. Çalışma saatlerinizi keyfinize göre ayarlayabilirsiniz. Hatta işe hiç gelmeseniz de olur. Tatil yapmak için müdürünüzden izin almanız gerekmiyor. Zaten müdürünüz de yok. Ayda yüz milyon kazanmak da bir milyar kazanmak da sizin elinizde..."
   <br/>
   <br/>
   Böyle bir ilan gördüğünüzde bir holdinge yönetici, bir üniversiteye rektör ya da mağazalar zincirine genel müdür aranıyor diye düşünüyorsanız yanılıyorsunuz. Hangi üst düzey görevde olursanız olun hiç bir zaman bu kadar inisiyatif ve özgürlük sahibi olmanız mümkün değil.
   <br/>
   <br/>
   Bahsettiğimiz meslekle uğraşanlar yaptıkları işi "doğrudan satış" temsilciliği ya da danışmanlık olarak tanımlıyorlar. Bu meslek genelde "pazarlamacılık"la karıştırılsa da onlardan ayrılan önemli farkları var. Örneğin, asıl işleri çok farklı olabiliyor doğrudan satış temsilcilerinin. Öğretmen, hemşire, doktor ya da ithalat- ihracat uzmanı birçok insanı kozmetik ya da mutfakta kullanılan saklama ürünlerini satarken görebilirsiniz.
   <br/>
   <br/>
   Satış danışmanları en çok da bayanlardan oluşuyor. Bu tercihin temel nedenlerinden biri hanımların ilgisini çeken ürünlerin pazarlanıyor olması. Ülkemizde "doğrudan satış" yapan sekiz firma bulunuyor. Bunların hepsi ithal ürünler pazarlıyor. Ancak ismine ve ürünlerine sık rastladığımız üç firma Tupperware, Amway ve Oriflame.
   <br/>
   <br/>
   Hem ziyaret hem ticaret
   <br/>
   <br/>
   Arkadaş ziyaretleri ya da kabul günleri gibi sadece bayanların bir araya gelerek oluşturdukları toplantılar, Tupperware satış danışmanlarının en önemli iş sahası. Davet edildikleri bu toplantılarda Tupperware'in polikarbonat, polietilen ve polipropilen gibi maddelerden imal edilmiş çeşitli yiyecek saklama ürünlerini tanıtan danışmanlar ev ekonomisine önemli katkılarda bulunuyor. Başlangıçta biraz pahalı görünse de bu ürünlerde saklanan hiçbir şeyin çöpe gitmediğini görmeleri müşterilere uzun vadede kâr sağladıklarını düşündürüyor.
   <br/>
   <br/>
   Pazarlama Müdürü Elçin Doğru ve Satış Müdürü Sevda Figanmeşe ile yaptığımız görüşme de 'neden özellikle kadın üyeler tercih ediliyor'a cevap ararken çok farklı bir ticari alanı tanımış olduk. Firmanın üye profili tam bir mozaik oluşturuyor. Kadın eleman istihdamına verdikleri önem yüzünden 18 yaşın üzerinde ve kadın olmak dışında hiçbir şart yok. En çok üzerinde durulan konu kurum içi eğitim. Haftalık ve aylık toplantılarda danışmanlar ürünlerin kullanım şekilleri, satış teknikleri ve diyalog kurma konularında bilgilendiriliyor. Bu toplantılar hem firma hem de danışmanlar için o kadar vazgeçilmez ki bu birlikteliklerinin amaçlarını ETHEM (Eğitim, Takdir, Haber, Eğlence ve Motivasyon) olarak formülize ediyorlar.
   <br/>
   <br/>
   Danışmanlar bir araya geldiklerinde firma yetkililerinin yanısıra birbirlerinden çok şey öğrenip tecrübelerini paylaşıyorlar. Bu aynı zamanda motive ediyor ve başarılarına ivme kazandırıyor. Ancak insanı şaşırtan gerçek, Tupperware'in danışmanlarının bir kısmının bu işi yan bir gelir edinmek, diğer kısmının ise ticaret zevkini tatmin için yapmaları.
   <br/>
   <br/>
   Nasıl olsa arkadaşlarımla sık sık biraraya geliyorum, hiç değilse bu yolla para kazanmış da olurum diyen hanımların sayısı azımsanmayacak ölçüde. Elçin Doğru'ya göre takdir ediliyor olmak da birçok kadını bu mesleğe itiyor. Hayatı boyunca yaptıkları hiçbir şekilde takdir edilmeyen birçok kadın, başarısından dolayı yüzlerce insan önünde kutlanıyor ve taltif edilip alkışlanıyor. Bir de ödül ekleniyor.
   <br/>
   <br/>
   Ruhsal terapi satışları
   <br/>
   <br/>
   Birçok kadın için ruhsal terapi haline gelen bu iş kolunun, her üyesi üzerindeki etkileri birbirinden farklı. Yaptığı satış oranına göre verilen hediyeler arasında yurtiçi ve yurtdışı seyahatleri bile var. Bu meslek aynı zamanda hanımların kendilerini yakın çevrelerine ispatlamanın en iyi yolu; kimi kayınvalidesine, kimi eşine, kimi de arkadaşına mesaj veriyor bu şekilde. Maddi ihtiyacı olmayan hatta toplantılara özel şoförü tarafından getirilen danışmanların da olduğunu belirten Sevda Figanmeşe, bazı hanımların manevi tatmin ya da ruhi ihtiyaçlarını gidermek için danışmanlık yaptıklarını söylüyor.
   <br/>
   <br/>
   Eskiden üzerinde "Ahmet Bey ve Eşi" yazan davetiyelere cevaben toplantılara eşinin yanısıra katılan hanımlar artık bu tür toplantıların asıl konuğu durumundalar. Ve artık hanımlar eşlerini yanlarında götürme mutluluğunu yaşıyor çünkü firmanın yemek ve toplantılarına artık "Ayşe Hanım ve Eşi" şeklinde davet ediliyor. Başarıları bazen bu hanımlara hayallerinin üstünde imkanlar bile sunabiliyor. Örneğin, Hollanda seyahati kazanan bir satış danışmanının şu sözleri çalışanlarının mutluluğunu önemseyen firmanın hedefine ulaştığını gösteriyor: "Eşimi Hollanda'ya götürdüm. Daha önce böyle bir şeyi düşünemezdim bile."
   <br/>
   <br/>
   Özgüven dolum merkezleri
   <br/>
   <br/>
   Firma, çalışanlarının mutluluk ve manevi tatmin konusunu o kadar çok önemsiyor ki bazen ticari kaygılardan arınmış, sadece sosyal amaçları olan bir hayır kurumu olduğu fikrini veriyor. Hanımlar için tam bir 'pozitif enerji depolama kulübü' haline gelen merkezlerde firma yetkilileri ile danışmanlar arasında akrabadan öte bir yakınlık kurulmuş.
   <br/>
   <br/>
   Tüm bunlar da hanımların sosyalleşmesi, özgüven kazanması, hayata daha olumlu bakması, ev ve ülke ekonomisine katkıda bulunması gibi sonuçlar doğurmuş. Ayrıca danışmanlıktan sonra üye sayısı belirli bir miktara ulaşan hanımlar grup liderliğine yükselebiliyor ve orada ilerleyenler bir merkez açarak distribütör olabiliyor. Türkiye'de 27 tane Tupperware distribütörü var. Bunların herbiri orta ölçekli bir firmanın satış hacmine sahip. Bu da demektir ki sadece bu firma ülkeye 27 iş kadını kazandırmış.
   <br/>
   <br/>
   Ticarete gönül verip iş bıraktılar
   <br/>
   <br/>
   Tupperware danışmanları gibi Oriflame ve Amway girişimcilerinin önemli bir çoğunluğunu da çalışan ve üniversite mezunu hanımlar oluşturuyor. Hanımların bir kısmı iş bulamadıkları için aile bütçesine bu şekilde katkıda bulunmaya çalışırken, iki işi bir süre birlikte yürüttükten sonra danışmanlıkta karar kılanlara da rastlanıyor. Serpil Hırka, bir el sanatları öğretmeni. Bir arkadaşının tavsiyesi üzerine danışmanlığa başlayan Hırka bir süre sonra öğretmenliği bırakmış.
   <br/>
   <br/>
   Hanımlar satış konusunda edindikleri tecrübelerle gittikçe alanlarını genişletiyor. Öyle ki bugün aynı anda birkaç firmanın tanıtımını yapanlar var. Örneğin Serpil Hırka Tupperware'in yanısıra Avon'un da tanıtımını yapıyor. Arkadaşı Emine Kalender ise Tupperware ile beraber Amway ürünlerinin satış danışmanlığını yapıyor. İngilizce öğretmeni olan Kalender, yıllardır bu işlerin içinde ancak okul dolayısıyla çok fazla yoğunlaşamamış. Bu yıl eğitimciliğe ara verdiği için bu boşluğu satış işinde gayret göstererek doldurmaya çalışıyor. Şimdilik sadece yakınlarına satış yapan Emine Kalender iyi para kazandığını, bu yolla evine de çok sayıda ürün alabildiğini söylüyor. Firmanın tiyatrodan folklora çeşitli sosyal faaliyetlerinin de kendisini mutlu ettiğini ekliyor.
   <br/>
   <br/>
   Sevda Figanmeşe daha önce başka bir firmada ithalat uzmanı olarak çalışırken ABD'de yaşadığı yıllarda tanıştığı ve 22 yıldır kullandığı Tupperware ürünlerinin satış danışmanlığını üstlenmiş. Bir süre sonra firmanın çalışanları arasına katılması istenince hiç düşünmeden öteki işini bırakmış. Firmanın Türkiye Satış Müdürü olarak çalışan Figanmeşe'nin hanımlar üzerinde ilginç gözlemleri olmuş. Kazandığı başarıların hanımların giyim kuşamına hatta duruşuna bile yansıdığını belirten Figanmeşe, birçok sağlık problemlerini de bu sayede yendiklerini ifade ediyor.
   <br/>
   <br/>
   Sistem aynı, oyuncular farklı
   <br/>
   <br/>
   Amway, doğrudan satış yöntemi ile Türk pazarında pay sahibi olmuş bir Amerikan firması. Pazarlama ve Halkla İlişkiler Sorumlusu Tijen Doğan'ın verdiği bilgilere göre Türkiye'de 20 bin serbest girişimci bulunuyor. Kişisel bakım, kozmetik, beslenme ürünleri ve ev bakım ürünleri pazarlıyor. İddialı olduğu konu ürünlerin çevreye ve insan sağlığına zarar vermeden üretilmiş olması.
   <br/>
   <br/>
   18 yaşını geçmiş herkes Amway ürünleri satabiliyor ancak kadın girişimciler çoğunlukta. Firma çok katlı pazarlama sistemiyle hizmet veriyor. Yani yaptıkları satış miktarına göre belirli seviyelere yükselen girişimciler kendilerine bağlı üye sayılarının artışıyla da her biri üzerinden prim alma ve milyarlarca lira kazanma şansına sahip. Hatta belirli bir satış ve üye miktarına ulaştıktan sonra işten ayrılsalar da diğer üyelerin yaptığı satışlar onlara para kazandırmaya devam ediyor.
   <br/>
   <br/>
   Türk kadını kozmetikle tanıştı
   <br/>
   <br/>
   Oriflame de doğrudan satış tekniğiyle Türk pazarında yer edinmiş bir İsveç firması. Ülkemizde 11 yıldır faaliyet gösteren firmanın 75 bin aktif satış danışmanı var. Özellikle kadınların sosyalleşmelerini, çalışıp ekonomik özgürlüklerini kazanmalarını önemli hedefleri arasına yerleştiren firma çalışma hayatında olan diğer insanlara da ek gelir kaynağı oluşturmayı amaçlıyor. Oriflame Kozmetik Türkiye Genel Müdürü Ayşe Geçalp 2002 yılı itibariyle 544,2 milyon Euro'luk satış hacmine sahip olduklarını söylüyor.
   <br/>
   <br/>
   Doğal cilt bakımı, vücut, makyaj, saç, el ve ayak bakımı, güneş ve çocuk ürünleri, parfümler Oriflame'ın ürün grupları arasında yer alıyor. Cilt ve vücut bakımı konusunda sınırlı da olsa bilgilendirilen satış temsilcileri güzellik, kişisel bakım gibi konularda müşterilerine fikir verebiliyor. Doğrudan satışlar vesilesiyle Türk kadını belki de ilk kez kozmetik ürünlerine bu kadar yakın olabildi. Daha önceden vitrinlerde gördüğü ürünlere artık dokunup inceleyebilen, korkusuzca deneyebilen hanımlar makyaj malzemeleri dışında bazı vücut bakım ürünleri olduğunu ve bütçesini sarsmadan alıp kullanabileceğini öğrenmiş oldu.
   <br/>
   <br/>
   Türkıye'de doğrudan satış yapan dığer yabancı fırmalar
   <br/>
   <br/>
   Alke Aphredie Esthetique: 1989'dan beri Türkiye'de satış yapan firma kozmetik, cilt bakımı, saç ve vücut bakım ürünleri, aroma terapi gibi ürünleri pazarlıyor.
   <br/>
   <br/>
   BMS: 1979'da Türkiye'nin ilk doğrudan satış firması olarak piyasaya girdi. Çelik tencere ve su arıtma sistemleri üretiyor, pazarlıyor.
   <br/>
   <br/>
   Eczacıbaşı-Avon: Türkiye'ye girişi 1993 yılına rastlayan firma cilt bakım ürünleri, makyaj, saç ve vücut bakım ürünlerinin pazarlamasını yapıyor.
   <br/>
   <br/>
   Forever Living: 1978'den beri dünya piyasasında yer alan firma aloe vera içecekleri, kişisel cilt bakım malzemeleri, diyet ürünleri, besin tamamlayıcıları, arı kovanı ve veteriner ürünleri pazarlıyor.
   <br/>
   <br/>
   Herbalife: Beslenme ürünleri, kilo kontrol programları ve kişisel bakım ürünleri pazarlayan firma 1980 yılında Türk piyasasına girdi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B51F90AF742B814CD62B26B69075FC05?newsId=9313), [web.archive.org (arşiv bağlantısı)](http://web.archive.org/web/20120320224230/http://www.aksiyon.com.tr:80/aksiyon/newsDetail_getNewsById.action;jsessionid=B51F90AF742B814CD62B26B69075FC05?newsId=9313)
