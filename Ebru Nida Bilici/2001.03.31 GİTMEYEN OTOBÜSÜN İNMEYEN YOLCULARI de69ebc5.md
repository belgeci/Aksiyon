# GİTMEYEN OTOBÜSÜN İNMEYEN YOLCULARI

*Ebru Nida Bilici 2001.03.31*

<div>
 <p class="spot">
  İstanbul’un Yenibosna semtinde evsiz bir aile metruk bir otobüste yaşıyor: Görmüyoruz hiçbirimiz... Sıkıntı bile denemeyecek sıkıntılarımızdan  başımızı kaldırıp etrafımıza bakmadığımızdan, ölümle yaşam arasında hergün gidip gelen 'hayat'ların farkında bile değiliz. Biz tokluğu sıkıntı verecek kadar yaşayıp midelerimizi sodalarla  rahatlatmaya çalışırken, açlığını yatıştırmak için uyumaya çalışanlardan haberdar bile değiliz
 </p>
 <p class="metin">
 </p>
 <img border="0" src="/web/20020106050021im_/http://www.aksiyon.com.tr/2001/330/resimler/Otobus.jpg"/>
 <p class="metin">
  Kapıyı açıp iki basamaklı merdiveni çıktığınızda otobüsün salon kısmında buluyorsunuz kendinizi. Salon ama farklı tür kullanımlara da açık. Hem oturma odası, hem yatak odası, hem de mutfak olarak kullanılıyor. Otobüsün perdelerle ayrılmış diğer bölümü ise tuvalet, banyo ve ardiye olarak kullanılıyor. Otobüs dediysek karavan tarzı lüks bir yer anlaşılmasın. Bahsettiğimiz metruk, kaportadan ibaret bir otobüs. Yani bir otobüs iskeleti. Kırık pencere açıklıkları, dışardan eski demir saçlarla örtülmeye çalışılmış, içerden konfeksiyon artığı kumaşlarla kapatılmış. Çoğu zaman yağmur sızıntılarına açık. Yerleri örten eski kilimler, minder amaçlı kullanılan birkaç parça sünger ve kasa kısmı çıkarılmış diğer eşyalara göre lüks sayılacak bir çekyat. Baş köşedeki mini buzdolabı ve televizyon bu ortamda bir hayli sırıtsa da sahipleri için çok kıymetli. Biri boş, içine konacak yiyecekleri bekleyedursun diğeri dünya kendilerinden haberdar olmasa da kendilerinin dünyayı takip edebilmeleri açısından önemli. Bu otobüs ev, sokakta kalan Çaprak ailesinin sığınabildiği, kendilerine kucak açan tek, belki de son yer.
 </p>
 <p class="arabaslik">
  Farkında değiliz hiçbirimiz
 </p>
 <p class="metin">
  Otobüs—evin sakinleri olan Sevinç— Hüseyin Çaprak çifti televizyonların yardım amaçlı programlarında benzerlerine sıkça rastlayabileceğimiz binlerce çiftten biri. Malum hikaye... Memleketinde el attığı işlerde başarılı olamadığı için umudu 'taşı toprağı altın' şehirde aramak için yollara düşen insanların, peşlerini bırakmayan talihsizlikle gittikleri yerlerde de cedelleşmeleri ve hayatın bir köşesinden tutunma çabaları. Büyük şehirlerin taş perdeleri arasında sıkışmış binlerce hayat. Farkında bile olmadığımız, hergün önünden geçerken dönüp bir kez bile yüzlerine bakmadığımız insanlar onlar... Köprülerin, metruk harabelerin sakinleri, hayatın sunduğu acı rollerin mahzun ve mazlum kahramanları.
 </p>
 <p class="metin">
  Görmüyoruz hiçbirimiz... Sıkıntı bile denemeyecek sıkıntılarımızdan başımızı kaldırıp etrafımıza bakmadığımızdan ölümle yaşam arasında hergün gidip gelen 'hayat'ların farkında bile değiliz. Biz tokluğu sıkıntı verecek kadar yaşayıp midelerimizi sodalarla rahatlatmaya çalışırken açlığını yatıştırmak için uyumaya çalışanlardan haberdar bile değiliz. Biz mağazaların o pırıltılı vitrinlerinde hayallerimizi süsleyen giysilere ve eşyalara bakarken ayaklarımızın dibinde çömelmiş mahzun ve küskün bakışlarla bizleri seyreden o küçük çocukları görmüyoruz bile. Biz evet biz aynı apartmanda otursak bile hangi komşumuz bu gece aç yattı, hangi komşumuzun çocuğu bu gece yeni bir ayakkabının rüyasını görmek üzere uykuya daldı bilmiyoruz.
 </p>
 <p class="metin">
  İşte bu yüzden aynı yoldan geçtikleri halde onları farketmeyen birçok insan gibi bizim de gözümüze ilişmemişti sığındıkları otobüsle komşumuz denebilecek kadar yakınımızda yaşayan bu aile. Utancın hüzünle karıştığı duygular kapılarına götürdü bizi. Açılan kapı evleri kadar hazin öykülerini araladı bize. Havasız, insanın sağlığını yitirmesi için her türlü koşulun hazır olduğu bu ortam iki insanın yaşam mücadelesine tanıklık ediyordu hergün.
 </p>
 <p class="arabaslik">
  Paran yoksa iş de yok
 </p>
 <p class="metin">
  Çaprak ailesi Van'dan gelmiş. 49 yaşındaki Hüseyin Çaprak Van'da çeşitli işlerde çalışmış ama hiçbir yerde tutunamamış. Sonunda eşini ve kızını alarak İstanbul'un yolunu tutmuş. 1998 yılında İstanbul'a gelen ailenin 14 yaşındaki kızı Arzu bir süre sonra bir hemşehrileri tarafından kaçırılmış. Bu yeni bir serüveni başlatan olaylar zincirinin ilk halkası olmuş. Karakollar, dayaklar, mahkemeler ve sonuçta yitirilmiş bir evlat. Ve tabii ki acılar, kızgınlıklar ve sönmeyen bir umut... Şimdi aldıkları haberlere göre Arzu kendisini kaçıran adamla evli ve bir çocuğu var. Bu iyi haber.
 </p>
 <p class="metin">
  Hüseyin Bey tesisatçı. İyi de iş yaparmış vaktiyle. Ancak elindeki üç beş kuruşu da kızını bulmak, buldum diyenlere muştu vermek, o kuruma bu kuruma dilekçe göndermek, faks çekmek gibi işlerde bitirince ekmek alacak kadar dahi parası kalmamış. Kirasını ödeyemediği evden de çıkarılınca hiçbir masraf istemeyen bu metruk otobüse sığınmışlar. Dükkanının olmaması, yaptığı işe garanti olacak hiçbirşey gösterememesi kimsenin güvenip de bir iş teslim edemez olmasına malolmuş Hüseyin Usta'ya. Herkesten daha ucuza iş yapmaya razı olduğu halde kimse iş vermeye yanaşmamış. Böyle olunca da bakkala olan borçlarının bir kısmını kapatmak için, kullanamadığı tesisat malzemelerini onbeş milyona satmak zorunda kalmış. Isıtmakta zorluk çektikleri yeni yuvaları ise ikisinin de böbrek hastası olmasına neden olmuş. Yani artık iş bulsa da çalışacak güce sahip değil. Sevinç Hanım şimdi dişlerinden muzdarip. Hepsini yitirdiği halde hiçbir yerde yaptırma imkanı bulamamış. Geçtiğimiz günlerde meydana gelen bir elektrik kesintisinde mum almak için bakkala gitmeye çalışan Sevinç Hanım otobüsün merdivenlerinden düşünce bileği çıkmış. Şimdi hareketleri daha bir kısıtlı. Bahçelievler Belediyesi'nin aşevinden günlük yemek yardımı kartına sahip olduğu halde gidip yemek alamayacak durumda ...
 </p>
 <p class="arabaslik">
  "Hapse atın rahat edeyim"
 </p>
 <p class="metin">
  Hiçbir geliri olmayan aile öncelikle ısınma ihtiyaçlarını gidermek için yakındaki bir elektrik direğinden otobüsün içine elektrik çekmiş. Ancak çevredekilerin şikayeti elektrik kurumundan bazı görevlilerin gelip uyarmasına neden olmuş. Bunun yasak olduğunu bildiren yetkililere Hüseyin Beyin cevabı şöyle olmuş. "Lütfen büyük suçlarla itham eden bir tutanak hazırlayın ki beni hapse atsınlar. Çünkü hapishane buranın yanında saray sayılır. Orada elektrik bedava, su bedava, yeme içme bedava. Hapse atın beni krallar gibi yaşayayım." Bu sözler üzerine görevliler hiçbir şey yapmadan gitmişler. Ancak herşey elektrikle bitmiyor. Suyu çevredekilerin evlerinden temin eden çift temizlik sorununu halletmede önemli sıkıntılar yaşıyorlar.
 </p>
 <p class="metin">
  Çaprak ailesi kızlarının yokluğunu kendileri gibi kimsesiz olan kedileriyle kapatmaya çalışıyorlar. Onlara gıda veremiyorlar, kediler yiyeceklerini sokaktaki tüm hayvanlar gibi çöplükten temin ediyorlar ama Çaprak ailesinin sevgisi onları manen doyuruyor.
 </p>
 <p class="metin">
  Ailenin şimdilik tek beklentisi kızlarını tekrar görmek ve sağlığından, güvenliğinden emin olmak. Kızlarını kaçıran kişiye şimdi bir düşmanlık beslemiyorlar ancak istekleri resmi nikah yaptırarak kızlarının geleceğini garantilemek.
 </p>
 <p class="arabaslik">
  Umut Van'da şimdi
 </p>
 <p class="metin">
  Büyük şehrin birçok insanın sandığından daha az cömert olduğunu anlamakta gecikmeyen aile binlerce aile gibi memleketine geri dönmenin yolunu arıyor şimdi. Onlar bazı televizyon kanallarının yardım faaliyetlerinden yararlanmak için başvurularda bulunmuşlar ancak çeşitli formaliteler ve bürokratik işlemlere takılarak bundan da faydalanamamışlar. Ay sonunda gerçekleşecek mahkemeden sonra Van'a dönmeyi kafasına koyan Hüseyin Bey'in sıkıntısı kendilerini oraya götürecek kadar para bulmak. Öncelikle bakkal borçlarını kapatıp yol parasını da çıkardıktan sonra Van'da bir iş bulacak kadar sürede kendilerini geçindirecek bir miktar para dışında birşey istemiyor. Bunun çok büyük bir para olmadığını biliyor ancak bunu edinebilme konusunda umudu kırık. Kimseden yardım görmeye alışık olmadığı için bu konuda da buruk bir bekleyiş içinde.
 </p>
 <p class="metin">
  Dinimiz yardımlaşmayı emrederken dar daireden başlamayı tavsiye eder. Önce yakınlarımızı ve yakınımızdakileri gözetip yardım etmemiz öngörülür bu emre göre. Herkes bu şekilde davrandığında kimse standartların altına düşmez. Bizler için pek de büyük sayılmayan bir miktar para birçok insan için geleceğini kurtarma umudunun fiyatı olabilir. Çevremizdeki insanlara karşı teyakkuz halinde olmak, onların dertleriyle dertlenip, yardım edemesek de yardım edebileceklere ulaştırmak, vatandaşlık ve insanlık görevimiz. Bunu gerçekleştirmenin tek yolu ise empati. Yani kendimizi onların yerine koyma. Kışın donduran, yazın içindekileri sıcaktan yakan bir otobüste bir gece geçirdiğimizi hayal etsek o insanlara yapılacak küçük bir yardımın manasını kavrayabiliriz. Çaprak ailesi sadece bir örnek. Onlar gibi milyonlarcası var bu şehirde. Öyleyse işimiz çok, çevremize daha dikkatli bakmanın ve kolları sıvamanın zamanı...
 </p>
 <br/>
 <center>
  <a class="anaorta" href="http://web.archive.org/web/20020106050021/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/haberler/1.htm), [web.archive.org (arşiv bağlantısı)](http://web.archive.org/web/20020106050021/http://www.aksiyon.com.tr:80/2001/330/haberler/1.htm)
