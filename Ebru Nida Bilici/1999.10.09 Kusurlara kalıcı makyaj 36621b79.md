# Kusurlara kalıcı makyaj

*Ebru Nida Bilici 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tiyatrocu, program sunucusu ya da haber spikerleri için kaçınılması imkansız olduğu kadar, gerekliliği gözardı edilemez bir işlemdir makyaj.
  </font>
 </div>
 <div id="newsText">
  <font class="detail-text">
   Büyük spot lambalarının altında 'ölü gibi soluk bir yüz görünümü'nü silmenin tek yoludur da... Ancak hergün ve yoğun bir şekilde yapılıyor olması cildin yorulması ve tahriş olması gibi istenmeyen sonuçlar getiriyor beraberinde. Cildin yaşlanmasını hızlandırırken, kırışıklıkları da artıran bu durum, uygulayıcılarının program dışında yüzlerini makyajsız ve temiz tutma gibi kendince çözümleriyle bertaraf edilmeye çalışılır çoğu kez. Ancak makyajın ciltte sebep olduğu yıpranmayla birlikte 'ne yardan, ne serden' ikilemi yaşayanlara, bilim yeni öneriler sunuyor bugün: Kalıcı makyaj. Ancak normal günlük makyaja göre, fonksiyonel bir yönü de var kalıcı makyajın. Güzel görünmek amacından öte, doğuştan veya sonradan olan görsel kusurları kapatma amaçlı olarak daha çok başvuruluyor bugün kalıcı makyaja.
   <br/>
   <br/>
   Beş yüz yılı aşan bir tarihe sahip kalıcı makyaja coğrafi keşifleri sırasında Kaptan Cook, Uzak Doğu'da rastlamış ve 1774 yılında Avrupa'ya taşımış. O günden bugüne de geniş kitleler tarafından ilgi görmüş ve yeni yöntemlerle geliştirilmiş. Yapılışı ve sonuçları açısından dövmeyi andırsa da kullanılan malzeme ve uygulanılan bölgeler açısından dövmeden ayrılıyor. Özellikle son yıllarda dekoratif kozmetik alanında büyük ilerlemeler kaydedilerek çok özel boyalar ve cihazlar hizmete sunulmuş.
   <br/>
   <br/>
   Kalıcı makyaj uygulamaları yapılan İstanbul Dermatoloji Kliniği hekimlerinden Ülkü Çağlayan kimlerin kalıcı makyaja ihtiyaç duyduğunu şöyle açıklıyor: "Doğuştan ya da psikolojik sebeplerle kaşı ve kirpiği aniden dökülenler, yıllarca incelttiği kaşlarını sonunda kaybedenler, kaşı ince, seyrek ya da asimetrik olanlar, kaşlarında yara ya da ameliyat izinden dolayı boşluklar bulunanlar, kalıcı makyajı tercih ediyor. Yine bazı insanlarda üst dudak doğuştan ince, dudak çizgisi silik ya da dudağın bir yerinde yara izi olabiliyor. Ya da deride renk farklılıkları olabiliyor. Bu problemi gidermek için kalem kullanılıyordu şimdiye kadar. Günlük çözümlerdi bunlar ve hergün yenilenmesi gerekiyordu. Ayrıca yapay olduğu kolay anlaşılıyordu. Psikolojik etkileri de oluyordu. Ancak bugün kalıcı makyaj daha uzun süren çareler getiriyor."
   <br/>
   <br/>
   Kalıcı makyajı sahip oldukları problemi gidermek için yaptıranlar şeklinde tanımladığı bu kişilerin yanısıra bir de sürekli makyajlı olmaları gerekenlerden bahseden Çağlayan, hostesler, sahne sanatçıları, TV sunucuları ve opera sanatçılarının artık hergün makyaj yaptırmak yerine kalıcı makyaj yaptırarak ciltlerini koruduklarını söylüyor. "Bunların dışında fiziksel problemleri olanlar da var" diyor Çağlayan ve ekliyor, "Örneğin gözü iyi görmediği ya da eli titrediği için makyajını düzgün yapamayanlar... Bu kişiler de kalıcı makyajı tercih ediyor. Yine sık sık duş almak zorunda kalan sporcular ve yüzücüler de kalıcı makyaja ihtiyaç duyanlar arasında."
   <br/>
   <br/>
   Kalıcı makyaj metodu adı üstünde, güneşten, sudan ve terden etkilenmeyen ve ciltte 2 ila 5 yıl kalabilen bir yöntem. Derinin hemen altındaki "epidermis" adı verilen tabakaya yapılan makyaj, derinin dışarı atması ya da cildin emmesi gibi sebeplerle en fazla beş yıl dayanıyor. Kalıcı makyajın bu konuda eğitim almış kişilerce yapılması lazım. Bir de el yatkınlığı gerekiyor. Çünkü çok ince çalışılan ve dikkat isteyen bir operasyon.
   <br/>
   <br/>
   Ülkü Çağlayan'dan öğrendiğimiz kadarıyla kalıcı makyaj şöyle yapılıyor. Önce uygulama yapılacak bölge dezenfekte ediliyor. Uygulama yapılacak bölge özel bir krem sürülerek uyuşturuluyor, bir saat süren uyuşturma işleminden sonra uygun bir kalemle kişinin yüz yapısına uygun düşecek şekilde kaşlar ya da dudak kontürü çiziliyor. Her uygulamada tek kullanımlık steril iğneler açılıyor. Elektrikli pigmentasyon cihazının ucu da dezenfekte edildikten sonra iğne takılıyor. Bu iğne boyaya batırıldıktan sonra, belirlenmiş çizgilerin üzerinden küçük çizikler atılarak boyanın cildin üst tabakası olan epidermisin üst katına yerleştirilmesi sağlanıyor. Ancak çalışma yaparken kan çıkmamasına dikkat edilmeliymiş. İşlem bittikten sonra bir gün süreyle bölgeye su değdirmekten kaçınılmalı, bu işlemlerden üç hafta sonra da kontrole gelinmeliymiş. Boyada silinme ya da kaybolma varsa tekrarlanırmış.
   <br/>
   <br/>
   Tüm bu işlemlerden sonra herşey bitti sanılmasın ama... Her güzelliğin bir bedeli olduğu gibi bu işte de biraz diş sıkmak gerekiyor. Çünkü bir gün süreyle yüzün ıslatılmaması gereğinin yanısıra bir hafta kadar sürebilecek kabuklanma, kızarıklık ve şişme olabilir. Ama göz korkutmasın, geçecektir. Bu işlemin en önemli özelliği Ülkü Çağlayan'a göre hiçbir yan etkisi olmaması. Tamamen bitkilerden imal edilen boyaların kullanıldığı kalıcı makyajı Ülkü Çağlayan kendisine de uygulamış. Eyeliner ve dudak kontürü yaptırmış olan Çağlayan "Bir hekim olarak bir sakıncasını görsem kendime uygulamazdım. Ayrıca kaşındaki yarayı kaldırdığı için boşluk oluşan kızıma da yaşı biraz ilerleyince yaptıracağım" diyor.
   <br/>
   <br/>
   Arzu Bilir, altı ay önce kalıcı makyaj yaptırmış bir hanım. Kaşları seyrek ve uç kısımlarında boşluk olduğu için ve dudak çizgisi silik olduğu için bu yola başvurmuş. Ancak çok az insanda görünen ender bir durum yaşıyor o. Cildinin boyayı dışarı atma gibi bir özelliği varmış. Bu yüzden diğer insanlar kadar uzun süre kullanamıyor kalıcı makyajı ve iki yıldan daha sık yenilemesi gerekiyor. İyileşme süresi ise diğerlerinin tersine daha kısa sürüyor. Ancak o her halükarda hergün makyaj yapmak zorunda kalmadığı için memnun halinden. "Acıyor mu?" sorumuzu ise şöyle yanıtlıyor Bilir: "Başta uyuşturdukları için acı büyük oranda azalıyor, kalan acı ise vücudun dayanamayacağı gibi değil. Bu kadarına dayanamayacak kadar canı kıymetli olanlar da yaptırmasınlar."
   <br/>
   <br/>
   Son on yıldır Türkiye'de uygulanan kalıcı makyaj Amerika'da çok yaygın. Neredeyse her on kadından birinde var. Elizabeth Taylor, Madonna, Michael Jackson, Kate Moss, kalıcı makyaj yaptırmış ünlülerden... Türkiye'de ise Songül Karlı, Niran Ünsal, Yasemin Kutsi ve Semra Türel, kalıcı makyaj uygulamış ünlülerden birkaçı. Hem Türkiye'de hem de dünyada kalıcı makyaj yaptıran erkekler de var...
   <br/>
   <br/>
   Peki kalıcı makyajdan kurtulmanın yolu yok mu? Diyelim ki beğenmediniz, şekli hoşunuza gitmedi ve makyajınızdan kurtulmak istiyorsunuz. Bunun için iki yıl beklemeniz mi gerekiyor? Hayır, sadece birbirbuçuk ay beklemeniz yeterli. Bu süre dolunca ten rengine uygun çeşitli renklerin karıştırılmasıyla elde edilen bir boya yine aynı yöntemle değiştirilmek istenen yere uygulanıyor ve istenen yeni şekil veriliyor.
   <br/>
   <br/>
   Kalıcı makyaj Türkiye'de henüz dudakların geniş kısmına uygulanmıyor. Almanya'da yeni yeni yapılan bu işlem kanamalı olduğu için Ülkü Çağlayan pek sıcak bakmıyor. Ancak farklı bir yöntem geliştirilebilirse ilerisi için düşünebilir. Kalıcı makyajda kaşlar ve dudaklara aynı fiyat uygulanıyor. İstanbul Dermatoloji Kliniğinde her organa 500 mark karşılığı kalıcı makyaj yapılıyor.
   <br/>
   <br/>
   Estetik ve kusur giderme gibi iki tür kullanıma açık kalıcı makyajın, estetik amaçlı kullanımı dini açıdan mahzurlu bulunuyor, sadece kusur giderici yönüyle kabul görüyor. Konuyla ilgili görüşlerine başvurduğumuz ilahiyatçı Enes Ergene, olayı organ ve doku nakli ile estetik ameliyatlar çerçevesinde şöyle değerlendiriyor: "Organ ve doku nakli ile estetik ameliyatlarda önemli bir kriter 'fıtrata irca' meselesidir. İslam bilginleri bunu yorumlarken fıtratta esas olan ne ise, organ veya dokuyu o şekle getirmede bir beis görmemişlerdir. Mesela burnu yamuk olan birinin burnunun düzeltilmesi ve estetize edilmesini örnek verebiliriz. Çünkü burada fıtri olan şey, burnun düzgün oluşudur. Burnun yamuk olması veya mesela bir kulağın küçük olması gibi rahatsızlıklar gayri fıtridir. Bunların normal hale ikamesi fıtri ve meşrudur. Ama fıtri hali normal olan bir uzvun, dokunun veya organik yapının tahrib edilmesi, revizyona tabi tutulması ise fıtrata müdahale sayılmıştır. Kur'an'da zikredilen bazı ayetlerin yorumlarından da anlaşılacağı gibi, fıtrata müdahale ise yaradılış ile olan uyumu bozmaktır."
   <br/>
   <br/>
   Bazı değişiklikler bir kısım insanlar için lüks sayılsa da bazıları için ihtiyaçtır. Kalıcı makyaj da öyle. Kimileri için bakımlı görünmenin gereğiyken kimilerinin kusurlarını kapatarak, yaşadığı psikolojik problemlerin çözümüne yarayabilir. Bunun değeriniyse ancak yaşayanlar bilir...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5458-kusurlara-kalici-makyaj.html), [web.archive.org (arşiv bağlantısı)](http://web.archive.org/web/20140720205123/http://www.aksiyon.com.tr:80/aksiyon/haber-5458-kusurlara-kalici-makyaj.html)
