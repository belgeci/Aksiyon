# RTÜK’ün gönüllü melekleri

*Ebru Nida Bilici 2001.02.03*

<div>
 <p class="spot">
  AKMED'in en önemli amacı Türk ailesini korumak gayesiyle medya takibi  yaparak yıkıcı etkilere sahip programlara tepki gösterip kamuoyu  oluşturmak ve aileyi koruyucu programları teşvik ederek iyi yönde gelişmelerine katkıda bulunmak.
 </p>
 <p class="metin">
 </p>
 <img border="0" src="/web/20020325033833im_/http://www.aksiyon.com.tr/2001/322/resimler/RTUK.jpg"/>
 <p class="metin">
  Akşam yemeğini yediniz ve keyif çayınızı yudumlarken elinizde kumanda, televizyonda ne var ne yok diye taramaya başladınız ve gözünüze çarpan bir sahne sizi o kanala kilitledi. Laçkalık akan görüntüler kadar konuşmalar da rahatsızlık verecek derecede bayağı ve düzeysizdir. Üstelik çoluk çocuğun ayakta olduğu bu saatte 'ne bu rezalet' demekten almadınız kendinizi...
 </p>
 <p class="metin">
  Evet... Ne yapardınız bu durumda? La havle çekip çocuğun dikkati oraya yönelmeden başka bir kanala mı geçersiniz, yoksa çay keyfinizi kursağınızda bırakan bu programa duyduğunuz tepkiyi dile getirmeye hatta ilgili yerlere bizzat bildirmeye mi yeltenirsiniz?
 </p>
 <p class="metin">
  Neredeyse tüm gazetelerin televizyon sayfalarında tv kanalları ve RTÜK'e ait telefon numaraları yer almasına rağmen milyonlarca insanın bu durumda yapacağı tek şey a şıkkına uygun bir tutumla bu olayı hiç yaşamamış sayıp hayatına kaldığı yerden devam etmektir. Bunun sebebi ise ya asıl muhatabını bulana kadar dakikalarca oradan oraya aktarılan telefonun başında akşamını heder etmek istemeyişi ya da tepkisinin dikkate alınmayıp sonucu değiştirmeyeceği düşüncesi.
 </p>
 <p class="metin">
  Hedef aileyi korumak
 </p>
 <p class="metin">
  Ancak çok azımız onlardan haberdar olsak da b şıkkındaki gibi davranarak tepkisini dile getirmekten kaçınmayan insanların varlığı söz konusu şimdi. Gökkuşağı Kadın Platformu çatısı altında toplanarak AKMED (Aileyi Korumada Medya Desteği) adında bir girişim grubu oluşturan onlarca hanım, aileyi ve toplum genel ahlak ve huzurunu tehdit eden yayınlar karşısında sessiz kalmayı reddediyor.
 </p>
 <p class="metin">
  AKMED'in kuruluş gününden beri başında olan ve çalışmalarını aynı konuda hassasiyet gösteren hanım arkadaşlarıyla sürdüren Özden Mangüp (İktisatçı) ve çalışma arkadaşları Dr. Ayşenur Kurdoğlu (Sosyoloji doktoru) ve Fatma Tosun (Eski Sena Dergisi Genel Yayın Yönetmeni) ile yaptığımız söyleşide binlerce insanın sessiz çığlığının AKMED aracılığıyla nasıl dile getirildiğini konuştuk.
 </p>
 <p class="metin">
  AKMED ana hedefini 'Türk ailesini korumak amacıyla medya takibi yaparak yıkıcı etkilere sahip programlara tepki gösterip kamuoyu oluşturmak ve aileyi koruyucu programları teşvik ederek iyi yönde gelişmelerine katkıda bulunmak' şeklinde tarif ediyor. Zayıflayan aile kurumuna maddi ve manevi destekte bulunmak ve bu konuda çalışan bütün kurum ve kuruluşlarla işbirliği yapmak da önemli çalışmaları arasında yeralıyor.
 </p>
 <p class="metin">
  1990 yılında faaliyete başlayan girişim grubu 1995'te AKMED adını alarak GİKAP (Gökkuşağı İstanbul Kadın Platformu) üyeleri arasına girmiş. Medyanın toplumun temel çekirdeği hükmündeki aileye etkilerini gözardı edemeyeceklerini söyleyen grup üyeleri bu etkiyi olumlu yönde kullanması konusunda medyaya destek verme amacını güdüyor. Grup gönüllü hanımlardan oluştuğu için bazılarının maddi desteğiyle öncelikle bir kaç faks temin edilmiş. Bunlar grup üyelerinin evlerinde bulundurularak telefon numaraları eş, dost, arkadaş derken yakın çevredeki birçok insana duyurulmuş. Böylece bir vatandaş grup üyelerinden birini arayarak 'Falanca programda yer alan ve aile ve toplum ahlakına aykırı şu ifade beni rahatsız etti, protesto ediyorum' şeklinde tepkisini dile getirdiği takdirde teybe kaydedilen bu ifadeler yazıya geçirilerek ilgili yerlere o kişinin adıyla fakslanıyor.
 </p>
 <p class="metin">
  Takip edilecek kanallar belirleniyor
 </p>
 <p class="metin">
  Her hafta düzenli toplantılar yapan üyeler sözlü ve yazılı medya kuruluşlarını izlemek üzere çeşitli alt gruplar oluşturarak tepki gösterilecek programlarla tebrik edilecek programları belirliyor. Bunlar faksı olanlar tarafından bölüşülüp faks yoğunluğunun az olduğu belirli saatlerde ilgili yerlere iletiliyor. Telefonlar telesekreterli olduğu için arayanlara mesaj bırakabilecekleri söylendiği gibi telefon numaralarını bırakmaları halinde aranacakları da belirtiliyor. Grup üyeleri bunu uzun konuşmaların arayanları maddi yönden etkilemesini ve bir bahane olarak öne sürülmesini engelleme amacıyla yaptıklarını söylüyor. Telefon masrafları ise çoğunlukla her grup üyesinin kendi cebinden çıkmakla birlikte yardım olsun diye telefon faturalarını ödemek üzere bağışta bulunanlar da oluyormuş.
 </p>
 <p class="metin">
  Etki bırakan tepkiler
 </p>
 <p class="metin">
  AKMED'in 1990 yılından bu yana yürüttüğü faaliyetler sadece medyada yer alan yayınlarla sınırlı değil; aileyi ilgilendiren tüm sosyal olaylarda görüş ve tepkilerini dile getirmek onların faaliyet alanı içinde yer alıyor. Örneğin 1990 yılında kıyafetlerinden dolayı eğitimleri engellenen kız öğrencilerin mağdur ailelerine destek verilmiş ve otuzbeş bin civarında imza toplanarak halkın duyguları ilgililere iletilmiş. Bunun dışında özellikle 1991 yılında televizyon programlarında aile yapımızı bozan yabancı diziler, çocukları olumsuz etkileyen şiddet filmlerine tepkiler yoğunlaştırılmış ve toplum ahlakını tahrip eden porno filmlerle 900'lü hatlara tepkilerle annelerin ızdırabı medya kuruluşlarına ve RTÜK'e iletilmiş. Aile içi ensest ilişkileri konu alan Ay (La Luna) isimli filme üyelerin gösterdiği tepki netice vermiş, film gösterimden kaldırılmış. ABBATE gömleklerinin reklamında çarşaflı hanımlara ait görüntüler eşliğinde "Bu insanların eşleri ABBATE giymeyecek" mealinde ifadeler kullanması karşısında yoğun tepki gösterilerek reklamın yayından kaldırılması sağlanmış. İstanbul'da ilk defa düzenleneceği bildirilen eşcinseller konferans ve yürüyüşü diğer vakıf ve derneklerle ortak bir çalışma sonucu önlenmiş. Görüntülü medyada erotik yayınlar sürekli protesto edilmiş, yetkililer Türk aile yapısına zarar veren bu yayınlar konusunda uyarılmış. 1995'te medeni Kanunda yapılması düşünülen değişiklikle ilgili taslağın milli bünyemize uymayan, batılı aileyi çökerten maddelerine itirazlar yetkililere ulaştırılmış ve otuzdört Gönüllü Kuruluşla birlikte bir bildiri yayınlanmış.
 </p>
 <p class="metin">
  AKMED sadece sakıncalı yayın ya da davranışlara karşı tepki gösterme amacıyla kurulmamış. Olumlu yayınlarla ilgili tebrik ve teşvik ifadeleri de sahiplerine iletilmiş. Örneğin Show Tv'de Tuna Serim'in yapmış olduğu kadın programında sigara konusunun seviyeli bir şekilde tartışılması ve zararlarının konuşulması AKMED'in tebriklerini kazanmış ve kendilerine iletilmiş.
 </p>
 <p class="metin">
  Cumhurbaşkanından milletvekillerine çeşitli radyo ve tv kanallarından gazetelere ve en çok da RTÜK'e kadar uzanan faks trafiği grup üyelerinin bildirdiğine göre son zamanlarda bir hayli durulmuş. Bunu 28 Şubat sürecinden sonra halkta görülen gereksiz korkularla açıklayan AKMED üyeleri bu fetret dönemini boş geçirmek istemiyor. Şimdi yeniden yapılanma için kullanılacak bol vakitleri var. Ancak halâ sadakatle arayan bazı vatandaşlarla birlikte kendileri de gözlemledikleri sorunları dile getirme görevlerini aksatmıyorlar. 'Hiç bir sonuç alamasak da Allah'a karşı görevimizi ifa etmiş oluyoruz' diye düşünüyor onlar.
 </p>
 <p class="metin">
  Onlar görevlerini yapıyorlar. Aileyi korumak ve bunu tehdit eden herşeye karşı durmak onların kendileri için belirledikleri en önemli görevler arasında. Belki sakıncalı yayınlara karşı gösterilecek tepkilerimiz ya da iyi yayınlar için bildireceğimiz teşvik ifadeleri bize zaman alan bir iş gibi gelebilir. Ancak hiç olmazsa AKMED aracılığıyla bunu ifade etmemiz bir çok hayra vesile olabilir. Nasıl ama, az iş çok hayır...
 </p>
 <p class="metin">
  (İrtibat fax: 524 89 15-635 85 06)
 </p>
 <br/>
 <center>
  <a class="anaorta" href="http://web.archive.org/web/20020325033833/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/haberler/1.htm), [web.archive.org (arşiv bağlantısı)](http://web.archive.org/web/20020325033833/http://www.aksiyon.com.tr:80/2001/322/haberler/1.htm)
