# Yanlış Teşhis Dahiyi Tamirci Yapabilir

*Ebru Nida Bilici 2003.12.15*

<font class="agenda2NewsSpot">
 Hiperaktif olduğu halde aylaklıkla, yaramazlıkla suçlanan çocuklar aslında tıbbi ve psikososyal yardıma ihtiyaç duyar. Ancak velilerin çocuklarının bu ihtiyacını görmemeleri, dâhi olabilecek çocuğun bir psikopata dönüşmesine zemin hazırlayabilir. Problemin çözümü  doğru zamanda doğru adrese gitmekten geçiyor.
</font>
<font class="newsDetail">
 Dikkat eksikliği ve hiperaktivite bozukluğu (DEHB) teşhisi konmuş dokuz yaşındaki oğluyla ne yapacağını bilemez bir halde Kadıköy Rehberlik ve Araştırma Merkezine geldiğinde umutlarını yitirmek üzereydi. Çocuğun problemini aşılmaz bularak kendisinden ayrılan eşi de onu yalnız bırakınca sorunu tek başına yüklenmek zorunda kalmıştı. Henüz üçüncü sınıfa giden oğlu o ana kadar dördü özel, dördü devlete bağlı olmak üzere tam sekiz okuldan atılmıştı. Artık hiçbir okul kabul etmiyordu onu. Gözyaşları içinde merkezin sorumlusu Psikolog Mehmet Ali Akın"dan yardım istedi. Akın, çocuğu bir süre gözlemledikten sonra onu bir devlet okuluna vermenin daha uygun olacağına kanaat getirdi. Çünkü özel okul öğretmenleri devlet okulu öğretmenlerine göre daha büyük bir stres altında bulunabiliyor. Böyle bir çocuğun diğerlerine vereceği zararları önleme gayreti ve vaktini çocuklara eşit oranda bölüştürme gerekliliği onları gerebilirdi. Oysa bir devlet okulundaki öğretmen özellikle de çocuğa karşı sevgi duyar ve doğal davranışlar içinde bulunabilirse sorunun çözümünde daha etkili olabilirdi. Diyalog halinde bulunduğu okullardan birinin müdürünü arayarak üçüncü sınıf öğretmenleriyle çocuk ve hiperaktivite hakkında bilgi vererek çocuğu kabul etmeleri konusunda konuşmak istediğini belirten Mehmet Ali Akın görüşmenin ardından bir erkek öğretmenin bu çocuğu kabul etmesini sağladı. Erkek öğretmen güç ve otoriteyi temsil ediyor oluşu yönüyle uygun bir seçenekti. Müdür her ihtimale karşı çocuğu kayıtsız olarak bir süre deneyebileceklerini belirtince çocuk okula başladı. İlk gün ve haftalarda her an okuldan bir telefon alacağı tedirginliğini yaşayan Akın, bir ayın sonunda hâlâ ses çıkmayınca dayanamayıp öğretmeni aradı ve çocuğun durumunu sordu. Herhangi bir sorun çıkmamıştı. Çocuğun hareket ihtiyacını sık sık ona küçük görevler vererek ya da bahçede arada bir dolaşıp gelmesini isteyerek gideren öğretmen, sevgisini de doğru biçimde göstererek üzerine düşeni yapmıştı. Sonuç yüz güldürüyordu. Sekiz okuldan kovulan çocuk, dokuzuncuda beyler gibi eğitim alıyordu. Doğru davranış ve gerçek sevgi, sorunu önemli oranda gidermişti. Bu da Mehmet Ali Akın"ın "bir çocuğa ama özellikle de hiperaktif bir çocuğa gerçekten sevmedikçe ulaşmanın imkansız" olduğu savını doğruluyordu. Ne kadar iyi rol yapıyor olsanız da hiperaktif bir çocuk sahte sevgiyi gerçeğinden çok iyi ayırabiliyor. Eğitimleri esnasında daha somut sonuçlar almak için hiperaktif çocukların özellikle spora yönlendirilmesi gerektiğine de dikkat çeken Psikolog Mehmet Ali Akın spor ilköğretim okullarının açılmasının ve DEHB teşhisi konan çocukları bu okullarda eğitmenin gerektiğini söylüyor. Bu konuda Milli Eğitim Bakanlığına bir proje sunan Akın, sporun bu çocukların hayatını daha renkli ve başarılı bir hale getireceğini vurguluyor.
 <br/>
 <br/>
 Yaramaz değil hiperaktif
 <br/>
 <br/>
 Yukarıda anlattıklarımız, Türkiye"de ve dünyada binlerce örneği görülen, halkın arasında hiperaktif olarak tanımlanan çocuklara yaklaşım konusunda eğitimcilere düşen görevlere iyi bir örnek. Bu özellikteki çocukları "aptal, anlama güçlüğü çeken, tembel, yaramaz, şımarık" gibi tanımlamalarla eğitilemez bulan birçok öğretmen ve okul yöneticisi, durumdan mustarip ailelere yardım etmediği gibi işlerini daha da zorlaştırabiliyor. Bununla ilgili örneklere sıkça rastlarız. Son yıllarda özellikle büyük şehirlerde özel öğrenme güçlüğü ya da dikkat eksikliği gibi sorunlar yaşayan öğrenciler, veli-öğretmen işbirliğiyle, uzmanlarla daha çabuk buluşturulabiliyor ancak kırsal kesimlerde "bu çocuk okumaz" yaftası bazı çocukların hayatlarına tamirci çırağı olarak devam etmesine neden oluyor.
 <br/>
 <br/>
 DEHB en popüler sorun
 <br/>
 <br/>
 Son 25-30 yıldır Çocuk Psikiyatrisi kliniklerinde dikkat eksikliği ve hiperaktivite bozukluğu (DEHB) tanısı çok yaygın. Uzmanlara göre DEHB çocukluk çağının en önemli psikiyatrik sorunlarının başında geliyor. Aileyi, okulu, toplumu ilgilendiren yönleriyle de bir eğitim ve öğretim sorunu olarak kabul ediliyor. Sorunun erken teşhisinde tedaviden elde edilen sonuçların yüz güldürücü olması hiperaktivitenin sağlık ve eğitim alanında çalışanlar tarafından mutlaka bilinmesi gerekli konular arasında yer alması gerçeğini gösteriyor.
 <br/>
 <br/>
 Genel tanımıyla "Dikkat eksikliği hiperaktivite bozukluğu"; aşırı hareketlilik, dikkat eksikliği ve impulsivite (dürtü kontrol problemi) olarak sınıflandırılabilen üç temel belirti kümesinden oluşuyor. Ancak en öne çıkan yönüyle hareketliliği, birçok hiperaktif çocuğun "yaramaz ve şımarık" olarak tanımlanmasına neden olabiliyor. Bu yüzden de ailelerin bu sorunu bir hastalık olarak kabul etmesi zaman alıyor. Ancak DEHB teşhisi konan çocukların sayısındaki artış bazen tam tersi bir yanılgıya da yol açabiliyor. Bu yönü DEHB"ye veliler ya da öğretmenler tarafından en kolay konan "teşhis" olma özelliği veriyor. Birçok çocuğa aşırı yaramazlığından ya da hareketliliğinden dolayı hemen hiperaktif "teşhisi" konuyor. Ancak gerçekte hiperaktivite çok kolaylıkla konan bir teşhis değildir ve sıradan aşırı hareketliliklerden çok belirgin farklılıklar gösterir. Gerçek teşhis gözlem ve bazı özel testler yardımıyla konabilir.
 <br/>
 <br/>
 Aslında her çocuğun hareketli olması normal bir durumdur. Koşması, düşmesi ya da gürültülü bir biçimde oynaması doğal karşılanır. Ancak DEHB"de çocuğun hareketliği aşırıdır ve yaşıtlarıyla kıyaslandığında farklılık hemen anlaşılır. Genellikle bu çocuklar bir motor tarafından sürülüyormuş gibi sürekli hareket halindedirler. Bitmek tükenmek bilmeyen bir enerjileri vardır.
 <br/>
 <br/>
 Yükseklere tırmanır, koltuk tepelerinde gezer, ev içinde koşuşturur ve "dur, yapma, dikkat et, düşersin" gibi sözleri sıkça duyar ama dinlemezler. Sakin bir şekilde oynamayı beceremez, bir yerlerinde oturamazlar. Oturmaları gereken durumlarda ise elleri ayakları kıpır kıpırdır. Çok konuşur, iki kişi konuşurken sık sık lafa girerler.
 <br/>
 <br/>
 Dikkat eksikliği de ciddi bir sorundur
 <br/>
 <br/>
 Bu çocuklarda dikkat eksikliği özellikle eğitim hayatının başlamasıyla belirgin hale gelir. Okul öncesi dönemde de her şeyden çabuk sıkılan ve bıkan hiperaktif çocuklar, oyuncaklardan dahi sıkılıp kısa bir süre sonra onları parçalamayı tercih eder. Okulun başlamasıyla birlikte öğrenmeye karşı ilgisizdirler. Ödev yapmayı sevmez, anne/baba ve öğretmenin zoruyla ödev yaparlar. Ödevleri yapmakta hayli zorlanırlar. Masanın başına oturamaz, otursalar dahi çeşitli bahaneler uydurarak (tuvalete gitme, su içme gibi) sık sık masa başından kalkarlar. Anne /babayı ders çalışırken sürekli yanlarında isterler. Üzerine aldıkları bir işi bitirmekte zorlanır, bir işi bitirmeden hemen diğerine geçerler. Kendileriyle konuşulduğunda sanki konuşanı dinlemiyormuş görüntüsü verirler. Bir komutu birkaç defa söyledikten sonra yerine getirirler.
 <br/>
 <br/>
 Sınıfta dersi takip etmedikleri gözlenir. Okuma ve yazma kaliteleri yaşıtlarından kötü, defter düzeni ve yazıları bozuk olabilir. Okurken sık hata yapabilirler ve cümlenin sonunda kelime uydurmalarına rastlanabilir.
 <br/>
 <br/>
 Dikkat eksikliği okul öncesi dönemde pek fark edilmeyebilir. Ancak bu çocukların bir kısmı ders dışı işlerde de çabuk sıkılma belirtileri gösterirler. Zeka düzeyi iyi olan ve ek olarak özel öğrenme güçlüğü olmayan çocuklar ilkokulun 3. ve 4. sınıflarına kadar derslerde sorun yaşamayabilirler.
 <br/>
 <br/>
 Bu özelliklerinden dolayı DEHB teşhisi konmuş çocuklara okulda BEP(Bireysel Eğitim Programı) uygulanması gerektiğine de dikkat çeken Psikolog Mehmet Ali Akın bu hakkın tüm veliler tarafından bilinmesinin ve uygulanıp uygulanmadığını kontrol etmesinin gerektiğini söylüyor. Bu programa göre dikkat eksikliği ve özel öğrenme güçlüğü çeken çocuklar diğerlerinden farklı bir eğitim ve sınav sistemine tabi tutularak kendi şartlarında değerlendiriliyor.
 <br/>
 <br/>
 Mehmet Ali Akın, bu özellikteki çocuklara okulda BEP'in (Bireysel Eğitim Programı) uygulanmasının ve değerlendirmelerin özel durumuna göre yapılmasının gerektiğine dikkat çekiyor.
 <br/>
 <br/>
 Dâhi mi istersiniz psikopat mı?
 <br/>
 <br/>
 Hiperaktif çocukların eğitimi eğitimcilerin, sağlıkçıların ve ailelerin üzerinde ciddiyetle durması gereken bir konu aslında. Taraflardan herhangi birinin eksikliği ya da bilinçsiz davranışı sorunu içinden çıkılmaz bir hale sürükleyebilir. Eğitim danışmanlarına göre okullarda bu çocukların eğitimlerinde uygulanan yöntemin doğruluğu ya da yanlışlığı adeta iki ucu keskin bıçak gibidir. Eğer yanlış yöntem uygulanırsa bir psikopat; doğru davranılırsa topluma ve insanlığa bir cevher kazandırılabilir.
 <br/>
 <br/>
 Çocuğun eğitiminde rehber öğretmen, rehberlik araştırma merkezi ve velinin devamlı ve sıklıkla temas içinde olması çok önemli.
 <br/>
 <br/>
 DEHB hastalık mı, değil mi?
 <br/>
 <br/>
 Tıp çevrelerine göre DEHB bir hastalıktır ve tedavisi ilaçla mümkündür. Ancak hiperaktivite tedavisinde en çok kullanılan ilaçlar arasında zikredilen "Ritalin" son zamanlarda bazı tartışmaların konusunu oluşturuyor. Dikkat eksikliği ve hiperaktivite bozukluğunun psikososyal ve duygusal süreçlerle alakalı olduğunu (hiçbir tıbbi yanı olmadığını) ve çözümün de gene aynı süreçlere odaklanarak ebeveynler ve eğitimcilerin aktif katılımı ile sağlanabileceğini savunan bazı yerli ve yabancı psikologlar ilaçsız tedavinin mümkün olduğunu iddia ediyor. İlaç karşıtları Hiperaktivite tedavisi için doktorlar tarafından verilen Ritalin, Dexedrine, Adderall, Benzedrin gibi ilaçların afyon, morfin ve kokainin dahil olduğu "Schedule II" listesinde yer aldığını dolayısıyla da yüksek derecede bağımlılık yapan bu ilaçların daha sonra eroin, kokain ve alkol kullanımına zemin hazırladığını iddia ediyor. Bu ve benzeri bilimsel ispatı olmayan iddiaların internet ortamında sıkça dolaşması ise velilerin doktorlarına ve çocukları için kullandıkları ilaçlara güvenini zedeleyebiliyor. Oysa tıp çevreleri Ritalin ve benzeri ilaçların etkileri ve yan etkilerine ilişkin bu yanlış bilgilerin çocuklara ve ailelerine zarar verdiğini söylüyor. Bir ilacın bir başka ilaca benzemesinin, aynı olduğu anlamına gelmeyeceğine dikkat çeken Psikiyatr Yankı Yazgan benzer maddelerin bambaşka işlevleri ve bambaşka yapıları olabileceğini belirtiyor. Yazgan"a göre uyarıcılar ile kokain arasındaki benzerlik de böyle bir benzerlik. İlaçların etkilerinin doza bağlı olarak değiştiğine dikkat çeken Yazgan; aspirinin, çok minik dozlarda kalp damar sisteminde etkiliyken, orta dozlarda ateş düşürücü, yüksek dozlarda ağrı kesici-iltihap giderici etki gösterebildiğini söylüyor. Yani aynı madde ile üç ayrı etki sağlanabiliyor. Elbette, ilaçlarla ilgili olumsuz etkilerin çok yakından gözlenmesi gerekir. Aspirinin onlarca yıllık kullanımından sonra keşfedilen, çocukların viral enfeksiyonlarında Reye sendromuna yol açıcı etkisi de aspirini kullanan doktorlarca ortaya kondu. Ve bu aspirinin daha bilinçli kullanımını getirdi. Dolayısıyla riskler düşünülürken, risklerin gerçekleşmesi olasılığının düşük ya da yüksek olmasını da göz önüne almak ilaç kullanımında yol gösterir. Karar verirken ilaçlar hakkında artısını ve eksisini bilerek ve hesap ederek hareket etmek, doktorun işinin özünü oluşturmaktadır. İlaçla ya da başka türlü tedavi etme, ya da hiçbir tedavi vermeme kararı, doktor, anne-baba ve çocuk arasında, enine-boyuna tartışılarak kararlaştırılmalıdır. Ama, bir çocuğun gelişmesinin önündeki bir engeli kaldırma fırsatı veren her tedavi (ilaç, psikoterapi, özel eğitim vs) daha iyisi, daha etkilisi, daha az yan etkilisi keşfedilene kadar tercih edilecektir. Bu fırsatı bir çocuğa vermemek hakkına hiç birimiz sahip değiliz. Fırsatları kullanıp kullanmamak ise, özgür bireylerin inisiyatifindedir. Ama, fırsatların ve risklerin neler olduğunu anne-babalara ve çocuklara daha iyi anlatmak gerekir. Bu problem ve çözüm yolları hakkında, başta aile, çocuk ve okul olmak üzere herkesin ayrıntılı ve bağımsız bilgi sahibi olması, kararın çocuğun hayat kalitesini düzeltici yönde alınmasının bir güvencesi olacak.
 <br/>
 <br/>
 Yalnız tıbbi tedavi yetmez
 <br/>
 <br/>
 Psikiyatr Yankı Yazgan"a göre hiperaktif çocuklar için okul ve ailelerin yapması gerekenler, tıbbi tedavilerin ya da psikoterapilerin alternatifi değil, zorunlu tamamlayıcısıdır. Biri olmadan diğeri yetersiz kalır. İlaç kullanımını çocuğun gelişiminin önündeki moloz yığınını temizlemek için bir dozer kullanmak şeklinde tanımlayan Yazgan, dozerle açılabilecek bir tıkanıklığın kazma kürekle açılmasının zaman kaybı olduğunu söylüyor. Okul çağı çocuklarında ise geçen zaman, telafi edilebilecek cinsten olmadığı için hızlı hareket etmeye gerek var. İlaç, yolun nasıl gidileceğini belirlemez; yolu açmakla yetinir, o sebeple uzun vadede bir yarar beklenmemeli. Gelişimin önündeki engel kalktıktan sonra, yola nasıl devam edileceği, zaten yolcuların bileceği bir şey.
 <br/>
 <br/>
 Yankı Yazgan"a göre zaman zaman gereksiz ilaç verildiği düşüncesi ilk bakışta doğru; ancak, doktorlara başvurana kadar diğer tedavi ve tedavisizlik yöntemlerinin zaten ve genellikle denenmiş ve sonuç vermemiş olduğunu, başvuranların önemli bölümünün diğer yöntemlerle yol alamamış kişiler olduğunu hesaba katmak gerekir. İlaç tedavisi dışındaki psikolojik ve eğitsel yaklaşımların zayıf kalmasını, sistemin işi ucuza bitirme çabasının bir sonucu olarak gören Amerikan Çocuk Psikiyatrisi Akademisi, kronik bir problem olarak tanımlanan hiperaktivitenin tedavisinin doktorla ve psikoterapistle sıkı bir ilişki içinde olmaksızın sadece ilaç verilerek sürdürülemeyeceğini açıkça ilan etmiş vaziyette.
 <br/>
 <br/>
 İlaç uyuşturucu kullanımını önlüyor
 <br/>
 <br/>
 İlaç bağımlılığı konusunda uzman olan Psikiyatr İlhan Yargıç ise internette dolaşan ilaç karşıtı söylemlerin hiçbir geçerliliği olmadığını öne sürerken tedavide kullandıkları ilaçların madde bağımlılığına yönlendirmediği gibi bu ihtimali de ortadan kaldırdığını söylüyor. DEHB teşhisi konan çocukların diğerlerine göre madde bağımlılığına daha yatkın olduğunu, tedavi edilmedikleri takdirde iyi hissetmek için kendi kendilerine uyuşturucu kullanma ihtimallerinin yükseleceğini ifade eden Yargıç, ancak doktor kontrolünde kullanılan ilaçların madde bağımlılığı ihtimalini düşüreceğini söylüyor. İlaç aldığı zaman çocuk uyuşuk değil normal insanlar gibi hisseder. Böylece günlük işlerine ve derslerine daha iyi konsantre olabilir. Bu da her alanda başarısını artırır. Bu ihtiyaçtaki çocuğa ilaç vermemek ise bir zulümdür. Ancak bu demek değildir ki ilaç verince her şey hallolur. Okul ve aileye de çok önemli görevler düşüyor. Her üç etken yerine konursa okul başarıları yüksek, sosyal yönü gelişmiş, kişilikli insanlar yetiştirmek mümkün.
 <br/>
 <br/>
 Kendini hiperaktiflere adadı
 <br/>
 <br/>
 Dikkat Eksikliği ve Özel Öğrenme Güçlüğü Derneği Bşk. Yard. Nezih Çıngır, DEHB ve yazma konusunda özel öğrenme güçlüğü çeken bir çocuğun babası. Uzun yıllar çocuklarındaki sorunun doktorlar tarafından anlaşılamaması ve tedavide gecikme yüzünden çeşitli sorunlar yaşayan Çıngır ailesi, oğulları Çığır lise ikinci sınıftayken (1999) Ritalin"le tanışmış. O tarihe kadar Türkiye"de satışı olmayan Ritalin"i kullanmaya başlaması Çığır"da çok büyük değişiklikler meydana getirmiş. Bütün derslerinde başarısız olan Çığır ilaç kullanmaya başladıktan sonra çok başarılı bir öğrenci olmuş. Ailesinin başvurusu sayesinde üniversite sınavlarında özel gözetmen ve özel sınıf imkanından yararlanarak Ağaç İşleri ve Endüstrisi Mühendisliğini kazanmış.
 <br/>
 <br/>
 Çocuğunun başından geçen olaylar ve özel durumu nedeniyle hayli zorluk yaşayan Nezih Çıngır aynı durumdaki başka ailelere yardım etmek için dernekte görev almış.. Aileleri doğru adrese gitme ve çocuklarının durumları hakkında bilgilendirme seminerleri veren Çıngır, çocukları da dramalar, resim, seramik, su sporları ve benzeri faaliyetlere yönlendirerek tedavilerine yardımcı oluyor. Bu özellikteki çocukların beyin kimyasallarındaki farklılığa dikkat çeken Nezih Çıngır, her türlü gayretlerine rağmen ilaç olmaksızın Çığır"da bir değişiklik olmadığını belirtirken Ritalin"in mucizevi bir ilaç olduğunu söylüyor.
 <br/>
 <br/>
 Dikkat Eksikliği Hiperaktivite ve Özel Öğrenme Güçlüğü Derneği:
 <br/>
 <br/>
 0 312 425 74 25
 <br/>
 <br/>
 0 533 590 17 90
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-10065-34-yanlis-teshis-dahiyi-tamirci-yapabilir.html), [web.archive.org (arşiv bağlantısı)](http://web.archive.org/web/20110101114828/http://www.aksiyon.com.tr:80/aksiyon/haber-10065-34-yanlis-teshis-dahiyi-tamirci-yapabilir.html)
