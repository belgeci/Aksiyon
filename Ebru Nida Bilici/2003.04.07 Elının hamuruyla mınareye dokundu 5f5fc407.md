# Elının hamuruyla mınareye dokundu

*Ebru Nida Bilici 2003.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   O Türkiye'nin ilk, tek ve son kadın minare ustası. 44 yıllık meslek hayatında 250'den fazla minareye, yüz camiye, yüz hamam ve köprüye imza atmış. İşinde o kadar başarılı olmuş ki erkek meslektaşları meslek sırrını çözmek için gönüllü kalfalık yapmışlar ona. Başarısı sadece yaşadığı bölgede değil Mekke'de dahi  duyulduğu için oradaki bir caminin yapımı için de davet edilmiş.
  </font>
 </div>
 <div id="newsText">
  <font class="detail-text">
   13 yaşında yaptığı evlilik kendisini belki de aklının ucundan dahi geçirmediği bir mesleğin içinde bulmasında etkili oldu. Çünkü ünlü bir minare ustası olan Berbat Usta'nın (Muhittin Kartal) gelini olmak Fatma Kartal'a bambaşka bir hayatın kapısını aralamıştı. Baba mesleği olan minare ustalığını yürüten eşi Cemal Kartal gibi kendisinin de bu işi öğrenmesini isteyen kayınpederi belki de bir ilke imza attığının farkında değildir. Çünkü ne o yıllarda ne de daha sonra bu mesleği seçmiş bir kadına hiç rastlanmadı.
   <br/>
   <br/>
   Genç hatta çocuk yaştaki gelin, Fatma Kartal, yaşının verdiği heyecan, zeka, dinamizm ve enerjiyle çok çabuk öğrenir bu erkek işini. Berbat Usta gelinini mesleğe kazandırmaya çalışırken "kolunda bir altın bileziği olsun" demiştir ama onun bir gün zor hayat koşullarıyla tek başına mücadele etmek zorunda kalacağını ve bu sayede ailesini geçindireceğini tahmin edememiştir herhalde.
   <br/>
   <br/>
   Mesleki sırlarını hiç kimseye hatta oğluna bile vermeyen Berbat Usta çok sevdiği gelinine önemli bilgiler verir. Bu bilgileri yıllar geçtikçe tecrübeleriyle birleştiren Fatma Usta çok geçmeden aranan bir usta haline gelir. Artık kimse onun bir kadın olduğunu düşünmez, dudak bükmez; sadece bilgisinden istifade edilmeye çalışılır. Çünkü o kendisini anlatmak zorunda kalmaz; yaptığı işler, ortaya koyduğu mimari başarı ününü her gün artırır.
   <br/>
   <br/>
   Başarıları neredeyse kendisini bir marka haline getirir. Yaşadığı şehir olan Bursa'nın yanı sıra çevre il, ilçe ve köylere de cami ve minare yapması için davet edilir. Hatta 1987 yılında Mekke ve Medine'de de birer cami yapması için resmi teklif alır. Ancak özel sebeplerden dolayı bu işi kabul edemez.
   <br/>
   <br/>
   Fatma Kartal 1946'da başladığı minareciliği eşiyle beraber 1965'e kadar sürdürür. Ancak o yıl eşinin minareden düşüp fiziksel ve zihinsel olarak sakatlanması ve kayınpederinin vefatı hem minarelerin tepesinde hem de hayat karşısında yalnız bırakır onu. Dört kız çocuğu ve hasta eşiyle bu mücadeleyi sürdürmek ve daha fazla çalışmak zorundadır artık.
   <br/>
   <br/>
   Ustalar ona kalfalık yapar
   <br/>
   <br/>
   Böylece cami ve minare yapımı için köy köy, şehir şehir dolaşma dönemi başladı. Eşini ve çocuklarını alıp gittiği köylerde aylarca kalıp cami ve minare yapar. Ancak usta ya da kadın diye çıraklara, kalfalara iş gösterip kendisi kenara çekilmez. Harçları kendisi karar, tuğlaları kendisi keser, malayı eline alıp minarenin ya da caminin her santimine emek harcar. Erkek meslektaşları ise burun kıvırmak şöyle dursun, gönüllü kalfalık yaparlar ona. Çünkü ünlü Berbat Usta'dan alamadıkları mesleki sırları Fatma Kartal'dan öğrenmek isterler. Horasan denilen sönmemiş kireç ve yumurta akından hazırladığı harç onun sipesiyalidir. Aslında o kendisini hiç bir zaman usta gibi görmez. Eski minarelere bakıp o gerçek ustaların taşları nasıl yonttuğunu, kurşunları eritip taşların arasına dökerek nasıl kelepçe yaptıklarını gördükçe kendine usta demekten ictinap eder. Harçla hamur yoğurur gibi uğraşan, her işini tertipli yapıp bırakan Fatma Usta, erkek işi yapmış olsa da buna kadınlığını da katar. Minarenin çeşitli yerlerinde kullanmak üzere aktardan aldığı boyaları bile olduğu gibi kullanmaz; üç ayrı tonu birbirine katarak farklı tonlar elde etmeye çalışır.
   <br/>
   <br/>
   Bilecik, Bozüyük, Sakarya, Bursa, Yalova ve İstanbul'un ilçe ve köylerinde birçok cami ve minareye imza atan Fatma Usta eserlerinin sağlam oluşu ile ön plana çıkar. Yalova'da yaptığı minarenin çevredeki minareler yıkıldığı halde yıkılmaması da bunun en belirgin kanıtı.
   <br/>
   <br/>
   Onu öteki ustalardan ayıran bir diğer önemli özellik de çekül kullanmaması; bu yüzden "terazisiz usta" diye nam salmış. Dengeyi göz ayarıyla tutturur.
   <br/>
   <br/>
   44 yıl içinde 250'den fazla minare, yüz civarında hamam, 100 cami ve 100 köprüde çalışmıştı. Minare ve camilerin önemli bir kısmını bizzat kendisi yapar bir kısmının da restorasyonunda görev alır.
   <br/>
   <br/>
   Çocuklarını iskelet üzerinde emzirirdi
   <br/>
   <br/>
   Hamileliği sırasında ya da bebek sahibi olduğu dönemlerde de çalışmasına devam eder Fatma Kartal. Minareden inip doğuma gitmiş olması bir yana çocuklarını harç kovalarıyla yukarı çekip şerefelerde ya da iskeletlerin tepesinde emzirir. Hatta minare inşaatında büyüyen kızları da üniversiteye başladıkları yıllara kadar ona yardım ederler.
   <br/>
   <br/>
   Ne yükseklik ne de iskeletler korkutur Fatma Usta'yı. O şimdi yaptığı işin ulviliğinin kendisine güven verdiğini söylüyor. İskeletler üzerinde düz yoldan daha rahat yürüdüğünü ifade eden Fatma Usta namazlarını da orada kılıyormuş. Zaten bir kere ürktü mü bir daha minarenin tepesine çıkamayacağını bilen usta aklına hiçbir zaman korkuyu getirmemiş. Bildiği duaları mırıldanmış gün boyunca. Aslında biriki kez de düşmüş iskeletten; çenesi ve dişleri kırılmış. Ama yılmamış, korkuya yenik düşmemiş.
   <br/>
   <br/>
   Ustalığının ilk yıllarında gördüğü bir rüya çok etkiler kendisini. Rüyasında nur yüzlü, beyaz sakallı bir ihtiyar kendisine "Günde beş vakit ezan okunan, namaz kılınan yerler yapıyorsun. Hiç korkma. Senin ustan benim" der. "Hayır benim ustam Berbat Usta'dır" diye cevap verir ve; "Siz kimsiniz" diye sorar. "Ben Mimar Sinan'ım. Hem senin hem de ustanın ustasıyım" diye cevap verir ihtiyar. Bu rüyadan çok etkilenen Fatma Kartal, ustasına layık olmak için artık daha çok çalışır.
   <br/>
   <br/>
   Ancak bu kadar çok minare, cami ve hamamda emeği geçse de maddi imkanları mütevazı boyutlarda. Fatma Usta Türkiye'de yetişmiş ilk, tek ve son kadın minare ustası. 1990 yılında minarelere veda etmiş, şimdi ise evinde birtakım sağlık sorunlarıyla mücadele ediyor. Bir beyin hastalığı yüzünden vücudunun bazı yerleri felçli. Şimdi eski güzel günlerini, hatıralarını anarak yaşıyor. Belki Batı'da bir ülkede yaşasa ya da modern bir sanatla uğraşıyor olsa kadın olması ona daha büyük ünler kazandıracaktı. Ancak seçtiği alan ona hak ettiği maddi gücü kazandırmadı. Unutulmaya yüz tutmuş hatıratını Edebiyat Fakültesi mezunu olan kızı Sevgi Kartal Tarhan kitaplaştırmaya çalışıyor. Belki bu kitap onu yüzyıllar geçtikten sonra da bilinir kılacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9303-elinin-hamuruyla-minareye-dokundu.html), [web.archive.org (arşiv bağlantısı)](http://web.archive.org/web/20130906100937/http://www.aksiyon.com.tr:80/aksiyon/haber-9303-elinin-hamuruyla-minareye-dokundu.html)
