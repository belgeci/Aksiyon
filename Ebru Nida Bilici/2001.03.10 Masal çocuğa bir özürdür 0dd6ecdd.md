# “Masal çocuğa bir özürdür”

*Ebru Nida Bilici 2001.03.10*

<div>
 <img border="0" src="/web/20020423064833im_/http://www.aksiyon.com.tr/2001/327/resimler/Masal.jpg"/>
 <p class="spot">
  Günü çocuklarımıza yeterince vakit ayıramadan geçirmiş olmanın özrünü  masal anlatarak dile getirmek, ilgimizi kazâ etmek kendimizi mazur  göstermede etkili olabilir. Ancak masallların gereğine inanmak kadar ne  anlatacağını bilmek, bu konuya kafa yormak, bilgili ve tecrübeli kişilerden  görüş almak uyku öncesindeki o kısa zamanı daha verimli kılabilir
 </p>
 <p class="metin">
 </p>
 <p class="metin">
  "Masal zamanı, çocuklarımla paylaştığım çok özel zamanlardır. Hem masalı hem sevgiyi paylaşırız. Birlikte geçirdiğimiz zaman kısa da olsa, masal o zamana anlam katar. Masal sonrası da onlar için çok önemlidir. Genelde en sıcak sohbetlere, paylaşmak isteyip de izah edemediklerimize kapı açar masal... Hayatın telaşıyla, günlük işlerimizle ihmal ettiğimiz yavrularımıza günün sonunda sunduğumuz bir özür olarak görüyorum masalları." Bu sözler çocuklarıyla arasında uyku öncesi devam eden bir serüveni yazıya aktararak başka anneler ve başka çocuklarla paylaşan bir anneye ait. Masalın anne ve çocuk arasında teşkil ettiği o çok özel ilişkinin verdiği esin ve güçle kırk masallık bir kitap yazan anne Sema Maraşlı "Bana Bir Masal Anlat" adlı kitabıyla çocuğuna bilinen hikayeleri okumaktan bıkmış, zaman zaman ne anlatacağını şaşıran anneler ve babalar için güzel bir kaynak sunuyor.
 </p>
 <p class="metin">
  Sema Maraşlı içimizden biri; çocuklarına hatta tüm çocuklara karşı görevlerinin farkında, onlara karşı duyarsız kalamayan, binlerce anneden biri. Ancak onu diğerlerinden ayıran önemli özellikleri var. Azim, sabır, sebat ve kararlılık onun kitabını yayına hazırlama sürecinde gösterdiği tavırları özetleyebilir. Israrla ve maddi manevi her türlü fedakârlığa göğüs gererek bir masal kitabı yazması ve yayınlattırması bir çok insana örnek olacak bir serüven şeklinde gelişmiş.
 </p>
 <p class="metin">
  "Fatih Sultan Padişah'ı anlat, anne"
 </p>
 <p class="metin">
  Ancak Sema Hanım'ın bu konudaki azminin sebebini düşününce birçok ebeveynin içinde bulunduğu sıkıntılı durumu hatırlıyoruz. Üç yaşını geçmiş bir çocuk annesi olarak bizzat yaşadığım uyku öncesi sendromu birçok anne babaya tanıdık gelecektir kuşkusuz. Çocuğunun milli ve manevi değerlere sahip bir insan olarak yetişmesini, tarihindeki önemli şahsiyetleri bilmesini, tanımasını arzulayan bir çok ebeveyn gibi biz de bir süre önce kaynak arayışı içinde bulduk kendimizi. Pamuk Prenses, Çizmeli Kedi, Uyuyan Güzel, Pinokyo ya da Çikolata Ev dışında da çocuğumuza anlatacağımız öyküler, masallar hatta yaşanmış olaylar olmalıydı. Kendi din ve kültür tarihimize damgasını vurmuş önemli şahsiyetler ve onları anlatan anekdotlar anlatabilmeliydik çocuğumuza.
 </p>
 <p class="metin">
  Bu konuda aradığımız kalitede kitaplara ulaşamamak rahatsız ediyordu tabii ki. Bu amaçla yazılmış bazı kitaplar edindiysek de bunların 0—6 yaş grubu çocuklara hitabettiği pek söylenemezdi. Resim konusunda da pek iç açıcı değildi. Bu önemli bir noktaydı. Çünkü biliyoruz ki okumayı bilmeyen çocuklara hitabeden kitaplar resim yönünden de zengin ve açık olmalı ki kitabı kendi başına incelediğinde de bir şeyler anlayabilsin. Ancak son zamanlarda iş başa düştü diyerek kendi eğitim sürecimiz dahilinde edindiğim, bazı bilgileri örneğin Fatih'in hocasıyla yaşadığı olayları, ona saygısını, dolayısıyla ilme saygısını anlatan olayları, ya da onu küçük yaşta tahta geçirip bir kenara çekilen babasını Haçlı seferleri dolayısıyla tekrar ordunun başına geçmek zorunda bırakışını, ya da Yavuz Sultan Selim'i, Yunus Emre'yi, Ebu Hureyre'yi ve diğer büyükleri dilimiz döndüğünce çocuğun anlayacağı bir şekilde anlatmaya çalışıyorduk. Onların hayatlarından yola çıkarak bazı davranış ve düşünüş şekilleri kazandırmaya çalışıyorduk. Bu değişiklik onun da hoşuna gitmiş olmalı ki artık masal zamanı geldiğinde "Fatih Sultan Padişah'ı anlat anne.", "Yavuz Selim'i istiyorum" şeklinde tercihini dile getiriyor çocuğum.
 </p>
 <p class="metin">
  Profesyonellere ihtiyaç var
 </p>
 <p class="metin">
  Ancak çabalarımın yetersiz ve amatörce olduğunun farkındalığıyla daha profesyonelce hazırlanmış kaynak arayışlarımız sürerken Sema Maraşlı'nın kitabı şimdiye kadar varlığının farkında olmadığımız bir yayınevine götürdü bizi. Erdem Yayınevi. 17 yıllık bir geçmişi olan Erdem Yayınları Türkiye'de çocuk kitapları yayınlayan önemli yayınevlerinden. Yayın amacı çocuk edebiyatı sahasında gerek dünya gerekse Türk klasiklerine ait ölmez eserleri çocukların kütüphanelerine taşımak olmuş Erdem Yayınları'nın. Ahlaki, milli ve manevi değerlerimizi de göz ardı etmeden çocuk ruhuna hitabeden kitaplar sunmayı hedefleyen Erdem Yayınları sadece çocuk kitapları üreten tek yayınevi. Ancak bu bilinçli bir tercih. Yayınevinin Halkla İlişkiler Sorumlusu Özgül Çiçek bu tercihin sebebini şöyle açıklıyor: "Bu alanda çok büyük bir boşluk var. Çocuklara kendi gelenekleri, dinleri ve kültürleriyle ilgili bilgileri sağlayacak pek fazla yayın yok. Bu tür bilgiler belirli yaşlarda kazandırılmalıdır. En kolay çocuk yaşlarda kazandırılabilir. Bu konuyu önemsiyoruz ve bu doğrultuda yayınlar yapmaya çalışıyoruz. Çocuklarımız dünya klasiklerinin yanısıra hatta ondan da önce kendi kültür zenginliklerinden haberdar edilmeli."
 </p>
 <p class="metin">
  Boğaç Han'ı mı istersiniz, Leyla ile Mecnun'u mu?
 </p>
 <p class="metin">
  Zaten yayınevi sahiplerini de "Kendi çocuğuma ne okuyacağım, ona ne okutacağım?" kaygısı bu tür bir yayıncılığa itmiş.
 </p>
 <p class="metin">
  İdealist bir bakış açısıyla 17 yıldır çocuk edebiyatına hizmet eden Erdem Yayınları kimlere yer vermemiş ki? Çocuğunuza Dede Korkut Hikayelerini mi anlatmak istiyorsunuz? Boğaç Han, Deli Dumrul, Bamsı Beyrek, Tepegöz seçebileceğiniz hikayelerden bazıları. Nasreddin Hoca mı istersiniz, Sordum Sarı Çiçeğe diyen Yunus Emre'yi mi okumak anlatmak istersiniz çocuğunuza, Köroğlu'nu, Karacaoğlan'ı mı, yoksa Leyla ile Mecnun'u mu, hatta Vatan Yahut Silistre'yi mi, Oğuz Kağan Destanı'nı mı... Çok geniş bir yelpazede yüzlerce kitap çocuğunuzla paylaşacağınız o güzel masal zamanlarına eşlik edebilir.
 </p>
 <p class="metin">
  Güçlü bir kadroyla çocuk klasiklerini ya da daha önce yazılmış tüm hikaye ve masalları, dikkatli pedagoglarla gözetiminde anlaşılır ve çocuğun yaşına uygun bir tarzda güncelleştirerek yeniden kaleme aldıklarını söylüyor edebiyatçı Zeynep Sağlam ve ekliyor: "Bizde masal denince çocuklara anlatılan birşeyler akla geliyor. Oysa masal edebiyatta bir anlatı türüdür ve büyükler içindir. Dede Korkut masalları, Leyla ile Mecnun, Kelile ve Dimne'den masallar, gibi. Ama bakıyorsunuz bunlar çocuklar için üretilmiş gibi çocuk klasikleri arasında yer alıyor. Biz bunun yanlışlığını bildiğimiz için bunlar üzerinde epeyce oynayarak pedagoglarımızın da katkılarıyla çocukların anlayacağı ve şekilde yaş ve zeka durumlarına göre yeniden kaleme alıyoruz."
 </p>
 <p class="metin">
  Masal kasetleri yolda
 </p>
 <p class="metin">
  Ancak Erdem Yayınevinin hedefi kendini aşmak şimdi. Önümüzdeki dönemlerde manevi kahramanlarımızın daha önce yayınladıkları öykülerini de tekrar elden geçirip görsel ve yazınsal kalitesini arttırarak yeniden üretmeyi hedeflediklerini söyleyen Zeynep Sağlam, projeleri arasında yer alan masal kasetlerinden de bahsediyor. Masal anlatmayı bilmeyen anne babaların çok hoşlanacağı bu kasetlerde çocuklara düzgün bir diksiyon ve ses tonuyla müzik destekli masalların yer aldığnı söylüyor.
 </p>
 <p class="metin">
  Birkaç yıl önce görüşlerine önem verdiğim ve çocuk eğitimi konusunda başarılı bulduğum bir şahıs kendisiyle yaptığım bir görüşmede çocuklara altı aylık oldukları zaman masallar hikayeler okumanın gereğinden bahsetmişti. Ve biz onları anlamıyor sansak da onların bu anlatılanlardan mutlaka olumlu yönde etkileneceklerini söylemişti. Zaten pedagoglar da masal ya da hikaye anlatılmış çocukların diğerlerine oranla düşüncelerini ifade gücünün daha fazla olduğunu, hayal dünyalarının da daha zengin olduğunu ifade eder.
 </p>
 <p class="metin">
  Günlük koşturmaca içinde çocuğunu tek başına yatağına göndermek yerine bu anları bir uyku öncesi ritüeline, bir eğlenceye çevirmek çocuğumuza bazı güzel hasletler kazandıracak, aramızdaki ilişkiyi ve sevgiyi de kavi kılacaktır şüphesiz. Hem Sema Maraşlı'nın ifadesiyle günü onlara yeterince vakit ayıramadan geçirmiş olmanın özrünü bu şekilde dile getirmek, ilgimizi kazâ etmek kendimizi mazur göstermede etkili olabilir. Ancak masalların gereğine inanmak kadar ne anlatacağımızı da bilmek, bu konuya kafa yormak, bilgili ve tecrübeli kişilerden görüş almakda uyku öncesindeki o kısa zamanı daha verimli kılabilir. Çünkü masallar anlatılması saatler alan birçok şeyi kazandırmanın kalıcı ve eğlenceli bir yoludur.
 </p>
 <p class="metin">
  Bir varmış bir yokmuş... Böyle başlar bütün masallar, Biz de böyle başlayalım ve biten masalın sonunda gökten düşecek üç elmanın birini çocuğumuzla paylaşıp onu güzel uykulara bırakalım...
 </p>
 <br/>
 <center>
  <a class="anaorta" href="http://web.archive.org/web/20020423064833/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/2.htm), [web.archive.org (arşiv bağlantısı)](http://web.archive.org/web/20020423064833/http://www.aksiyon.com.tr:80/2001/327/haberler/2.htm)
