# Bir Yazar Doktor, Bir Beyaz Melek

*Ebru Nida Bilici 1999.12.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son beş yıl içinde özel televizyonların neredeyse tamamında gözlemlenen yerli dizi film furyası, prime time seyircisini belirli gün ve saatlerde televizyon başında tutma amacının sonucudur.
  </font>
 </div>
 <div id="newsText">
  <font class="detail-text">
   Ödüllüsü ödülsüzü, yerlisi yabancısıyla uzun metrajlı filmler günübirlik bir seyirci kitlesi oluştursa da seyirciyi koltuklara bağlamak dizilerin omuzuna yüklenmiş bir görev olmuştur. Hâlâ her şarkıya ya da her şarkıcıya bir dizi şeklinde yerli dizi film akımlarına rastlansa bile her kesime hitap edecek yönleriyle farklı kalitedeki diziler kanallarda yerlerini alıyor. Ancak yapımcılar milyarlarca lira harcanarak çekilen bazı dizilerin tutulmama ihtimaline karşı tedbir olarak farklı bir yol deniyor: Önce aynı konuda uzun metrajlı bir film çekiliyor, film beğenilirse bu dizi film haline getiriliyor. Çatısız Kadınlar, Üvey Baba bunlara örnek...
   <br/>
   <br/>
   Ancak görünen o ki son yıllarda dizi film seyircisinin seçici davranması yapımcıları bu yönde motive ediyor. Çünkü senaryosuyla, kadrosuyla ve çekimleriyle iyi yapılmış daha çok dizi seyretmek mümkün artık. Hatta yıllarca sürse de ilk bölümünden itibaren hiç kaçırmadan, her bölümü seyredilmeye değer bulunan, sadık seyircileri olan diziler var. Süperbaba, Babaevi, Kara Melek, İkinci Bahar, Çatısız Kadınlar, Marziye bunlara örnek verilebilecek diziler arasında sayılabilir. Bugün bunların bir kısmı çeşitli imkansızlıklar nedeniyle yayından kaldırılmış olsa da hâlâ ilgiyle seyredilenler var.
   <br/>
   <br/>
   Ancak kaliteli denebilecek bu dizilerin bir kısmını diğerlerinden ayıran farklı bir özellik daha var ki dikkate değer. Dikkate değer diyoruz çünkü bu dizilerin senaristleri bayan. Neşe Cehiz, Nuran Devres, Mahinur Ergun, Sergin Baytimur bu bayan senaristlerden akla ilk gelenler...
   <br/>
   <br/>
   Hem doktor, hem yazar
   <br/>
   <br/>
   İki yıla yakın bir süredir yayını devam eden Babaevi dizisini seyredenler Neşe Cehiz ismine yabancı değildir. Babaevi'nin senaristi Neşe Cehiz'in asıl mesleği ya da edindiği ilk meslek doktorluk. Kendisi Taksim İlk Yardım Hastanesi doktorlarından. Yazarlıkla tıp alakasız iki ayrı alan sayılabilir belki ama eskiden beri yazı yazdığını hatta bunun bir aile geleneği olduğunu söyleyen Cehiz, Türkiye'de yazı yazarak para kazanılamayacağı düşüncesiyle tıbba yöneldiğini ifade ediyor. Tıpta yükselişi yazı yazmasına engel olmamış ama... Cehiz'in Varlık Yayınları'ndan çıkmış 4 kitabı (2 öykü, 2 roman) var. "Olmasa Senin de Adın" romanı da Neşe Cehiz imzalı. Neşe Cehiz'in televizyonculuğa soyunmadan önceki dönemlerine ait birçok radyo senaryoları ve arkası yarınlar varmış. Bunun dışında da üçü Devlet Tiyatro Edebi Kurulundan geçmiş ve repertuarında yer alan tiyatro senaryoları da var. Cehiz'in geleceğe yönelik projeleri de var. Kerime Nadir'in 3 eserini uyarlayarak senaryo haline getireceğini söyleyen Cehiz'in ileriki dönemlerde komedi içerikli senaryolarını seyredebileceğiz. Ancak onun hayatının hedefi haline gelen arzusu, uzun metrajlı bir film senaryosu yazmak.
   <br/>
   <br/>
   Yazdığımı bir hafta sonra seyrediyorum
   <br/>
   <br/>
   Cehiz, Babaevi dizisini özel bir istek üzerine atv için yazmış. Temelde edebiyatçı olduğu halde televizyonculuktan da oldukça hoşlandığını ifade ederken yaptığı işi şöyle tanımlıyor: "Hareketli ve zevkli bir iş. Yazdığınız hikayeyi haftasında ekranlarda yayınlanmış olarak görüyorsunuz. Üstelik çizdiğiniz karakteri canlı olarak karşınızda görmekten güzel birşey yok. Bu hareket ve dinamizm ise üretme yeteneğinizi artırıyor."
   <br/>
   <br/>
   Sevimli tiplemeleriyle tipik bir Türk ailesinin canlandırıldığı Babaevi'nde küçük esnaf denebilecek orta halli bir aile ve çevresinde yaşananlar anlatılıyor. Evin hanımı öğretmen olduğu halde dört çocuğunu büyütmek amacıyla mesleğine yıllarca ara vermiş. İki erkek evlat babalarının işinden para kazanıyor, kızlardan biri ise evlenip çocuk sahibi olmaktan öte hayalleri olmayan tipik bir ev kızı ama evin küçük kızı tam bir canavar. Çok atak, çok parlak. Kafasına koyduğunu her ne pahasına olursa olsun yapan türde. Üniversiteye girmek için buna karşı çıkan babasıyla cedelleşmekten çekinmeyen, kurs ya da okul parası kazanmak için çalışmaya kalkan biri. Aile tipik bir Türk ailesi olmakla birlikte küçük kız durumunu kırarak sıyrılıp çıkmaya çalışan bir örnek. Neşe Cehiz bu diziyle anlatmak istediklerini şöyle özetliyor: "Bir mesleği olan bir kişinin mutlaka mesleğini yapması gerekir. Öyküyü buna göre yazdım. İlk etapta 39 bölüm olarak belirlenen dizinin ilk sahnesinden itibaren bunu vermeye çalıştım. Yani ufkumuzu görüyorduk. Bir sonraki bölümde ne yapalım kaygısıyla çalışmadık. Örneğin Bilge (evin küçük kızı). Okumasına karşı çıkan bir baba vardı. Babanın baskıcı olması kızı daha çok motive edecek birşeydi. Kız direndi. İtirazlara rağmen üniversite sınavlarına girdi, çalışarak parasını ödemeye kalktı. Ben burada "emekle, çalışmakla, inatla mutlaka ayakta durmak ve birşeyler yapmak gerekiyor"u anlatmaya çalıştım."
   <br/>
   <br/>
   Geleceğine kendi karar
   <br/>
   <br/>
   veren bireyler istiyorum
   <br/>
   <br/>
   Kurguladığı ailenin bizden birileri olduğunun altını çizen Cehiz, özlediği toplum modelinin oluşmasını sağlayacak bireylerin hangi özelliklere sahip olması gerektiğini ise şöyle açıklıyor. "Ailenin reisi babadır. Baba okuma derse kız okumayacak. Şimdi bu kız bunu yaparsa ne olur? Geleceğine kendisi karar vermemiş olur. Oysa ben geleceğine kendisi karar vermiş bireylerin yaşadığı bir ülkede olmak istiyorum."
   <br/>
   <br/>
   Toplumda büyük beğeni toplayan Babaevi dizisinin seyirci kitlesini ise Cehiz şöyle tanımlıyor: "Seyirci kitlemiz eğitim düzeyi yüksek insanlardan oluşuyor. Bu şaşırtıcı çünkü biz eğitim düzeyi düşük insanlardan bahsediyoruz. 3540 yaşlarında ekonomik düzeyi belli standartların üzerindeki bu kitle daha çok ailecek izliyor diziyi. "
   <br/>
   <br/>
   İş ortamında yazarlık yönünü ortaya çıkarmaktan hoşlanmadığı halde hastalarından bakkalına, esnafına kadar bir çok kişinin kendisini tanıdığını hatta diziyle ilgili sorular yöneltip yorumlar yaptıklarını da söyleyen Neşe Cehiz zaman zaman "Ya abla n'aptın, kız babasına öyle bağırır mı?" şeklinde sıcak tepkiler de aldığını ekliyor. Cehiz bu tür samimi yaklaşım ve tepkilerden mesajı aldığını, yaptığı işin doğru mu yanlış mı olduğunu ölçebildiğini söylüyor.
   <br/>
   <br/>
   "ATV ile mahkemelik olduk"
   <br/>
   <br/>
   Neşe Cehiz üç yıla yakın bir süredir yazdığı Babaevi ile ilgili sıkıntılar yaşıyor. 76. bölümden beri diziyi kendisinin yazmadığını belirten Neşe Cehiz, telif hakları kendisine ait olduğu halde yapımcının kendisinin izni ve bilgisi dışında eserini Macit Koper, Hüseyin Kuzu, Filiz Terzi ve Hülya Çelikezer'e yazdırdığını söylüyor. ATV, Satel ve Muhteşem Film'i bu yüzden mahkemeye verdiğini belirten Cehiz, hepsinin sanık sandalyesinde oturacağını, kendisinin haklı olduğunu ve kesinlikle kazanacağını söylüyor. "Dizidekiler benim kahramanlarım, benim çocuklarım. Benim onları bırakmam imkansız. Bu da bir çeşit çete. Başkasının hakkına girmek o kadar kolay değil" diyor.
   <br/>
   <br/>
   Aslında Beyaz Melek
   <br/>
   <br/>
   Nuran Devres ise bir başka bayan senaristimiz. Ekranların en uzun süre yayında kalan ve büyük beğeni toplayan dizilerinden biri olan Kara Melek'in senaristi. Kara Melek'i izleyenler bilir... İhtiras, nefret ve entrikaların kol gezdiği bir dizidir aslında o. Heyecan ve gerilim isteyenler için bildik Türk dizilerinden tamamen farklı sıradışı bir konusu var. Ancak diziyle yazarı arasında ilginç bir tezat göze çarpıyor. Diziyi seyredenler yazarını zayıf, çökük suratlı, asabi bir görünümde hayal ediyor olabilir, ancak gerçekte hiç de öyle değil. Aksine sevimli, güzel, şıkşıkırdım, neşeli bir hanım o. Yazarken farklı, yaşarken farklı bir kimliğe büründüğünü söyleyen Devres "Aslında çok saf ve dürüst biriyim. Bana söylenenlere çabuk inanırım. Ama yazmak için oturduğumda elimde olmadan aklım hep entrikalara gidiyor. Romantik şeyler yazayım diyorum bir de bakıyorum yine hinliklerle dolu bir yazı çıkmış ortaya" diyor. 'Marziye' ve 'Bize Ne Oldu' gibi dizilerin de senaryo yazarı olan Nuran Devres "Bu iki dizi Kara Melek'e göre biraz soft kaçsa da senaryonun genelinde entrikalar var. Ancak her bölümde ille de entrika olmayabiliyor. Oysa Kara Melek'in her bölümünde yirmi tane entrika dönüyor. Bu yüzden çok yoruldum. Yakın bir zamanda bitireceğiz zaten. Diğer diziler de yılbaşına kadar bitecek. Sonra Nilgün adlı yeni bir dizi yayına girecek. Ama o çok romantik. Umarım beğenilir."
   <br/>
   <br/>
   Kadın güçlüdür
   <br/>
   <br/>
   Nuran Devres'in yayındaki dizilerinin hepsinde dikkat çeken ortak bir yön var. Hepsinde de kadınlar çok güçlü bir konumda. Zengin ya da fakir olsun, iyi ya da kötü olsun tüm kadınlar olağanüstü güçlüler, istediklerini önünde sonunda elde ediyorlar. Bunu; "Gerçek hayatta da öyle değil mi? Görünüşte erkekler güçlü olsa da aslında kadınlar herşeyi kontrol altında tutan ve yönlendiren kişilerdir. Kadını çok güçlü buluyorum. İçimden öyle geliyor" şeklinde yorumluyor.
   <br/>
   <br/>
   Nuran Devres kendi deyimiyle senaristliği çok eskiye dayanmayan biri. O aslında televizyonculuğa spiker olarak başlamış. 1968'de TRT'nin ilk yayınını sunan spikeri aslında. Uzun yıllar sürdürdüğü spikerliğine İngiltere ve ABD'deki bazı kanallarda da devam etmiş. Ancak evliliği yüzünden çalışmaya ara vermesi gerekince evde birşeyler yapmaya karar vermiş. İngiliz Filolojisi mezunu olduğundan yabancı dili iyi. Böylece TRT için yabancı dizi ve filmleri çevirmeye başlamış. Bu şekildeki çalışması senaristliğinin ilk basamaklarını oluşturmuş. Devres TRT için birçok dizi ve radyo oyunları yazmış. Kanun Savaşçıları, Gölgeler Uzarken bunlardan bazıları.
   <br/>
   <br/>
   Benim romanımda da Şehriban öldürülüyor
   <br/>
   <br/>
   Nuran Devres şu sıralar yoğun bir çalışma temposu içinde. Ancak yaklaşık on yıldır süren bir kitap çalışması var. Konusu çok ilginç; Yezidiler. Son ayların en çok konuşulan konularından olan satanistlerin ise Yezidilere dayandırılmak istendiğine dikkat çekerek "İki toplumun aslında birbiriyle hiç alâkası yok. Yezidiler kültürü, geçmişi, yaşlı insanları olan bir topluluk. Oysa satanistler tamamen gençlerden oluşuyor. Onlar bence bir müzik akımından öte bir şey değil. Zaten onlar normal insan sayılmazlar da... Hiçbir şeye inanmamak insanları böyle boşluğa bırakıyor. Bir şeylere tutunma ihtiyacı onları bu tür davranışlara itmiş. Böyle davranarak kendilerini önemli hissediyorlar."
   <br/>
   <br/>
   Devres yazdığı kitapla satanistler arasındaki ilginç bir rastlantıya şöyle işaret ediyor: "Benim romanımdaki öldürülen kurbanın adı da Şehriban. Bu benzerlik tüylerimi ürpertti. Kaldı ki Şehriban öyle Ayşe, Fatma gibi çok rastlanan bir isim değil. Şimdi roman çıkınca konunun güncelliğinden yararlanıp yazdığımı ve aynı isimleri özellikle kullandığımı düşünenler olacaktır. Ancak bu tamamen rastlantı ve bu isimler on yıl önce kararlaştırıldı. Zaten bu kadar uzun sürme sebebi de geniş araştırmalara dayanması. Konuyla ilgili her tür yayını araştırıyorum."
   <br/>
   <br/>
   Boğaz'ı seyredip cinayet işliyor
   <br/>
   <br/>
   Nuran Devres, Beylerbeyi'nin Boğaz'a bakan sırtlarında oturuyor. O entrikalarla dolu senaryolarını da denize bakan çalışma masasında yazıyor. Oysa o manzarayı gören şiir yazmaktan başka birşey yapamaz sanırsınız. Garipsesek de Devres Boğaz manzarasıyla farklı bir formata kilitlendiğini itiraf ediyor.
   <br/>
   <br/>
   Devres, hiç bir şeyi yazarken zorlanmadığını söylerken yazı yazma şartlarını şöyle anlatıyor: "Düşünce hızımla yazma hızım aynıdır. Müsvedde kullanmam. Bir oturdum mu bir günde bir bölümü yazar çıkarım. Çok yoğun çalışırım. Yemek yemem, telefonlara bile bakmam. Bu her işte böyledir. Kendinizi tamamen vererek başkasının beş saatte yaptığı işi iki satte yapabilirsiniz."
   <br/>
   <br/>
   Gerilim dolu filmleri seyrettiğimizde en az bir gün boyunca etkisinden kurtulamadığımızı söyleyerek yazılarını yazdıktan sonra normal hayata geçişi nasıl sağladığı şeklindeki sorumuzu Devres bu konuda hiç zorlanmadığını, işini ayrı, sosyal hayatını ayrı sürdürebildiğini söylüyerek cevaplıyor. Yazdıklarından yola çıkarak insanların kendisini Agatha Christie'ye benzettiğini söyleyen Devres iyi bir Christie okuru. En sevdiği filmler ise gerilim filmleri. Kuzuların Sessizliği bunların başında geliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5613-34-bir-yazar-doktor-bir-beyaz-melek.html), [web.archive.org (arşiv bağlantısı)](http://web.archive.org/web/20130221073238/http://www.aksiyon.com.tr:80/aksiyon/haber-5613-34-bir-yazar-doktor-bir-beyaz-melek.html)
