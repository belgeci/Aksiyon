# Güzel insanlar güzel atlara binip gittiler

*Ebru Nida Bilici 1999.11.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Birliktelikleri uyum, sevgi, fedakarlık, heyecan, hareket, hoşgörü demekti. Safiye ve İbrahim Hocasıydı onlar binlerce gencin.
  </font>
 </div>
 <div id="newsText">
  <font class="detail-text">
   Sevgiyi, hoşgörüyü, fedakarlığı öğretmişlerdi hep... İnsan olmayı bir de... Kimyadan, cebirden önce. Model alabilecekleri ender insanlardandı öğrencileri için. Sadece öğrencileri mi, arkadaşları ve tüm dersane çalışanları tarafından da sevilirdi, can kadar, canan kadar...
   <br/>
   <br/>
   Her ölüm erken ölümdür denir de kimilerinin ölümü küçük bir çocuğa babasının giysisini giydirmek kadar erken ve zamansız görünür hep. Gençliğine, ruh tazeliğine, yaşama sevincine yakıştıramazsınız ölümü. Şairin ifadesiyle ölecek miyim tam da söyleyecek çağımda/ Söylenmedik cümlenin hasreti dudağımda... der gibidir onlar giderken sonsuz yolculuğa. Ancak sevenlerinin ifadesiyle "Allah onlara farklı bir zaman kavramı yaşatmış olmalı" ki yirmi küsur yıllık ömürlerine altmış yıllık hizmeti sığdırmayı başarmışlar.
   <br/>
   <br/>
   Başkasının ölümünü hissetmek kadar, anlamak kadar zordur; başkasının ölümünü anlatmak. Hele "Şebi Arus" demekse onlar için bu ölüm... Biz, "Ölüm bize ne uzak, bize ne yakın ölüm" derken onların payına düşen: "Ölümsüzlüğü tattık, bize ne yapsın ölüm"dür oysa.
   <br/>
   <br/>
   Bedirhan sevenlere bir hatıra
   <br/>
   <br/>
   Can yakmıştı Marmara Depremi. Sevenlerinden, sevdiklerinden ayırmıştı binlerce canı. Bakırköy İncirli FEM Derhanesinin en sevilen hocaları Safiye ve İbrahim Arslan ile oğulları Erkam da arkada yüzlerce gözü yaşlı bırakarak göçenler arasındaydı. Onlardan arta kalan sevgi dolu hatıralardı... Ve bir de sevenlerine yadigar bıraktıkları Bedirhan.
   <br/>
   <br/>
   Öğretmendi onlar... Peygamber mesleğini seçmişler, onun yoluna baş koymuşlardı. Bilmek ve bildiğini öğretmek en büyük görevdi onlar için. Sevgi kadar fedakarlık demekti aynı zamanda öğretmenlik. Biri diğerinin eğitim hizmetine engel olmak şöyle dursun yardımcı olmak için elinden geleni esirgemekten ateşten korktuğu kadar korkardı.
   <br/>
   <br/>
   Ölümüne inanmakta zorlanan tüm sevenleri onları anıyor her an her yerde. Yaklaşan öğretmenler günü de onlar için ayrılığı en sızı veren haliyle bir daha yaşatacak belki de. Henüz tazeliğini koruyan acılarını deşme pahasına dinlemek istiyoruz Safiye ve İbrahim Hocayı arkadaşlarından. Kemal Pehlivanoğlu, Yılmaz Dilek Altuntaş, Hülya Tiftik ve Gülizar Yılmaz zaman zaman gözyaşlarına mani olamadıkları bir ruh haliyle anlatıyor onları bize.
   <br/>
   <br/>
   İnsanları memnun etmek en büyük zevkti
   <br/>
   <br/>
   Hepsinin en çok ve önemle üzerinde durdukları şey onların 'iyi insan' olma vasıflarıydı. Birbirleri için yaratılmış denecek kadar her konuda uyum gösteren çift iyilikte birbiriyle yarışıyordu adeta. "Müdür değil şofördü sanki" diyor Gülizar Hoca. "Ne zaman ihtiyaç olsa gerek alışveriş, gerekse arkadaş ziyaretleri için gideceğimiz yere arabasıyla bizi götürürdü İbrahim Bey. Her konuda herkese yardım etmek onun için bir zevkti sanki. Sadece öğretmenler değil tüm personelle yakından ilgilenirdi. Onlara yardım talebinde bulunurdu. Onların dediğine göre mutfağa gidip bulaşık yıkamaya bile giriştiği olurmuş. Kimseden birşeyi emir üslubuyla istememiştir. Hep rica vardı sözlerinde: müsait misiniz, yemeğimizi alabilir miyiz vs. "
   <br/>
   <br/>
   Hüzünlü bir 24 Kasım
   <br/>
   <br/>
   Safiye Hocayı anlatırken akıllara ilk gelen özellik onun hediye vermeyi çok seviyor oluşuydu. İkram ve ihsanları için hiç bir özel günü kaçırmazdı Safiye Hoca. Öğretmenler günü ya da anneler gününde tüm öğretmen ve personele onları çok mutlu edecek hediyeleri bulup almak için saatlerce mağaza mağaza dolaşır, herkesi memnun etmeye çalışırdı diyor öğretmen arkadaşları.
   <br/>
   <br/>
   Arslan çiftiyle ilgili arkadaşlarının akıl sır erdiremediği bir diğer özellik ise onların yoğun çalışma temposu içinde çevresindeki insanları ihmal etmemeleri. "Sabah herkesten önce işe gelir, akşam herkesten sonra giderlerdi. Bu yoğun tempo içinde gün boyunca aynı binada olmasına karşın kreşteki çocuklarının yanına çıkacak vakit bulamadığı zamanlar olurdu. Akşam çıktığında ise onlarla ilgilenir, eşinin işinin bitmesini beklerdi Safiye Hoca. Ancak hiç bir yorgunluk göstermez, akşam ya öğrenciler için düzenlenen programlara katılır, ya dost ahbap ziyaretlerinde bulunur, ya da çocuklarını gezmeye götürürlerdi. Her şeye titizlik gösterirdi. Çocuklarının iç çamaşırlarını bile ütülerdi. Herşeye nasıl yetişebildiğine hep şaşırırdım."
   <br/>
   <br/>
   Ölmeseler taşınacaklardı
   <br/>
   <br/>
   Toplamışlardı tüm eşyalarını Bahçelievler'de yeni aldıkları eve taşınmak üzere. Haftalardır ertelenen taşınma işi 17 Ağustos günü için kesinleşmişti. Ancak daha kesin bir taşınmaya hazırlanmış meğer Arslan ailesi. Depremde parçalanan eşyalarını göçük altından kurtarmaya çalışırken yakın arkadaşlarından Yılmaz Altuntaş duygularını şöyle ifade ediyor: "Evlilik tarihlerimiz birbirine çok yakın. Eşya alırken benim eşyam seninkinden güzel diye birbirimize şaka yapardık. Özene bezene aldıkları eşyayı o halde gördüğümde o günleri hatırladım ve çok hüzünlendim" diyor.
   <br/>
   <br/>
   16 Ağustos'taki veda
   <br/>
   <br/>
   Hülya Tiftik, İbrahim Hocayla yaptıkları son toplantılarını anlatırken ilginç noktalara dikkat çekiyor: "Yeni döneme girerken yeni kadroyla bir toplantı yapmıştık. İbrahim Bey duygulu bir konuşmadan sonra 'Geçen yıllara ait kırgınlıklar olabilir. Geçmişi bir kenara bırakıp tüm kırgınlıkları silip, birbirimize hakkımızı helal edelim' şeklinde teklifte bulundu. Bir süre sessizlik oldu. Belki içinden helal olsun diyen oldu ya da olmadı. İbrahim Bey biraz durdu ve 'Yüksek sesle helal edelim arkadaşlar, hatta ya şimdi helal edin ya da ebediyyen susun' şeklinde de bir latife yaptı. Bu ısrarını şaşkınlıkla karşılamamıza karşılık hepimiz sesli olarak hakkımızı helal ettik. Ertesi gün göçüğün başında ve cenazeler kaldırılırken hepimiz bu toplantıda konuşulanları anarak duygulandık. Allah'ın çok sevdiği bir kulmuş ki Allah onu yanına alırken kimsenin hakkı üzerinde kalsın istemedi."
   <br/>
   <br/>
   'Eşimi askere gönderemem'
   <br/>
   <br/>
   Safiye ve İbrahim Hoca tüm insanlara duydukları sevgiyi birbirlerinden de esirgemiyorlardı. Bu her hal ve tavırlarından anlaşılıyordu ancak zaman zaman yaşanan hadiseler de buna şehadet ediyordu. İbrahim Hocanın henüz askerliğini yapmamış olması Safiye Hocanın en büyük derdiydi. Dilek Hoca bununla ilgili anısını şöyle naklediyor: " Benim eşim askerden dönmek üzereyken bir gün Safiye gözleri dolu dolu bana 'Ne güzel sen gönderdin eşini ve bu sıkıntıdan kurtuldunuz, ben galiba gönderemeyeceğim' demişti. Ben ısrarla bunu yaşayınca dayanabildiğini göreceksin dedikçe o bunu kabul etmemiş 'Ne ben, ne çocuklar onsuz duramaz. Ben gönderemeyeceğim, gönderemem' demişti. Ayrılıktan bu kadar korkan Safiye'ye eşiyle birlikte ötelere gitmek Allah'ın ikramıydı belli ki."
   <br/>
   <br/>
   Biriki yıl önce bir trafik kazasında ailecek hayata gözlerini yuman yine bir öğretmen ailesi olan Fatma Nimet Ağrıdağ çiftini sık sık hatırlar hatta bunu son zamanlarında daha sıklaştırarak "Allah bize de böyle bir ölüm nasip etsin. Kimseyi geride bırakmasın" dermiş Safiye Hoca. Bu dileğinin kısmen kabul olduğunu söyleyen arkadaşları Bedirhan'ın geriye kalmasınınsa ancak ilahi bir hikmetle açıklanabileceğini söylüyorlar. Her zaman hayat dolu bir insan olarak bilinen Safiye Hocanın son zamanlardaki durgunluğu da gözünden kaçmamış arkadaşlarının. 'Hiçbir sıkıntısı olmadığı halde bir ağırlık vardı onda. Sebebini 17 Ağustos'tan sonra anlayabildik ne yazık ki' diyorlar.
   <br/>
   <br/>
   Şimdi eşyaları hizmet ediyor
   <br/>
   <br/>
   Hayatlarını feda ettikleri hizmetlerinde eşyaları geri kalsın istemeyen Safiye Hoca halı yıkama makinasını sık sık kreşe ya da öğretmen lojmanına bırakır ihtiyaç halinde faydalanılsın isterdi. Hatta o makina vefatları esnasında kreşteymiş. Ailelerinin izniyle orada kalmasına karar verilmiş. Şimdi Safiye ve İbrahim Hoca artık dersanede olmasalar da eşyaları insanlara hizmet etmeye devam ediyor.
   <br/>
   <br/>
   Ölümü anlatmak zor demiştik yazının başında. Anlatılanları hissettiğimiz kadar aktarmak mümkün olsaydı keşke. Bu yıl ve her yıl FEM ailesi öğretmenler gününü ve diğer bütün özel günleri Safiye ve İbrahim Hoca olmadan geçirecek ama yüreklerinde hep onlar olacak sonsuzluk diyarındaki buluşmayı beklerken. Bir dirilişi ifade eden bu zamansız ölümün sızısı sevenlerin gönlünde hep kalacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5550), [web.archive.org (arşiv bağlantısı)](http://web.archive.org/web/20141011002435/http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5550)
