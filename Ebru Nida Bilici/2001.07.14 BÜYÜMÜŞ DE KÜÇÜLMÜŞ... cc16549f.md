# BÜYÜMÜŞ DE KÜÇÜLMÜŞ...

*Ebru Nida Bilici 2001.07.14*

<div>
 <p class="spot">
  Şebnem Karacan, Gülücük'e  duyulan ilgiyi şöyle açıklıyor:  "Birçoğumuza uslu duran, lafa  karışmayan, isteklerini bastıran  çocuklar örnek gösterildi, öyle  olmamız istendi. Oysa Gülücük  farklı ve kendine güvenen bir  çocuk. Belki ben de  çocukluğumda yaşayamadığım  şeyleri Gülücük'le yaşıyorum.  Gülücük'te kendimi buldum"
 </p>
 <p class="metin">
 </p>
 <img border="0" src="/web/20020425035655im_/http://www.aksiyon.com.tr/2001/345/resimler/buyumus.jpg"/>
 <p class="metin">
  Radyo dinleyicilerine tanıdık gelecek bir karakter, Gülücük. Çocuk programlarının çocuk sesi. Yani büyümüş de küçülmüş sanki. Ya da büyük ama küçük gibi... Hatta büyüyememiş bir küçük de olabilir... Ne o kafanız mı karıştı? Onu dinleyen birçok insanın kafasının karıştığı gibi ondan bahseden bir yazının kafa karıştırması da çok tabii...
 </p>
 <p class="metin">
  Sevimli, afacan, çok bilmiş, bıcır bıcır devamlı soru soran, hatta kendinden beklenmeyen yargılarda bulunan, inanılması zor iddiaları olan bir çocuk Gülücük, ya da sadece çocuk sesi. Çocuk sesi diyoruz çünkü bu sesin arkasındaki kişi bir yetişkin. Adı Şebnem Güler Karacan... Şimdi işi henüz çözememişlerin kafası iyice karışmış olabilir. Çünkü Şebnem Güler Karacan, Gülücük'le birlikte program yapan abla. Peki Gülücük de, Şebnem Abla da aynı kişiyse aralarında geçen diyaloglar nasıl bu kadar akıcı olabiliyor? Yani hiç kesintiye uğratmadan ve birinin sesiyle ötekinin söyleyeceklerini birbirine karıştırmadan konuşmayı nasıl başarır bir insan? Aslında iki ayrı ses ve karakteri birbirine karıştırmadan konuşturmak öyle pek kolay bir şey olmadığı halde böyle olduğunu tahmin edenleri şaşırtan başka bir şey var: Bazen bu iki ses üstüste geliyor, yani aynı anda iki kişi konuşuyor gibi oluyor. Doğrusu üstüste gelen konuşmaların nasıl gerçekleştiğini Şebnem Hanım'ın kendisi de çözebilmiş değil ama o bunu 'Radyonun azizliği herhalde' diyerek yorumluyor, yani teknik bir şey olabilir.
 </p>
 <p class="metin">
  İki şahsa bir kimlik
 </p>
 <p class="metin">
  Tevfik Gelenbe Tiyatrosu'nun açtığı bir kursa senaryo yazım tekniklerini kavrama amacıyla girdikten sonra yayın organizasyonları içinde kendini bazen yapımcı, bazen programcı, bazen de oyuncu olarak bulan Şebnem Güler Karacan TRT, TGRT, AKRA gibi kurumlardaki çalışmalarından sonra şimdi Moral FM'de, en sevdiği rolüyle...
 </p>
 <p class="metin">
  Yaklaşık on yıl önce farklı versiyonlarıyla doğmuş olan Gülücük binlerce insanın sevgilisi hâlâ. Kimlik bilgilerine göre on yıl önce ilk radyo programına çıktığında beş yaşında olan Gülücük, bu on yılda ancak iki yaş büyüyerek bugün yedi yaşına ulaşabilmiş. Ayrıca Erzurum'da doğmuş olan Gülücük'ün Kamil ve Saltuk Buğra adında iki erkek kardeşi var. Ancak aslında bu ve bunlar gibi bilgiler "Şebnem Abla"nın şahsına ait. Kamil, Şebnem Karacan'ın erkek kardeşi, Saltuk Buğra ise 1,5 yaşındaki oğlu. Kendisiyle ilgili bilgileri Gülücük'e vermesinin sebebini ise kolay hatırlama amacıyla açıklıyor Şebnem.
 </p>
 <p class="metin">
  Ancak bu ortak kimlik bilgilerinin  Şebnem'e  ilginç etkileri olmuş. Artık öyle özdeşleşmiş ve öyle kişilik kazandırmış ki bu karaktere, kendisi dahi Gülücük'ü var olan biri gibi hissetmeye başlamış. Bir keresinde programdan çıkıp koridorda ilerlerken birden Gülücük'ü içeride unuttuğunu düşünüp hızla stüdyoya dönen Şebnem durumu   fark edince "Aklımı kaçırıyorum" korkusuna kapılmış.
 </p>
 <p class="metin">
  "Hayallerimi yıktınız"
 </p>
 <p class="metin">
  Bu arada Gülücük'ün çok sevdiği "Şebnem Hanım Teyzesi"ne sağladığı önemli katkıları da gözardı etmemek gerek. Şebnem  çalıştığı kurumlarda neye ihtiyacı varsa Gülücük'e bunu söylettirerek edinebiliyormuş. Örneğin bir keresinde çalışma odalarında video ve kasetçalar bulunmadığını, bunun için başka ofisleri kullanmak zorunda kaldıklarını ilgili kişilere defalarca ilettikleri halde ihtiyaç giderilmeyince konuyu radyoda Gülücük dile getirmiş ve bir gün içinde bütün ihtiyaçlar giderilmiş. Ancak Şebnem'e iki kişilik maaş verilmese de kurum içinde çalışanlara hediye verilirken biri Şebnem'e biri de Gülücük'e olmak üzere iki hediye veriliyormuş.
 </p>
 <p class="metin">
  Bu arada Gülücük'ün bazı isteklerini gidermek isteyen dinleyiciler de olmuyor değil. Hatta Türkiye'nin her yerinden Gülücük'e oyuncaklar gönderiliyor. Bir aralar bilgisayar ve bisiklet isteğinde bulunan Gülücük bunu uzun süre "Bi—bi istiyorum" diyerek şifre haline getirince Konya'dan ailesiyle İstanbul'a kalkıp gelen bir dinleyici Gülücük'e bilgisayar alma konusunda ısrar etmiş. Şebnem o gün orada olmadığı için de aslında Gülücük diye biri olmadığını anlatmakta hayli zorlanmış  mesai arkadaşları.
 </p>
 <p class="metin">
  Aslında Gülücük bir çocuk programı yapıyor ama, ilginçtir, dinleyenlerin önemli çoğunluğu yetişkin. Hatta Gülücük radyo değiştirdikçe onlar da Gülücük için frekans değiştiriyor. Gülücük'ü aileden biri gibi gören örnekteki gibi insanların bu gerçek karşısında nasıl şok olduğunu tahmin edersiniz herhalde ama Gülücük diye birinin olmadığına inanmakta zorlanan insanlar da öyle az buz değilmiş. Aynı radyoda çalıştığı halde üst düzey bir görevlinin Gülücük'ü görmek için stüdyoya gelme hikayesi ise duy da inanma cinsinden. Gelip de Gülücük'ü stüdyoda arayan sözkonusu şahıs onu bulamadığında Şebnem'in sakladığını iddia etmiş, ancak daha sonra Gülücük'ün aslında Şebnem'in canlandırdığı bir karakter olduğunu öğrenince "Hayallerimi yıktınız. Sizi hiç affetmeyeceğim" deyip öfkeyle stüdyoyu terk etmiş.
 </p>
 <p class="metin">
  Gülücük'e bırakılan miras
 </p>
 <p class="metin">
  Örnekler tükenecek gibi değil. İşte Şebnem'in ağzından bir başka sevgi gösterisi: "Zengin ve yaşlıca bir mimar Sahrayı Cedid'deki evini Gülücük'e bırakmak istediğini söyledi. Radyodan birkaç arkadaşla o dinleyicimizi ziyarete gittik. Amacımız uygun bir dille Gülücük'ün aslında bir hayal kahramanı olduğunu söylemekti ama adamcağızın kendini çok fazla kaptırdığını görünce bunu söylemekten çekindik doğrusu. Ne yapacağımızı bilemez bir halde oradan ayrılırken daha sonra telefon ederek Gülücük'ün ailesinin bu bağışı kabul etmediğini söyledik. Tek kurtuluş yolu buydu. Böylece hem o insanı sarsmamış, hem de bağışını daha mantıklı yerlere yapmasını sağlamış olacaktık."
 </p>
 <p class="metin">
  Bu tür hayal kırıklıklarına daha çok büyüklerin uğradığına dikkat çeken Şebnem Karacan birçok yetişkinin Gülücük'ü hiç kaçırmadan dinliyor ve onu çok seviyor olmasını Gülücük'ün dobra, fakat sevimli, rahat, kendine güvenen bir çocuk olmasıyla açıklıyor. "Ben de dahil birçok yetişkin çocukluğumuzda Gülücük'ün şimdi gösterdiği tavırlar içinde olamadık. Birçoğumuza uslu duran, lafa karışmayan, isteklerini bastıran çocuklar örnek gösterildi, öyle olmamız istendi. Oysa Gülücük farklı ve kendine güvenen bir çocuk. Belki ben de çocukluğumda yaşayamadığım şeyleri Gülücük'le yaşıyorum. Gülücük'te kendimi buluyorum" diyor.
 </p>
 <p class="metin">
  Anneler şikayetçi
 </p>
 <p class="metin">
  Gülücük çok sevimli fakat bazı anneler ona karşı biraz ihtiyatlı yaklaşıyor. Çocuğunun yaramazlığından yılan anneler bazen Şebnem Hanım'a Gülücük'le ilgili şikayetlerini de iletiyorlarmış. Annelerin "Gülücük yaramazlığı sevimli gösteriyor. Bizim çocuğumuz da Gülücük'ü örnek alarak türlü yaramazlıklar yapıyor" şeklindeki serzenişlerine Şebnem'in cevabı şöyle oluyor: "Ben Gülücük yaramazlık yaptığında nasıl uyarıyorsam, siz de evinizde çocuğunuzu uyarmalısınız. Onlar birer çocuk ve yanlış yapmaları çok doğal, bu durumda uyarmaksa bizlerin görevi."
 </p>
 <p class="metin">
  Örnek tavırlar içinde ve her sözüyle ders veren bir çocuk tiplemesiyle çocuk programı yapmayışlarının bilinçli bir tercih olduğunu söyleyen Şebnem Karacan, kendi programında konuşulanlardan her çocuğun mutlaka edineceği güzel davranışlar olacağını, yöntemlerinin de eğlendirirken eğitmek olduğunu söylüyor ve her diyalogda bir mesaj vermeye çalıştıklarını ifade ediyor. Zoru başarmaya aday olduklarının altını çizen Şebnem bazı programlarında eşyaları ve hayvanları şahıslaştırarak onların diliyle onları tanıtıyor.
 </p>
 <p class="metin">
  Gülücük'le masal anlatmak...
 </p>
 <p class="metin">
  Gülücük ve Şebnem Hanım'ın son zamanlarda radyo dışında da yürüttüğü bazı ortak çalışmalar var. Bu çalışmaların ürünü ise bir masal kaseti. Annelerin çok işine yarayacak bu kasette Şebnem Karacan'ın bizzat kendine ait masallar var. Şebnem Karacan yıllardan beri zihninde bir masal kaseti yapma fikrinin olduğunu fakat kendini hazır hissetmediği için bunu şu ana kadar hayata geçirmediğini söylüyor. Radyodaki diyalogların benzeri bir akış içinde çocuklar için hem eğitici hem de eğlendirici bir özellik taşıyan bu kasetle çocuklar Gülücük'ü istedikleri zaman dinleme şansına sahip olacaklar.
 </p>
 <p class="metin">
  Gülücük tiplemesiyle çok geniş bir hayran kitlesini hergün radyo başında tutan Şebnem, Gülücük'le program yapmaktan çok memnun. Ancak Şebnem'le Gülücük'ün programına konuk olmaksa hayli zor bir durum. Görüşme yapmak üzere Moral FM binasına gittiğimde Şebnem beni programına konuk etti. Oysa öyle zordu ki görmediğim Gülücük'le sohbet etmek. Bir an görünmeyen bir canlıyla konuşuyor gibi oldum. Bu olay bir süre kafamı karıştırınca anladım ki, sürekli bu durumu yaşadığı halde günlük hayatta gerçek rolüne nasıl dönebildiği de Şebnem Hanım'ın meslek sırrı galiba...
 </p>
 <br/>
 <center>
  <a class="anaorta" href="http://web.archive.org/web/20020425035655/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/haberler/1.htm), [web.archive.org (arşiv bağlantısı)](http://web.archive.org/web/20020425035655/http://www.aksiyon.com.tr:80/2001/345/haberler/1.htm)
