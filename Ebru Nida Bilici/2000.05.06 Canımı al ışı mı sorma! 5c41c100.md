# Canımı al ışı mı sorma!

*Ebru Nida Bilici 2000.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çocukluğumuzda büyüyünce ne olacağımızı merak eden büyüklerin ısrarlı sorularıyla karşılaşmayanımız yoktur şüphesiz.
  </font>
 </div>
 <div id="newsText">
  <font class="detail-text">
   Ne olacağımıza o ana kadar karar vermemişsek bile bir an düşündükten sonra ya çok sevdiğimiz öğretmenimizden dolayı öğretmen olmak istediğimizi, ya göklere olan tutkumuzdan dolayı pilot olma hayalimizi, ya da doktor korkumuzu bastırma umuduyla doktor olma isteğimizi dile getirmişizdir. Bu cevaplar büyüdükçe ve etkisinde kaldığımız kişiler ya da olaylar değiştikçe farklılaşmıştır hep. Ancak eminim hiç birimiz "Ben büyüyünce remayöz olacağım", ya da "Ponterezci olmak istiyorum" hatta "Frezeci olmak en büyük idealim" dememiştir. Hayat herkesin karşısına hayallerini gerçekleştireceği imkanlarla çıkmayabiliyor ne yazık ki... Kimi doktor olacağım derken kendini bir kaportacıda bulabildiği gibi, kimi öğretmen olmayı beklerken asgari ücrete talim eden tezgahtar olarak kalabiliyor.
   <br/>
   <br/>
   Ancak gerek yaşayarak gerekse başkalarının tecrübelerinden anlıyoruz ki önemli olan alın teri. Gücümüzü kolumuzdan ve beynimizden aldıkça başarı bizimledir. Gelelim o adını hiç duymadığımız ya da adını duyduğumuz halde ne anlama geldiğini bilmediğimiz mesleklere.
   <br/>
   <br/>
   Nasıl anlatsam... Regolacıyım
   <br/>
   <br/>
   İşte bir senaryo: İş arıyorsunuz. Ama ekmeğin aslanın ince bağırsağına indiği şu günlerde ha deyince iş bulmanın da kolay olmadığının farkındasınız. Öyleyse eşe dosta yapılan tenbihlerden sonra sizin için yapılacak ilk iş gazetelerin ilan sayfalarını hatmetmek olacak. Binlerce iş ilanı ve değişik seçenekler... Birbirine benzer görünse de varın varlığı ile yokun yokluğu arasında bocalayıp duruyorsunuz. Biri dolgun ücret vaad ederken mesai saatlerini uzun tutuyor. Öteki sigorta artı pirim diyor ama servisi yok. Bir diğer ilanda servis imkanı sunuluyor ancak maaş göz doldurmuyor. Berikinin ise her konudaki uygunluğu oturduğunuz bölgeye uzaklık problemini halletmiyor. Bu ilanlar arasında kaybolmak üzereyken ilan sayfalarının ilginç ve abartılı ifadeleri dikkatinizi çekiyor. Aslında ifadelerin yanısıra yoğun tekrarıyla göze çarpan ilginç meslek isimlerine de rastlıyorsunuz ve "Bu meslekteki insanlar ne iş yapar, nerelerde çalışır?" merakına kapılmadan edemiyorsunuz. Meslek isimlerini toplu halde görebileceğiniz ÖSS'ye başvuru kitapçıklarında bile hiçbirinin isimlerine rastlayamayacağınız bu işlerde çalışan birine rastlamış olmanız da zayıf bir ihtimal. O anda zihninizde birbirini kovalayan bir sürü soru: "Remayöz","Pastalcı" ya da "Regolacı" ne yapar. Mesleklerini soranlara "Ponterezciyim", "Reşmeciyim" veya "Son ütücüyüm" dediklerinde 'O ne ya?' diyen şaşkın bakışlarla karşılaşırlar mı? Ya da "Ortacı", "Frezeci" veya "Rovelverci"nin çocuğu öğretmenine annesinin ya da babasının mesleğini açıklarken zorlanır mı?
   <br/>
   <br/>
   Aslında ismini kullandığı makinadan alan bu meslekler daha çok tekstil ve sanayi türündeki işlerin alt dalları. Meslekleriyle ilgili konuşmak ve bilgi almak için bu işlerin yapıldığı işyerlerine, konfeksiyon atölyelerine gitmemiz attığımız ilk adımdı. Ancak daha önce yaptığımız haber görüşmelerinden oldukça farklı ve zor olduğunu baştan ifade etmeliyiz. Düşünün koskoca bir salonda, en az elli makinanın başında oturan yaşları 13 ila 20 yaş arasında değişen işçiler... Bir taraftan kumaşlar geliyor, bunlar pastal makinalarında kesiliyor, ince işleri ve dikimi için masa masa dolaşıyor. Böyle yoğun bir trafik ve makinaların gürültüsü altında sorulan sorular ve alınmaya çalışılan cevaplar... Size cevap vermekle işini yapmak arasında gidip gelen işçiler küçük bir gecikmeyle tüm salonun işlerini aksatabiliyor ve işler bir noktada kilitlenebiliyor. Korkunç bir hız ve at yarışı havasında bir akış.
   <br/>
   <br/>
   Okuyup adam olacaklardı oysa...
   <br/>
   <br/>
   Konuşma zorluğu yanlızca işin yoğunluğundan kaynaklanmıyor aslında. Oldukça çekingen davranıyorlar sorularımız karşısında. Yanlış bir sözcük kullanırsam işimden olurum korkusu var belli ki. Yoğun bir baskının ezilmişliğiyle iki düşünüp bir konuşuyor... Korkulu rüyaları olan 'sigortalı mısın?' sorusunu hiç sormasak da onlar bu konuda temkinli. Gelirinden memnun musun sorusuna 'evet' karşılığını vermiş olsa da satır aralarından mecburiyetin onlara bu işi yaptırdığını anlıyoruz.
   <br/>
   <br/>
   Okullarını bırakmayı hiç istememişler örneğin. "Okuyup adam olmak"mış çoğunun hedefi. Ama geçim derdinin idealleri hayallere dönüştürmesine de alışmışlar çoktan. Önce mesleklerinin anlamını soruyoruz erbabına... Örneğin ponterezci çok ince fakat yoğun bir dikişle kot giyimde ceplerin köşelerinin sabitlenerek sökülmesini önleme işini yapan kişiye verilen isimmiş. Gülseren Karaçam iki yıldır bu işte çalışan bir genç kız. Mesleğini söylerken sıradışı olduğunun farkındalığıyla açıklamasını da ekliyor peşine. Günlük hayatta da soranlar oluyormuş yaptığı işin anlamını. Resmi dairelere başvururken ya da yeni biriyle tanıştığında sıkça yaşadığı bir durummuş bu. Bu yüzden açıklama yapmak istemediğinde "konfeksiyoncuyum" diyerek kesip atıyormuş. Oysa onun hayali öğretmen olmakmış hep. Hiç aklına gelmeyen bir işmiş şu an yaptığı. Hayallerin yerini hayata ilişkin gerçekler almış. Yakın gelecekten beklentisi aynı iş yerindeki diğer makinalarda çalışarak bir "kompleci" olmak şimdi. "Mecbur kalırsam evlenince de bu işi yaparım" diyor ancak aslında evinin hanımı olmayı tercih ediyor o. Günde on saatten fazla çalışıyor olmak yormuş belli ki. Erdal Fırtına ise aynı iş yerinde çalışan bir "kollucu". Yaptığı iş kot pantolonların ceplerini yerleştirmek. Hayali "karakol"da polis olmakmış ama sadece o mesleğin 'kol'unu yakalayabilmiş, kollucu olmuş. O da sosyal hayatta sık sık işiyle ilgili açıklama yapmak zorunda kalanlardan. Kardeşi Erdem Fırtına ise "Regolacı" aynı mekanda. Kot pantolonların (ya da diğer tekstil parçalarının) ön ve arka gibi iki ayrı parçasını birleştirerek dikim için singerciye ulaştırıyor. Hazır yakalamışken bir kaç tanım daha alıyoruz onlardan. Reşmeci yaka, etek ve kol uçlarına paralel ve bir cm. aralıkla yapılan dikişi uygulayan kişiye denirmiş. Bu dikiş türüne genelde penye dikimlerinde ihtiyaç duyuluyor.
   <br/>
   <br/>
   "Gördüğüm giysilerin
   <br/>
   <br/>
   modellerini inceliyorum"
   <br/>
   <br/>
   Tekstilde, özellikle de seri üretimde, dikilen bir parçada ondan fazla kişinin emeğinden bahsedilebilir. Hiç aklınıza gelmeyecek çok basit gibi görünen işler için bile birkaç kişi görevlendiriliyor ve o kişiler olmayınca yapılan iş mutlaka aksıyor. Bu yüzden çalışanların birden çok alanla ilgili tecrübe sahibi olmaları durumunda boşalan bir yere bir diğerinin hemen oturabilmesi aksaklığı düzeltiyor. Makastar kesim işleriyle ilgileniyor ancak bu işin seri üretimdeki adı "Pastalcı". Aynı zamanda makastar olan Mehmet Yapıcı ise Pastal işini şöyle tanımlıyor. "Toplar halinde gelen kumaşlar Pastal makinasına yerleştirdikten sonra masanın üzerine katlanarak serilir ve pastal makinasıyla bu çok kalın kumaş biçilerek bir anda aynı ebatlarda biçilmiş onlarca parça giysi elde edilmiş olur. İşte bu parçalar regolacıya oradan da uygulanacak dikişine göre farklı bölümlere ulaştırılıyor." 19 yıldır bu işle uğraşan Yapıcı mesleğine âşık biri. Üretim ve insanlara hizmet konusunda çok hevesli. Yıllarca modelistlik de yapan Yapıcı "İşim gereği özellikle ilk yıllarda insanların üzerindeki giysilere çok dikkat ederdim. Her modeli dener uygulamaya çalışırdım. Bunu o kadar çok yaptım ki bir kaç dakikada biçecek kadar pratikleştim." diyor.
   <br/>
   <br/>
   Dikişlerdeki en ince farklılıklar bile yapılan işin adını değiştirebiliyor. Örneğin kol uçları ya da diğer bölgelerdeki uç dikişler kendi aralarında ayrılıyor. Örneğin en uçtaki ince tek dikişi yapana "çımacı", ona bir cm içerden yapılan dikişi yapan kişiye de "gazeci" deniyor. İlan köşelerinde rastlayabileceğiniz bir diğer meslek adı ise "ragleci". Bu meslekte ise yapılan iş emprime kumaşlarda desen baskısı yapmak. Aslında tekstilde bir işten diğerine geçmek pek zor değil.
   <br/>
   <br/>
   Hatta çalışanın sık sık yer değiştirmesi, böylece tüm makinaları kullanabiliyor olması onun açısından olumlu bir durum. İşte birden çok makinayı kullanabilen yani hem reşme, hem overlok yapabilen hem de singer kullanabilenlere "Kompleci" deniyor ki en makbul elemandır."
   <br/>
   <br/>
   "Annem remayöz öğretmenim"
   <br/>
   <br/>
   Remayöz ise triko alanında rastladığımız bir mesleğin adı. Kumaş gibi topa sarılı olarak gelen büyük triko parçalar biçildikten sonra birleştirilmesi amacıyla remayöze veriliyor. Remayöz örgü yoluyla parçaları birleştiriyor. 19 yıldır remayöz olarak çalışan Fatma Şahin pek bilinmeyen bir işi yaptığını ifade ederken mesleğini her defasında açıklamak yerine kısaca "tekstilciyim" dediğini belirtiyor. Şahin, çocuklarının da zaman zaman annelerinin mesleğini tanımlarken zorlandığını bu yüzden onların da tekstilci ifadesini kullandıklarını söylüyor. Çok küçük yaşta bu işlere başlayan Fatma Şahin "Eskiden kadının bu tür işlerde çalışması garipsenir, ayıplanırdı. Şimdi daha rahatız" diyor. Şimdi kendi iş yerinde yani eşinin işletmesini yürüttüğü işyerinde çalışıyor o.
   <br/>
   <br/>
   İşlerinden memnunlar aslında. Ancak tekstil işinin son yıllarda genel bir gerileme gösterdiğine işaret eden Müslüm Şahin "Şimdi bu işi yapan işletme sayısı arttı. Emek ucuzladı" diyor.
   <br/>
   <br/>
   Teknik gelişmeler hayatımıza çok farklı renkler kattı şüphesiz. Her geçen yıl genişleyen iş imkanları çok farklı terimlere aşina kılıyor artık bizi. Doktorluğun, pilotluğun öğretmenliğin dışında mesleklerin var olduğunu da biliyoruz şimdi. Bizim için çalışıyor onlar, biz farkında olmasak da. Ama madalyonun öteki, yüzü gelirinin çok üstünde bir emekle 'ekmeğinin savaşı'nı veren genç insanları resmediyor. Acı ama gerçek...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6143-canimi-al-isi-mi-sorma.html), [web.archive.org (arşiv bağlantısı)](http://web.archive.org/web/20140429132225/http://www.aksiyon.com.tr:80/aksiyon/haber-6143-canimi-al-isi-mi-sorma.html)
