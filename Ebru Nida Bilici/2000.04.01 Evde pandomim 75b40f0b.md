# Evde pandomim

*Ebru Nida Bilici 2000.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hayalleri vardı evlilik üzerine. Kırmızı panjurlu olmasa da şirin, sıcak bir yuvası olacak, hafta sonlarında çocuklarını bahçesi olmayan apartmanın birkaç sokak arkasındaki çocuk parkına götüreceklerdi.
  </font>
 </div>
 <div id="newsText">
  <font class="detail-text">
   Çocuklar koşup oynarken o kocasıyla elele onları seyredecekti. Hâlâ devam eden sevgilerini, aşklarını birbirlerine tekrar tekrar ilan ettikten sonra çocukları ve gelecekle ilgili uzun sohbetlere dalacaklardı. Eşi en yakın sırdaşı olacak; o, gün boyu yaşadıklarını, çocukların yaptığı yaramazlıkları, yemeğin dibi tutarken seyre daldığı pembe dizinin en heyecanlı sahnelerini akşam eve geldiğinde eşine heyecanla anlatacak, eşi de patronundan yediği fırçayı, arkadaşlarının yaptığı şakaları hatta otobüste yer verdiği yaşlı kadının dualı teşekkürünü kendisiyle paylaşacaktı. Beraber gülecek, beraber üzülecek, hayata dair kararları beraber alacaklardı. Birbirlerine duydukları kızgınlıkları bile sadece birbirleriyle paylaşacaklardı. Ne yaşanırsa yaşansın ilk yapacakları şey konuşmak olacaktı.
   <br/>
   <br/>
   Oysa evlilik hiç bilmediği bir yönüyle karşılamıştı onu. Nişanlıyken saatlerce konuşup ayrılık saati geldiğinde bir türlü kopamadıkları halde ne değişmişti de dut yemiş bülbüle dönmüştü eşi. İlk aylarda bu denli olmasa da gittikçe birşeyleri yitirdiklerini farketti. Paylaştıkları şeyler azalmış, konuşacak birşey bulamaz olmuşlardı. Ya da konuşmaktan kaçınmaktı bu biraz. Perma yaptırdığı halde saçının farkedilmeyişine, evdeki eşyaların yerinin sık sık değişmesi karşısında bir yorum yapılmamasına, ya da çocukların yıldızlı pekiyilerine 'aferin' demedeki üşengeçliğe de alışmıştı artık. Eşini her gün aynı heyecanla karşıladığı halde ağzından çıkan zoraki bir "Merhaba"yı bozdurup bozdurup harcaması, her şeye rağmen o gün olan biteni tüm kayıtsızlığına karşın eşine anlatmaya çalışması tükenmez sabrının göstergesiydi. Ancak gün geldi o da yoruldu bu monologdan. Cevapsız kalan ısrarlı sorular, anlatılan en heyecanlı olaylar karşısında bile "Ya? Gerçekten mi?" gibi sıradan nidaların esirgenmesi karşısında bir bıkkınlık, aldırmazlık hakim oldu ilişkilerinde. Böylece evde yeni bir iletişim şekli doğdu: Pandomim.
   <br/>
   <br/>
   Kendi anahtarını kullanıyorsa
   <br/>
   <br/>
   Bilirsiniz işte... Pandomim... Yani sessiz tiyatro. Çok tanıdık bir yaşam şekli değil mi? Kimse konuşmaz ama hangi saatte ne yapılmalı, kim ne sever, ne kadar yer, bilinir ya da bilinmelidir... Cevapsız kalan sorular karşısında yapılacaklar deneme yanılmayla öğrenilmiştir zaten.
   <br/>
   <br/>
   Genelde kapı zilini çalarak eve girdiği halde o gün kendi anahtarıyla eve giren eş "Bugün hiç havamda değilim. Merhaba bile diyemeyeceğim. Yemeği derhal hazırla, yiyip hemen yatacağım" demek ister. Durumu anlayan hanım bir cıngar kopmadan akşamı geçirmek için çocuklara babalarını göstererek "Susun!" işareti yapar ve mutfağa yönelir. Sofrada ne istediği sorulmadan yemekler sırayla babanın tabağına konur ve çocuklar da dahil hiç kimsenin konuşmaya cesaret edemediği yemek saati geçiştirilir. Bir taraftan yemek yiyip bir taraftan gazeteye göz atan baba evde oluşturduğu soğuk atmosferi farketmiş olacak ki yatak odasına yönelirken günün hareketini yapar ve küçük kızının başını okşayıp geçer. Bu çocuk da dahil herkesin derin bir "oh!" çektiği andır.
   <br/>
   <br/>
   Ancak hergün böyle geçmez tabii. Genelde kapıdan girince doğrudan çalışma odasına geçerek bilgisayar başına oturan erkek yemek vaktine kadar odadan çıkmaz ve odaya kimsenin giremeyeceği de bilinir. Stresten uzak ama kayıtsız geçen günlerde annenin kahvaltıda başlayan "akşama ne pişireyim" tarzındaki soruları omuz silkilerek "Ne pişirirsen pişir" anlamına gelecek şekilde cevaplanır. Ancak anne bilir, asla kapuska ya da enginar pişirmemesi gerektiğini. Kahvaltıda gündeme gelen "Yumurtanı nasıl istersin?" sorusuna çay kaşığıyla masaya vurularak cevap veriliyorsa bu "rafadan olsun" demektir. Bardağı çay kaşığıyla şıkırdatmak ise "çayımı tazele" demek olur genelde. Bir süre sonra kadın da bu iletişimsizlik girdabına kapılır ve o da kendine göre yöntemler belirler. Mutfakta tavanın dibine tahta kaşık vurularak çıkarılan ses "yemek hazır" anlamına gelir.
   <br/>
   <br/>
   Suskun konuşmalar
   <br/>
   <br/>
   Biraz abartılı geldi size değil mi bu örnekler. İnsan konuşmadan durabilir mi diyorsunuz doğal olarak. En yakın dostuyla, Allah ömür verirse, ömür boyu birlikte yaşayacağı insanla konuşmazsa nasıl yaşar insan, diyorsunuz. Bir gün değil, beş gün değil... Ne zamana kadar sürer bu, diyorsunuz. Ama sürüyor işte. Yıllarca oturup dertleşme adına tek kelime etmeden hayatını sürdüren çiftlerin çevremizde yer aldığını kim inkâr edebilir. Günde on kelimeyi geçmeyen diyaloglarıyla bir evliliği yürütmeye çalışan çiftler var. Örselenmiş, solmuş aşkları bir yana saygının yitirildiği, sorumluluk duygusunun yerini umursamazlığa bıraktığı evliliklerdir bunlar.
   <br/>
   <br/>
   Evlilik bile denemez belki böylelerine. Yokmuş gibi davrandığın bir insanla aynı evi paylaşmak yalnızca... Derinde fırtınaların koptuğu ancak sahiline tek dalganın uzanmadığı bir aradalıklar. Görünürde hiç bir problem yoktur. Hayat bir tek düzelik içinde sürüp gider. Ancak dile getirilmese de yaşanabilecek en büyük problem yaşanmaktadır sessiz sedasız. İnsanın yaradılışına aykırı bir haldir bu. Çünkü bize öğretilen 'İnsanların konuşa konuşa anlaşabileceği' olmuştur hep.
   <br/>
   <br/>
   Bu ihtiyaçtan dolayıdır ki otobüste, minibüste ya da chat sitelerinde hiç tanımadıkları insanlarla dertleşiyor insanlar. Problemine bir çözüm bulacağı umudu değil aslında onları bu yola iten. Karşısındaki kim olursa olsun konuşmaktır tek istediği. Ancak bu yollarla rahatlamayı reddeden ya da problemine daha köklü ve profesyonel çözümler bulmayı tercih edenlerse uzman yardımına başvuruyor. Psikiyatri klinikleriyle, psikologlara başvuranların önemli bir miktarını iletişim sorunlu insanlar oluşturuyor.
   <br/>
   <br/>
   TV başında geçen bir hayat
   <br/>
   <br/>
   Solmaz Tayfur da eşiyle yaşadığı iletişimsizlik problemiyle psikiyatrların kapısını aşındırmış biri. Karı koca ikisi de öğretmen olan Tayfur çifti Solmaz Hanım'ın deyimiyle "yıllardır aynı evde yaşayan iki yabancı gibi". Yirmi yılı aşan evlilikleri üç çocuklarına rağmen iletişim adına kayda değer hiç bir ayrıntıyı içermiyor. Solmaz Hanım durumun düzelmesi için elinden geleni yaptığına inanıyor ancak bunların hiçbiri eşini tekrar kazanmasını sağlamamış henüz. Son çare olarak psikiyatrik yardım almayı denediğindeyse uzmanın kendisinden istediği şey eşini de görüşmeye getirmesi olmuş. Ancak bu konuda bir türlü ikna edilemeyen eş problemin çözümsüz olarak kalmasına sebep olmuş. Şimdi Solmaz Hanım çaresizlik içinde durumu kabullenmiş görünüyor. Ancak gayretini noktalamamış. İletişim konulu, ailevi ilişkilerle ilgili ne kadar kitap varsa bulup okuyor. Belki bu çabasında kendisini suçlu görmesinin etkisi de olabilir Solmaz Hanım'ın. Çünkü o "Hata bende" derken gençlikte yaptığı hatalara dayandırıyor ilişkilerinin bugünkü durumunu. "İstemediğim bir evlilikti bu. Bu yüzden eşime evliliğin ilk yıllarında gereken ilgiyi göstermedim. Hep soğuk davrandım. Ailesiyle yaşadığım problemleri ona da yansıttım. Derken çocuklar oldu. Tüm ilgim onlara kayınca eşim kendini yalnız hissetti ve kabuğuna çekildi. Şimdi geçmişe dönüp baktığımda bunu daha iyi görebiliyorum" diyor. Eşinin evde varlığıyla yokluğu arasında bir fark olmadığından bahsederken televizyonun iletişimi sıfırladığını düşünüyor: "Bizden ayrı bir odada hiç bıkıp usanmadan televizyon seyrediyor. Bazen onu yalnız bırakmamak için yanına gidip ben de oturayım diyorum, seyrettiği şeyler bana sıkıntı veriyor, biraz kalıp çıkıyorum. Çoğunlukla da televizyonun karşısında uyuyup kalıyor. Çocuklar da durumu kabullendi. Hiçbir şekilde onu bizimle olmaya ikna edemiyoruz. "
   <br/>
   <br/>
   Kararların alınması noktasında da erkekler "Sen iyisini bilirsin" kolaycılığıyla eşlerini yalnız bırakıyorlar. Oysa çok önemli kararlarda işin sorumluluğunu ve yükünü kaldıramayacak olan kadınlar eşlerinden yardım bekliyorlar. Solmaz Hanım alınacak tüm kararların ne olursa olsun birlikte alınması gerektiğini tecrübelerine dayanarak önemle belirtiyor. Eşiyle iletişimini koparmış insanların çocuklarıyla da iletişim kuramaması gibi durumların yaşandığını söyleyen Solmaz Hanım bu konuda aşırı gelenekselciliğimizi suçluyor. Örneğin babanın otoritesini koruma adına çocuklarıyla arasında mesafe bırakması çocukların ailenin onaylamayacağı arkadaşlar edinmesine yol açabiliyor.
   <br/>
   <br/>
   İlk hareketi karşıdan beklememeli
   <br/>
   <br/>
   Aslında birçok ailenin benzer bir durum içinde olduğunun farkındalığıyla okuduğu kitaplardan neler yapılması gerektiğini öğrenmiş Solmaz Tayfur. Ona göre evliliğin kuralları olmalı ve her iki taraf da bu kurallara uymalı. Oysa iletişim kurmaya çalıştığımızda ilk hareketin karşıdan gelmesini bekliyoruz hep. Bununsa beklenen etkiyi göstermediği açık. Tayfur, kadınların erkeklere göre daha dışa açık olduğunu da söylerken sabrın yanısıra iletişimsizlikten rahatsız olan tarafın karşıdakini konuşmaya alıştırma amaçlı olarak onun ilgisini çekecek konuları açması konusunda ısrarlı. Kendisi henüz iyi yönde bir sonuç almamış ama bu konuda sabır ve sebat gösterebilirse kesin çözüme ulaşacağından emin.
   <br/>
   <br/>
   "Benimle konuş" diye tutturmayın
   <br/>
   <br/>
   Evli yetişkinlerin uzman yardımı alma ihtiyacı duyduğu problemlerinden biri olduğunu söylemiştik 'Aile içi iletişimsizliğin". Kendisine başvuranların birçoğunun bu problemi yaşadığını söyleyen Farika Teymur Artır bu tür problemlerde her iki tarafın da suçlu olduğunu ileri sürerken eşlerin birbirlerinin sevgi dilini bilmediğini söylüyor. Erkeklerin içe dönük bir yapıya sahip olması karşısında kadınların konuşmayı tercih etmesinin bir sonraki adımı olan bir tarafın konuşmaktan kaçınması, diğerininse işi söylenmeye vardırması gibi bir sonuca götürmesinin iletişimin kopmasına neden olduğunu söyleyen Artır, erkeklerin sıkıntılarını kendi başlarına çözmeye çalıştıklarını ve rahatlama yöntemi olarak televizyon seyretmeyi ya da gazete okumayı tercih ettiklerine dikkat çekiyor. Kadın eşinin ilgisini çekecek konular bulmuyorsa "Benimle konuş" hatasına düşüyor. Konuşmak istemeyen birini buna zorlamamak gerekiyor aslında. Yapılabilecek şey karşısındakinin ilgisini çekecek konular bulmak ve bundan yılmamak. Artır'a göre sonuca ulaşana dek mücadele etmeli.
   <br/>
   <br/>
   Erkek için dışardaki işlerin kadın içinse evle ilgili konuların önemli olmasının bu tür problemlerde etkili olduğunu söylüyor Farika Artır ve bu durumda kadının evdeki meselelerden bahsederken eşinin neşesini bozmadan dile getirmesi gerektiğini vurguluyor. Kadın sinirlerine hakim olamayınca devamlı şikayet eden bir pozisyona düşüyor. Erkek tepkisiz ve ilgisiz davranmaya başlayınca da kadın bir noktadan sonra kabuğuna çekiliyor. Aslında bu da bir mesaj, ancak kopuk bir iletişim şekli.
   <br/>
   <br/>
   Aslında problemin çoğu zaman erkeğin iletişimden uzaklaşması şeklinde gözlemlenebildiği gibi tam tersi durumlar da yaşanabiliyormuş. Ancak aktörlerin yeri ne olursa olsun çözümün şu dört iletişim yöntemiyle sağlanabileceğini söylüyor Farika Artır:
   <br/>
   <br/>
   Problemin belirlenmesi, bunun dile getirilmesi, harekete geçilmesi ve doğru yolda olup olmadığının kontrol edilmesi. Herkesin ailesinde gördüğü iletişim şekli, sosyal zekası ve karakterinin kurduğu ailedeki iletişime yansıyacağına dikkat çeken Artır, "Bazen bakıyorsunuz erkek eşiyle iletişim kuramazken çocuğuyla ya da arkadaşlarıyla gayet güzel bir diyalog içinde. Bu da bize onun kendi anne ve babası arasında gözlemlediği ve eş olmaktan anladığının bu olduğu fikrini veriyor. Bazı erkekler eş kavramını kendisine hizmet eden, yemeğini çayını hazırlamak şeklinde algılayabiliyor. Kadın da aynı tip bir ailede yetişmişse problem çıkmıyor ancak kadın eşini bir arkadaş olarak algılıyorsa, buna itiraz ediyor." diyor.
   <br/>
   <br/>
   Eşinizin sevgi dilini öğrenin
   <br/>
   <br/>
   Eşlerin birbirinden beklentilerini bilerek bu doğrultuda davranmalarının ve eşini arkadaş gibi görmenin yararına da dikkat çeken Artır, Beş Sevgi Dili ve Aile Terketmemiz Gereken Sevgili (Adı itici gelse de içeriğinin çok yapıcı olduğunu söylüyor) adlı eserlerin mutlaka okunması gereğine işaret ediyor. Farika Artır son olarak iletişimde dikkat edilmesi gereken şu kurallara dikkat çekiyor: Beden diline önem vermek , konuşmaları kavgaya dönüştürmemek, geçmişi gündeme getirmemek, kırıcı konuşmamak, karşısındakinden mükemmellik beklemeden onu olduğu gibi kabullenmek.
   <br/>
   <br/>
   Hayatı bir tiyatro sahnesine benzetirler. Herkes aldığı rolü oynar ve çekilir sahneden. Bazılarımızın payına düşense pandomim olur nedense... Hareketler de birçok şeyi anlatır ama sözün yerini hiçbirşey tutmaz. Konuşacak bu kadar çok şey, sevgimizi ifade içinse bunca güzel söz varken susmak niye? Kaybettiğimiz zamanı tekrar yakalamak mümkün olmayacak. O halde sahip olduğumuz zamanı hem kendimiz hem de ailemiz için en güzel hale dönüştürmemiz gerekmez mi? Lütfen başınızı sallayarak cevap vermeyin.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6025-evde-pandomim.html), [web.archive.org (arşiv bağlantısı)](http://web.archive.org/web/20140424190832/http://www.aksiyon.com.tr:80/aksiyon/haber-6025-evde-pandomim.html)
