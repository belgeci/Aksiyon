# "Gelinbaşı"nda örtü

*Ebru Nida Bilici 2000.07.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Düğünler her ülkede, her yörede hatta her ailede farklı farklı yapılsa da ifade ettikleri anlam herkes için aynı. Yeni başlangıçların, yeni mutlulukların ve yeni bir kimliğin kazanıldığı gündür o.
  </font>
 </div>
 <div id="newsText">
  <font class="detail-text">
   Düğün günü bir yana, öncesindeki koşturmacalar ise başka bir âlem... Alış verişler tamamlanacak, çeyizler çıkarılıp ütülenecek, mobilyalar beğenilecek vs... Yediden yetmişe hatta konu komşuya kadar hemen herkesin yapacağı işler olur. Bu hengâme içinde gelin olacak kıza da bir sürü iş düşer elbet, ama onun aklı daha çok "gelinliği"ndedir. Çocuk yaşlardan beri zihninde canlanan o gelin imgesi şimdi ete kemiğe bürünecektir. Kendini beyazlar içinde hayal edip dururken de, gönlünün istediği o gün "en güzel gelin" olmaktır üstelik.
   <br/>
   <br/>
   Yaşı, eğitimi, milliyeti, dini ne olursa olsun gelinlik hep aynı şeyleri ifade eder onu giyeceklere... Masumiyet, umut ve gelecek... İşte bu yüzden gelinlik seçimi düğün alışverişinin en önemsenen bölümünü oluşturur. Ancak mesele hayallerdeki gelinliğe ulaşınca bitmiyor tabii. Gelinbaşının nasıl olacağı da gelinliğin modeli kadar önemli bir konu gelin için. Çünkü gelinliği gösteren de, tüm güzelliğini yok eden de gelinbaşı. Düğünün yaklaştığı aylarda uzatılan ve bakımına özen gösterilen saçlar böyle bir isteğin ürünü değil midir zaten? Onlarcası arasından önceden titizlikle seçilen ve düğün günü için randevu alınan kuaförle yapılan uzun konuşmalar ise düğün günü tatsız bir sürprizle karşılaşmamayı garantileme yoludur aslında.
   <br/>
   <br/>
   Tesettürlü gelin mahzun
   <br/>
   <br/>
   Ancak gelin tesettürlüyse gelinlik ve ona uygun hazırlanacak gelinbaşının şeklini tesbit etme konusu tatlı bir telaştan öte çetrefilli bir sorun halini alabiliyor. Çünkü saçları görünmese de gelinlik kadar gelinbaşının da estetik doyuma ulaştırması gerekiyor gelini. Çözümü konusunda fazla gayret gösterilmemiş dolayısıyla da ilgili kişileri tatmin edemeyen bir konu olarak kalmış gelinbaşı yapımı yıllarca. Binlerce genç kızı ilgilendiren böyle bir problem için de köklü çözümler bulmak kimsenin aklına gelmemiş nedense. Bireysel çözümlerse kalıcı ve sistematik yöntemlerin oluşturulması konusunda yetersiz kalmış. Öyle ki bu durumda tesettüre verilen önem derecesinde ya baş açılmış, ya da alelade türbanlarla sorun giderilmeye çalışılmış. Son derece özenle hazırlanmış bir gelinlik üzerinde az önce kotarıldığı çok belli olan özensiz bir gelin başının mükemmeliyet beklentisi içindeki gelinleri ne derece etkileyeceğini varın siz düşünün.
   <br/>
   <br/>
   Artık çözüm var
   <br/>
   <br/>
   Bu sıkıntının farkındalığı sayıları az da olsa bazı kuaför ve güzellik salonlarını harekete geçirmiş görünüyor son yıllarda. Tesettürlü müşterilerini kaybetmemek uğruna birbirinin benzeri birkaç sıradan gelinbaşı modeliyle hizmet veriliyor olması beklentiyi kapatmıyor tabii ki. Böylece her gelinde aynı model gelinbaşı görmekten bıkmış gelin adayları yeni model arayışlarını kendileri sürdürerek kuaförlere de fikir vermek zorunda kalıyor.
   <br/>
   <br/>
   Ancak bu konuda diğerlerinden ayrılan yönleriyle bir kaç firma ismi öne çıkıyor. Çünkü onlar bazı meslektaşlarının yaptığı gibi sıradan saten ve gipür kombinasyona bildik modeller uygulayarak baştan savma gelinbaşları hazırlamak yerine gelinliğin modeline tam uygunluk gösteren ve hayal gücü kullanılarak hazırlanan özgün tasarımlar sunmayı tercih ediyor.
   <br/>
   <br/>
   İstanbul'un Fatih semtinde müşterilerine hizmet veren bu özellikteki üç işletmeden yaz yaklaşırken tesettürlü gelin adaylarına örnek olabilecek modeller istedik. Bize sundukları otantik modellerden modern çizgilere değişik gelinbaşlarının tamamı kendi tasarımları olması bir yana her geline ve gelinliğe has farklı modeller hazırlama konusunda da iddialı görünüyorlar.
   <br/>
   <br/>
   Kardelen Güzellik Merkezi özgün modelleriyle bir yıllık geçmişine rağmen ün yapmış bir merkez. Tavsiye üzerine ya da gördükleri gelinleri beğenip de gelen genç kızlara yaptıkları gelinbaşlarının hayli beğeni kazandığını söyleyen işletme sahibesi Nurhan Bingöl yaz aylarında yoğunluk kazanan müşteri potansiyelinden memnun. Son yıllardaki tesettürlü gelinbaşı talebinin mesleğe başladığı onbeş yıl öncesine göre yüzde yüz artışına dikkat çeken Bingöl bu türde artan talebin onları tesettürlü gelin başı modelleri üretmeye yönlendirdiğini belirtiyor.
   <br/>
   <br/>
   Nurhan Bingöl'e göre bu tür gelinbaşı hazırlama konusunda kuaförler henüz çok yeni. Özgün ve sıradışı modeller üretme konusunda da yetersiz. Bingöl'e göre bunun sebebi o insanlara gerekli önemin verilmeyişi. O en özel ve en güzel gününde gelini kuaför salonunun erkeklerin girmemesini sağlayabildikleri küçücük bir bölüme tıkarak yalap şap hazırladıkları gelinbaşlarıyla başlarından savdıklarını söyleyen Bingöl, Kardelen'i tümüyle tesettürlü hanımların rahat edebilecekleri bir ortam şeklinde hazırladıklarını söylüyor. Böylece gelin adaylarını küçük sohbet ve ikramlarla rahatlattıktan sonra onların isteğine ve gelinliğe en uygun gelinbaşlarını hazırlamak için gereken tüm özeni gösteriyorlar.
   <br/>
   <br/>
   Elinde gelin fotoğraflarıyla gelip de "böyle bir baş istiyorum" diyenler de oluyormuş Kardelen'e. Ancak kendi modellerinden daha güzel olmayan bu modellere alternatif olarak sundukları gelinbaşı örnekleri onları kararlı tutumlarından kolayca vazgeçiriyormuş.
   <br/>
   <br/>
   Gelinbaşı günlerce kalabilecek kadar sağlam
   <br/>
   <br/>
   Ancak tesettürlü gelinbaşı yapmanın da bazı incelikleri var. Örneğin başörtüsünü bağlamadan önce gelinin saçına model veriliyor. Bu, başörtüsü çıkarıldıktan sonra da gelinin güzel bir görünüme sahip olmasını sağlama amacının gereği. Ancak şekil verilmiş saç ne gelini rahatsız edecek şekilde olmalı ne de başörtüsünün modelini olumsuz etkilemeli. Bir diğer ayrıntı ise başörtüsü bağlanırken dikiş iğnesi ile iplik kullanılıyor olması. Bu yolla, saatler sürebilecek düğün boyunca gelinbaşının bozulmadan güzelliğini koruması sağlanıyor.
   <br/>
   <br/>
   Nurhan Bingöl güzellik merkezinde tesettürlü olmayan gelinlere de hizmet veriyor. Ancak tesettürlü gelinbaşı yapılan yer bulma konusunda sıkıntı çeken gelinlerin akınına uğruyor. Gelinlik ve gelinbaşı için kullanılacak materyalleriyle gelen gelinleri yardımcısı Sevil Eren'le birlikte hazırlayan Bingöl, bu materyaller uygun değilse gelinlikçiden farklı parçalar isteyerek tasarım konusunda gelinlikçiye bağımlı kalmadan müşterinin memnuniyetini sağlayacak şekilde çalışıyor. Nurhan Bingöl yakın bir zamanda gelinbaşı modellerini içeren bir katalog hazırlayacak. Bu yolla gelin adaylarına daha ayrıntılı ve somut fikirler verebilmeyi amaçlıyor.
   <br/>
   <br/>
   Düğünün nerede
   <br/>
   <br/>
   yapılacağı da önemli
   <br/>
   <br/>
   Yasemen by Yasemin adlı işletmesinde haute couture tarzı giyim hazırlayan Yasemin Babayiğit ise daha çok modern çizgiler ve özgün modellerin tasarımını yapıyor. Hazırladığı giysilerin gösterime sunulduğu defilesinde ise sıradışı renk ve modeldeki gelinlik tasarımı hayli dikkat çekmiş. İşletme sahibi Babayiğit hazırladığı giysilerde olduğu gibi gelinliklerde de giyecek kişinin özelliklerini yansıtmasına özen gösteriyor. Babayiğit gelinbaşının gelinlikle yüzde yüz uyum sağlamasının ve hazırlanış aşamasında bu uyuma dikkat etmenin gereğinin önemine işaret ediyor. Yani buna göre otantik bir gelinlik modelinin üzerine düşünülmüş modern bir gelinbaşı hayli tuhaf kaçacağından hazırlayanların bu uyuma dikkat etmesi gerekiyor. Sosyal statüsü, mesleği, hayata bakışı, gibi ayrıntıları içeren bir sohbetle müşterisine küçük bir test yapan Babayiğit onun özelliklerine en uygun tasarımı oluşturmaya çalışıyor. Bunu yaparken müşterisinin onayını almayı da ihmal etmiyor tabii. Ancak gelinlik oluşumunda düğünün bahçede, gemide ya da salonda yapılacak olması gelinliğin modeli hakkındaki kararı etkileyebiliyor. Babayiğit, damatlık gelinlikten ayrı düşünülemeyeceği için damadın tercih etmesi gereken renk ve model konusunda da önerilerde bulunuyor.
   <br/>
   <br/>
   "Çok farklı bir gelinbaşı istiyorum"
   <br/>
   <br/>
   Fatih'te gelin adaylarına hizmet veren bir diğer gelinlikçi ise Ayşe Gelinlik. İşletme sahibi Ayşe Çayır 14 yıldır gelinlik dikim işleriyle ilgileniyor. Sayısını tahmin bile edemeyeceği kadar gelin giydirmiş şimdiye dek. Ancak hepsini içeren ortak özelliklerini onların şu istekleriyle imliyor: "Çok farklı bir gelinlik ve gelinbaşı istiyorum. Baştan ayağa her yönüyle en güzel ve en farklı gelinlik olsun benimki." Ancak onun da tesettürlü gelinlere özel çalışmaları diğerlerinden daha çok vaktini alıyor. Çünkü başörtüsünü de hem farklı hem de gelinliğe uygun düşünmek gerekiyor. Aslında onlar tasarımını yaptıkları gelinlik ve gelinbaşı malzemelerini anlaşmalı oldukları kuaföre gönderiyorlar. (Ancak çekim için bize bir kaç model hazırladılar.) Ayşe Çayır gelinlerin çok titizlenerek seçtikleri gelin ve gelinbaşı modellerini önceden mutlaka denemeleri gerektiğini ve yüz şekillerine uyumuna dikkat etmelerini öneriyor. Çünkü bu onların düğün gününü halinden memnun olmayan bir gelin olarak geçirmelerini önleyecek.
   <br/>
   <br/>
   Gelinlik giydiği gün "her" genç kız için aynı anlamı taşıyor. Evlilik gibi önemli bir dönüm noktasına adım atan her "gelin"; sınıf, din, dil ideoloji bağlamında bir diğerinden ayrılıyor olsa da, güzel bir gelinlik giymek noktasında mutabakat içinde. Elbette gelinlik, evlilik için referans olabilecek yegâne gösterge değil. Ancak o özel güne "görsel" bir gölge düşmemesi de elinizde...
   <br/>
   <br/>
   Email: enbilici@usa.net
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=77D8DD1D71761C2311EBF090FE867D85?newsId=6294), [web.archive.org (arşiv bağlantısı)](http://web.archive.org/web/20120427173148/http://www.aksiyon.com.tr:80/aksiyon/newsDetail_getNewsById.action;jsessionid=77D8DD1D71761C2311EBF090FE867D85?newsId=6294)
