# Antisosyallere ömür boyu hapis

*Ebru Nida Bilici 2001.02.24*

<div>
 <p class="spot">
  "Suçu tekrarlama riski yüksek kişilerle böyle bir riski olmayan kişilerin işlediği suçların cezası bir olmamalı. Bu iki farklı gruba aynı cezaların verilmesi ya da aynı ceza indiriminin uygulanması bazılarının gereğinden erken çıkmasına bazılarınınsa gereğinden geç çıkmasına neden olabiliyor"
 </p>
 <p class="metin">
 </p>
 <img border="0" src="/web/20010713184941im_/http://www.aksiyon.com.tr/2001/325/resimler/Anti.jpg"/>
 <p class="metin">
  Geçtiğimiz Ramazan Bayramı öncesinde tartışmalı bir şekilde biraz da oldu bittiye getirilerek çıkarılan af kanunu bazı korkulara gebeydi. Halk çıkarılan kanuna karşıydı. Bu dönemde dile getirilen en yaygın söylem; "Devlet kendisine karşı işlenen suçları affetmediği halde kişilere yönelik işlenmiş suçları ne hakla affediyor" şeklindeydi. Ancak çıkmasını istemeyenler kadar kanunu teklif edenlerin bile(!) içine sinmemiş, bu, ne için, kim için çıktığı belli olmayan kanun, cezasını tam çekmeden dışarı çıkanların davacı traflarca infazına zemin hazırladığı için cezaevlerini rahatlatma hayalinin de gerçekleşemeyeceği hissini veriyordu. Sonuçta davanın diğer tarafı bu yolla hapsi boylayacaktı. Toplumda yerleşme ihtimali olan görüşlerden biri de yargıya duyulan güvensizliğin gerçekleşebilecek bu tür durumlarda yargı yoluna gitmek yerine suçlunun cezasını anında ve kendince yöntemlerle verme yoluna gidilebileceği tahminlerini akla getiriyordu.
 </p>
 <p class="metin">
  Bilimsel ya da insani hiç bir arka planı olmadığı halde çıkanlar dışında hiç kimseyi memnun etmeyen kanunla ilgili yürütülen bir başka tahmin ise psikiyatristler cenahından geliyordu. Daha önce pek telaffuz edilmeyen bir noktaya dikkat çekiliyor ve tekrarlanma riski çok yüksek suçlardan ceza almış insanların çıktıktan kısa bir süre sonra aynı suça yönelecekleri böylece tekrar hapishaneye dönecekleri ifade ediliyordu. Bu yorum ve tahminler belirli kişilik özelliğine sahip insanlar için olduğu kadar tekrarlanma ihtimali çok yüksek bulunan suçlara atfen de öne sürülüyordu.
 </p>
 <p class="metin">
  Öncelikle eleştirilen şuydu. Eğer bir af çıkarılacaksa bu profesyonelce ve belirli bilimsel dayanaklara göre yapılmalıydı. Hangi suçların af kapsamına alınıp hangilerinin alınamayacağını ciddi araştırma ve uzman kadroların sunacağı raporlar belirlemeliydi. Bu konuda yurt içinde ve yurt dışında yapılmış araştırmalar dikkate alınmalı ve dünyanın başka ülkelerinde uygulanmış af kanunlarının hangi çerçevelerde gerçekleştiği ve ne tür sonuçlara götürdüğü gibi noktalar önemsenmeliydi.
 </p>
 <p class="metin">
  Acemi âzâdeler iş başında
 </p>
 <p class="metin">
  Oysa bunların hiçbiri dikkate alınmayıp sadece hapishaneleri boşaltma hedeflenerek 'terör suçları, çete kurma ve devlete karşı işlenen suçlarla düşünce suçluları' dışındaki tüm suçlulara onar yıllık ceza indirimi ya da yaygın ifadesiyle af uygulanmış oldu. Derken aftan yararlanarak dışarı çıkanlar tam da tahmin edildiği gibi çıkalı daha on beş gün bile olmadan aynı suçlarla haber bültenlerinde, gazetelerin üçüncü sayfalarında yeniden yer almaya başladı. Hatta hapishaneden çıktığı gece hırsızlık yaparken yakalanan bir 'acemi âzâde' kendini karakolların soğuk demirleri arkasında buldu yeniden.
 </p>
 <p class="metin">
  Başlarda arşivlemeye çalıştığımız bu türdeki haberler zamanla o kadar arttı ki arşiv yapmaya lüzum bırakmadığı gibi artık sonunda bu haberi hazırlamayı gerekli kıldı. İşte o sanki yeni canlar yaksınlar, listelerine başka başka mağdurlar eklesinler diye salıverilen mahkumların ayaklarının tozuyla işledikleri suçlardan birkaçı:
 </p>
 <p class="metin">
  "Şişli Emniyet Müdürlüğüne düzenlediği intihar saldırısıyla bir polisin şehadetine yol açan Gültekin Koç, şartlı salıverme yasasından yararlanmıştı..." (5.1.2001 Yenibinyıl), "Erzincan'da şartlı salıverme yasasından yararlanarak cezaevinden çıkan bir kişi yolda yürürken kendisine çarptığı gerekçesiyle bir genci bıçakla öldürdü. Beş yıldır cezaevinde bulunan..." (15.1.2001 Zaman), Gaziantep'te şartlı salıverme ve cezaların ertelenmesi yasasından yararlanarak tahliye olan Ferit Durna 4 işyerinde hırsızlık yaptığı gerekçesiyle gözaltına alındı. Ferit Durna: "Cezaevinden çıktıktan sonra kimse bana sahip çıkmadı. Parasızdım, yine çalmak zorunda kaldım" dedi. (5.1.2001 Hürriyet)
 </p>
 <p class="metin">
  Mahkûm edebiyatı
 </p>
 <p class="metin">
  Dikkat edildiyse son örnekteki sâbık mahkûma ait  ifade olayın başka bir yönüne dikkat çekiyor. Örnekteki gibi "Toplum bizi kabul etmiyor, bize iş vermiyor" türü söylemler sâbıkalı her suçlunun ağzında tekerleme halini aldı neredeyse. Toplum bana iş vermiyor öyleyse hırsızlık yapabilirim, ya da bana iş vermeyeni öldürebilirim gibi... Böyle bir mahkûm edebiyatı oluştu. Bunun, o insanların suçlarını mazur gösterme gayretinin sonucu olduğu çok açık ancak olayda devlete düşen görevi de gözardı etmemeli. Psikiyatrist Doç. Dr. Armağan Samancı hırsızlık suçlarının da tekrarlanan suçlar kapsamında ele alınması gereğine işaret ederken antisosyal kişileri toplumun sırtından geçinme özellikleriyle açıklıyor ve "Çalışıp kazanmak belirli saatlerde işte olmak ya da bazı sıkıntılara katlanmak onların kabul edemeyeceği bir şey. Bu yüzden de hırsızlık daha çekici. Böylece cezaevinden çıktığı gece hırsızlık yapması da beklenen bir şey." diyor.
 </p>
 <p class="metin">
  Armağan Samancı ile Prof. İbrahim Balcıoğlu, Uzm. Dr. Ayhan Akcan, ve Psikolog Funda Akcan'dan oluşan bir ekiple birlikte Bayrampaşa cezaevindeki mahkûmlardan 381'i üzerinde yaptıkları araştırma sonucunda  hükümlülerin %49,9'unun ilk suçundan dolayı içerde bulunduğunu; %50,1'inin ise cezaevine birkaç kez girdiğini gösteriyor. Yani cezaevindekilerin yarıdan fazlası en az ikinci suçundan dolayı cezaevinde.
 </p>
 <p class="metin">
  Doç. Dr. Armağan Samancı tekrarlanan suçlarla cezaevinde bulunanların genel özelliklerini şöyle sıralıyor. "Antisosyal kişilik özellikleri olanlar, dürtü kontrol problemi yaşayanlar, madde bağımlıları ve cinsel suçlarla hüküm giyenler öncelikli olarak tekrarlanan suçlar kapsamında karşımıza çıkan unsurlar." Araştırma  ayrıca, cezaevinde bulunanların önemli bir kısmının madde bağımlısı olduğunu ya da suçu gerçekleştirdiği tarihte her hangi bir uyuşturucu madde almış olduğunu da ortaya koyuyor.
 </p>
 <p class="metin">
  Yarı klinik yarı hapishane
 </p>
 <p class="metin">
  Armağan Samancı yürürlükteki Şartlı Salıverme yasasıyla ilgili olarak hatalı noktalara dikkat çekerken İngiltere'deki uygulamaları örnek veriyor. "Sadece afla çıkanlar değil, cezasını bitirip çıkanlar da belirli sürelerle bazı uzmanlarla görüştürülüyor. Ayrıca toplum içindeki durumları gözlemlenmeye çalışılıyor. Bu, topluma adaptasyon durumlarını görmek amacıyla yapılıyor." Tekrarlanan suçlarla ilgili olarak İngiltere'nin gündeme aldığı bir diğer uygulama ise antisosyal kişilik özelliklerine sahip olup sık sık suç işleyenlere yönelikmiş. Daha önceleri bu tür vakaları yarı klinik yarı hapishane durumundaki birimlerde çözmeye çalışan devlet, tedaviye rağmen dışarı çıktıktan sonra suçların tekrarlanıyor olması hasebiyle yeni ve daha kapsamlı bir kanunu çıkarma arefesinde. Kanun yürürlüğe konursa antisosyal kişilik özellikleri olan kişiler yarı klinik yarı hapishane konumundaki birimlerde ömür boyu tutulacak. Böylece toplum bu insanların vereceği zararlardan korunacak.
 </p>
 <p class="metin">
  Bizde cezaevi dahilinde suçlulara yönelik rehabilitasyon alanlarının bulunmadığına da dikkat çeken Samancı bazı küçük hapishanelerde küçük çaplı meslek edindirme programlarının varolduğunu ancak bunun yaygınlaştırılması gerektiğini söylüyor. Hatta tahliyesi sonrasında da karşılaşacağı sorunlarla başedebilecek duruma gelene kadar devlet ara birimler oluşturmalı diyor. Samancı'ya göre rehabilite edilmeden sokağa bırakılan insanların uzun süre problem yaşaması doğal. Zaten toplumun da sabıkalı insanlara tavrı biliniyor. Öyleyse onların iş edinmesinde devlet öncülük etmeli.
 </p>
 <p class="metin">
  Ancak Armağan Samancı temelde 'af denen şey hiç olmasın' diyenlerden değil. Ona göre belirli kriterlere dayalı olarak sürekli bir ceza indirimi söz konusu olmalı. Şöyle ki; cezasını çekip çıksa da aynı suçu tekrarlayacak kişilerle sağlıklı bir insanın işlediği suçların cezası bir olmamalı. Belki ilk grubun cezası daha uzun ikincinin ise cezaevindeki tavırları da dikkate alınarak daha kısa tutulmalı.' Çünkü belki de bir daha suç işlemeyecek ve verilen cezanın işlediği suçu aşan bir sürede olması söz konusu bir grup var. Bu iki farklı gruba aynı cezaların verilmesi ya da aynı ceza indiriminin uygulanması bazılarının gereğinden erken çıkmasına bazılarınınsa gereğinden geç çıkmasına neden olabiliyor.
 </p>
 <p class="metin">
  Herkesin suç tekrarlama potansiyeli eşit olmadığı için de bazılarına kanuni bir haksızlık yapılmış oluyor.
 </p>
 <p class="metin">
  Ancak bu durumun büyük bir ciddiyet içinde yapılması gereğine dikkati çeken Samancı, 'suiistimale açık bu konu titizlikle yapılmalı' diyor. Konuyla ilgili protokoller düzenlenmeli, ceza indirimi belirli bilimsel veriler ışığında yürütülmeli ve mahkumların gösterdiği gelişmeler gözönünde bulundurulmalı. Çünkü belirli kriterlere ve puanlamalara göre yapılmayan ceza indirimi büyük paraların döndüğü bir alan haline gelebilir.
 </p>
 <p class="metin">
  Bilimsel veriler dikkate alınarak uygulanacak ceza indirimlerinin hem kişiler hem de toplum bazında daha sağlıklı sonuçlar ortaya koyacağında şüphe yok. Mesele insanları tekrar kazanmak ve temiz bir topluma kavuşmaksa günlük çözümler ve siyasi çıkarlar bir kenara bırakılmalı. Oy kaygısıyla yapılan icraatlar bir gün bize kan ve göz yaşı olarak dönebilir. Böyle önemli mevzularda ise atalarımızın deyişiyle iki düşünüp bir yapmalı...
 </p>
 <br/>
 <center>
  <a class="anaorta" href="http://web.archive.org/web/20010713184941/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/haberler/6.htm), [web.archive.org (arşiv bağlantısı)](http://web.archive.org/web/20010713184941/http://www.aksiyon.com.tr:80/2001/325/haberler/6.htm)
