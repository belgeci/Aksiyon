# GÖLGE OYUNUNUN JAPONCASI

*Ebru Nida Bilici Bilinmeyen-tarih*

<div>
 <p>
  <font>
   Hacivat ve Karagöz gösterilerinin hatırlattığı gölge oyunu
sadece bizim kültürümüze has bir gösteri değilmiş.
Yaklaşık altmış yıldır Japonya’da ‘gölge’lenen geleneksel
ve evrensel çocuk masalları, Seiji Fujishiro adlı bir kukla
sanatçısı tarafından Japonya’ya kazandırılmış. Gölge
oyunlarının tarihi hakkındaki bilgiler bunun kültürel bir
etkileşimin ürünü olduğu hissi veriyor.
   <br/>
   <br/>
   Bu yıl beşincisi İstanbul’da düzenlenen Uluslararası Kukla
Festivali’ne katılan Akebi grubu diğer katılımcılara oranla
yoğun bir ilgiyle karşılaştı. İlginin sebebi gösteride
kullanılan tekniklerin tanıdık, gösteriyi hazırlayanların
yabancı olmasıydı. Festival’e Japonya’dan katılan grup
gölge oyunlarını sahneliyordu. Festival dahilinde Küçük
Sahne’de gösterime giren Japon gölge oyunu bizdeki
Hacivat’la Karagöz’ü hatırlatıyordu ancak sahnelenen
oyunların konusunu masallar oluşturuyordu.
   <br/>
   <br/>
   Festival’e Peter Pan ve Taro adlı iki oyunla
katılan Akebi grubunun başkanı Toyoko Ayabe ile gösteri
sonrasında yaptığımız söyleşinin çerçevesini onun sanatçı
kimliği ve gölge oyununun Japonya’daki geçmişi oluşturdu.
   <br/>
   <br/>
   Doğuya has bir sanat olduğu zannıyla ‘gölge
oyunu’na Japonların da geleneksel oyunlarından biriymiş
ihtimaliyle yaklaştık. Çünkü gölge oyununun ilk
kullanımıyla ilgili olarak Çin ya da Akdeniz uygarlıklarına
atıflar yapıldığını biliyoruz. Türk kültür yaşamında
önemli bir yere sahip olan Karagöz oyununu ilk kez
sahneleyenin, mezarı Bursa'da bulunan Şeyh Mahmud
Küşteri olduğu yolunda rivayetlere de rastlıyoruz. Bir
iddiaya göre Orhan Bey, Bursa'yı fethetmiş ve kendi adına
bir cami yapılmasını emretmiş; Hacivat ve Karagöz de bu
caminin inşaatında çalışmışlar. Bu iki arkadaşın
arasındaki eğlendirici konuşmalar, diğer çalışanların da
ilgisini çekmiş ve işlerin aksamasına neden olmuş. Durumu
öğrenen Orhan Bey, Hacivat ve Karagöz'ü idam ettirmiş
ancak sonradan da çok üzülmüş. Bu üzüntüsü karşısında
Şeyh Küşteri, Orhan Bey'e onların ölmediğini söylemiş ve
deri çetiklerinden yaptığı Karagöz ve Hacivat figürlerini
perdeye yansıtarak, onların konuşmalarını taklit etmiş.
Orhan Bey çok sevinmiş ve bu oyunun yaşatılması için
emirler vermiş. Böylece Karagöz oyunu, uzun yıllar Türk
kültür yaşamının vazgeçilmezleri arasında yerini almış.
   <br/>
   <br/>
   Ancak bizim tarihimizde çok eskiye dayanan gölge
oyununun Japonya’da sadece altmış yıllık bir geçmişinin
olduğu da ilgi çekici bir gerçek. Bu yüzlerce yıllık farkın
sebebi bugün tam olarak açıklanamıyor ama Çin ve Japon
milletleri arasındaki ezeli rekabeti bu etkileşimsizliğe sebep
göstermek çok da anlamsız olmaz sanırız.
   <br/>
   <br/>
   İlk olarak Seiji Fujishiro adlı bir kukla
sanatçısının 1940’lı yıllarda sahnelemeye başladığı
gösteriler bizdeki gibi usta çırak ilişkisi içinde bir sonraki
nesle aktarılarak bugüne gelebilmiş.
   <br/>
   <br/>
   Ne yazık ki gölge oyunları sanat okullarındaki
dersler arasında yer almıyor. Zaten tiyatro alanında okullu
olan Ayabe, gölge oyunu konusunda ise "alaylı" olduğunu
söylüyor. Yani özel ilgisi sebebiyle bunu kukla ustalarından
öğrenmiş. 40 yıllık bir sanat geçmişi olan Ayabe’nin
üniversite yıllarında başlayan gölge oyunu merakı, önce
yedi kişiyle kurulmuş bir grubun gösterileriyle hayat
bulmuş, sonra bu rakam 25'e çıkmış ve gösteriler, üzerinde
daha uzun süre çalışılan profesyonel etkinliklere
dönüşmüş.
   <br/>
   <br/>
   <br/>
   <br/>
   <b>
    Hayır için gösteri
   </b>
   <br/>
   <br/>
   Yıllardır gölge oyunlarıyla Japon halkına hizmet
veren Akebi grubuna bir hayır kurumu demek yanlış
olmaz. Japonya’da sanatın halk nazarındaki yeri
bizdekinden bir hayli farklı. Halk sanata gereken önemi
verdiği için mali durumu iyi olanlar zaten tiyatroya çok sık
gidiyor, dolayısıyla çocuklar da küçük yaştan itibaren
tiyatroyla tanıştırılıyor. Sadece yaşlılar ve fakir çocuklar
bu imkana sahip değil. Bu yüzden Akebi grubu gösterilerini
ücretsiz olarak bu iki grup için düzenliyor. Dolayısıyla grup
üyeleri gösterilerden para kazanmıyor. Ve herbirinin farklı
alanlarda işleri var. Sadece Toyoko Ayabe sürekli sanatla
içiçe. Çünkü o sanat okullarında eğitmenlik görevini
yürütüyor. Grubun diğer üyeleri gerektikçe biraraya gelerek
gösterilerde görev alıyor. Grubun yol parası ve teknik
konulardaki masrafları ise Kültür merkezleri ve belediyeler
gibi bazı kurumların teşekkür babından yaptıkları cüzi
para yardımlarıyla karşılanıyor. Bu konuda yaşadıkları
tek sorun malzemelerini bıraktıkları büronun kirasını
ödemede zorlanıyor olmaları. Devletten herhangi bir
konuda destek almıyorlar; sadece, Türkiye’deki festivale
katılabilmeleri için gerekli parayı Japon devleti karşılamış.
Gösteri malzemelerini ise grup üyeleri bizzat hazırlıyor.
   <br/>
   <br/>
   <b>
    Herşey ev yapımı
   </b>
   <br/>
   <br/>
   Grubun sadece 12 üyesi bu yıl Türkiye’ye gelmiş.
Zaten oyun en az 10 kişiyle yapılabiliyor. On kişi
görüntülerin akışı için sürekli hareket halinde. Bizim
Hacivat-Karagöz oyunlarının tek kişiyle yapıldığını
düşünecek olursak sahne arkasının bizdekine göre bayağı
kalabalık olacağını tahmin edebiliriz. Seslendirme tek
kişinin değişik sesler çıkarması yoluyla yapılmıyor
Hacivat-Karagöz oyunlarındaki gibi; her karakter ayrı biri
tarafından seslendiriliyor ve oyun sırasında banttan
veriliyor. Türkiye’de tercüme ve seslendirme işini tek bir
kişi üstlenmiş. Türkiye’de yaşayan ve Türkçe bilen Yukako
Kobayashi adındaki bu Japon bayan seslendirme konusunda
üç yıldır festival dönemlerinde arkadaşlarına yardımcı
oluyor.
   <br/>
   <br/>
   Kobayashi, Akebi grubuna sadece
seslendirmelerde değil festival dışı çalışmalarda da
yardımcı oluyor. Onların festivalden artakalan zamanlarda
başka izleyici gruplarıyla buluşmalarını da sağlıyor
örneğin. İlköğretim okulları ve çocuk yuvalarında
gösteriler yaparak gölge oyununda farklı bir tat bırakmayı
amaçlıyorlar Türk çocukları üzerinde. Ayrıca Etiler’deki
Japon çocuklarının gittiği bir okulda da gösteriyi yinelemiş
Akebi grubu. Türkçe’yi henüz bilmeyen Japon çocuklarına
kendi dillerinde hazırlanan bu gösteri bir jest amacı
taşıyor. Tabii gösteriler yine ücretsiz yapılmış. Burada
hedef kültürel etkinliklerini geniş kitlelere tanıtmak.
   <br/>
   <br/>
   Akebi’nin Türkiye’den başka yurt dışı gezileri de
olmuş. Yeni Zelanda ve Pakistan’da da gölge oyunuyla
dikkat çektiklerini söyleyen Ayabe, o ülkelere yabancı bir
sanat dalı olan gösterilerinin sadece Türkler’e tanıdık
geldiğini belirtiyor.
   <br/>
   <br/>
   1999 yılında da Türkiye’deki festival için davet
almış Ayabe ve ekibi. Ancak davet kendilerine biraz geç
ulaşmış. Bu yüzden neredeyse gelemeyeceklermiş ama sırf
Hacivat’la Karagöz’ü görebilmek için şartlarını zorlamış
ve gelmişler. Tabii gördükleri geldiğine değdiğini
düşündürmüş. Çünkü Türkçeyi anlamasalar da teknik
olarak çok beğenmişler bizdeki gölge oyununu.
   <br/>
   <br/>
   Akebi grubunun ‘gölge’lediği oyunlar arasında
hem Japon masalları hem de evrensel masallarla geleneksel
çocuk şarkıları yeralıyor. Ancak Japon çocukları Peter
Pan, Küçük Prens, Mavi Kuş, Anderson Masalları, Rus
Masalları gibi tüm dünya çocuklarının tanıdığı hikayeleri
tercih ediyormuş. Türkiye’de evrensel masallar ilgi görmüş
ama Taro adlı Japon masalı da beğeni kazanmış.
   <br/>
   <br/>
  </font>
 </p>
 <p>
  <font>
   (Bu yazı 54 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1208), [web.archive.org (arşiv bağlantısı)](http://web.archive.org/web/20050228022606/http://www.aksiyon.com.tr:80/yazdir.php?id=1208)
