# BAŞÖRTÜSÜ BURADA BİENAL NEREDE?

*Ebru Nida Bilici 2001.04.07*

<div>
 <p class="spot">
  İlahiyat öğrencileri bienalde yasağı  protesto amacıyla bulunmaktan  rahatsızlardı: "Aslında burada  bilimsel çalışmalarımızı sergilemek  isterdik, dünyaya neler kattık,  insanlığa neler kattık bunları  anlatmak isterdik ama biz burada  sıfır noktasına döndük en başından  kendimizi anlatmaya çabalıyoruz"  derken üzgün oldukları gözden  kaçmıyordu.
 </p>
 <p class="metin">
 </p>
 <img border="0" src="/web/20020430212359im_/http://www.aksiyon.com.tr/2001/331/resimler/Bas.jpg"/>
 <p class="metin">
  Geçtiğimiz hafta Taksim Tepebaşı Tüyap'ta gerçekleştirilen dört günlük 1. İstanbul Kadın Bienali, Dünya Kadın Gününe atfen, o güne ait programlara ek olarak yapılma hedefiyle düzenlenmişti. Bayram günlerine rastlayan Dünya Kadın Günü kutlamalarının aksine ay sonuna bırakılmış olması katılımın artmasına sebep oldu. Ancak umulan ilgi değildi bu. Aylar öncesinden başlayan rant kavgası feminist kimlikli bazı kadın gruplarının katılmayacağını açıklamasıyla sona ermişti ve onları orada göremeyeceğimiz biliniyordu. Ama ilki gerçekleşecek olan bu bienalde hangi sesler daha çok çıkacak, ilginin yönünü kim belirleyecek tahmin etmek zordu.
 </p>
 <p class="metin">
  Bienalin ilk günü olan '28 Mart Çarşamba' katılımcıların ilk şoku yaşadıkları gündü. Basının dahi gerekli ilgiyi göstermediği bienale kadın kurum ve kuruluşlarının ve bizzat kadınların ilgisi yok denecek kadar azdı. Belirli standlarda promosyona dayalı suni yoğunlaşmaları saymazsak Kadın Bienali kadınlardan beklediği ilgiyi görmedi denebilir. Üç beş kişinin katıldığı panelleri ise tartışmıyoruz bile. Ancak tüm standların doldurulamadığı bienalde belki de bu tahmin edilmeliydi.
 </p>
 <p class="metin">
  Görünen köye kılavuz gerekmez
 </p>
 <p class="metin">
  Bienalde dikkat çeken önemli bir nokta bu tür organizasyonlarda katılımcı olarak görmeye alışık olmadığımız tesettürlü hanımların yeralıyor olmasıydı. Zaten hakiki manada ilgi odağı da onlardı. Kamu kurum ve kuruluşlarında çalışamayan, hatta bazı kurumların sınırlarından bile içeri giremeyen ve yıllardır eğitim engeliyle yüzyüze bulunan başörtülü hanımlar bienaldeydi. Dolayısıyla başörtüsü sorunu bienaldeydi. Stand etkinliklerini başörtüsü sorunu çerçevesinde gerçekleştiren AKDER, AK Girişim Grubu ve Onuncu Köy Girişimi Türkiye'de sorun haline getirilen başörtüsü konusunu dillendiriyorlardı.
 </p>
 <p class="metin">
  Farklı yöntemler kullanılıyordu bu üç standda. AKDER televizyonlarda sık sık gördüğümüz sürüklenerek, hırpalanarak okullarından çıkarılan başörtülü kız öğrencilerin görüntülerini video yardımıyla gösterime sunarken, ilahiyatlı öğrenciler yasak komedisini fotoğraflarla anlatmayı hedefliyorlardı, Onuncu Köy Girişimi ise ülkemizin değişik yörelerine ait örtünme şekillerini cansız manken kafalarında sergileyip hayata ait dipnotlar adını verdikleri ve durumlarını anlatan cümleleri afişlerle ifade ediyorlardı.
 </p>
 <p class="metin">
  Ülkenin önemli bir çoğunluğunu ilgilendiren bir kadın sorunu olan başörtüsünün bienalde yeralması doğal bir durum olsa da katılımcıların serüvenlerini öğrenme isteğimiz onlarla biraraya getirdi bizi.
 </p>
 <p class="metin">
  İlk durağımız İlahiyatlı öğrencilerin standıydı. Duvarlarda öğrencilerin maruz kaldığı eğitim engelini anlatan, onların bu yasağı esprili yollarla değerlendirdiğini resmeden fotoğraflar ve resim altı yazıları mevcuttu. Bienale girme fikrini ilk ortaya atan ve gerekli girişimlerde bulunan üçüncü sınıf öğrencisi Müşerref Günaydın bize burada bulunma amaçlarını şöyle ifade etti: "Sadece kadın cinsine uygulanan bir yasak bu ve erkekler bizimle aynı görüşe sahip olduğu halde onlar eğitim engeliyle karşı karşıya değil. Bu bienal, kadın çerçevesinde gerçekleştirilen bir oluşum olduğu için katılmayı düşündük. Eğitimde kız öğrencilere uygulanan baskıyı işliyoruz burada. İçinde bulunduğumuz durumu yansıtması için de fotoğraflarla anlatmaya çalışıyoruz kendimizi."
 </p>
 <p class="metin">
  "Yasağı koyan kim?"
 </p>
 <p class="metin">
  Bu ilahiyatlı öğrencilerin yasağı protesto eden ilk tepkileri değil. Üç aylık bir geçmişi olan 'ilahiyatta başörtüsü engeli'ne kızlı erkekli tüm öğrenciler omuz omuza, gönül gönüle vererek karşı durmuşlardı. Onları okulun etrafına çevrilmiş telörgülerine çiçekler takarken, barış güvercinleri uçururken bazen hüzünlü ama dudaklarında dua, bazen de çeşitli nükteli yöntemlere başvururken gördük. Biz onların durumunu hüzünle izlerken onlar hayatı ve birbirlerini tanıdılar. Kaldırımlarda öğrendiklerini okulda öğrenemeyeceklerini söyleyen Müşerref "Kaldırımlarda muazzam piştik. Kaldırımlarda birbirimizi tanıdık, halkı tanıdık, politikayı tanıdık, politika nasıl yapılıyor, inceliklerini öğrendik. Örneğin, bir insan sizin için hiçbirşey yapmazken ya da yapmak istemezken sırtınızı sıvazlayabiliyor, artık öğrendik."diyor.
 </p>
 <p class="metin">
  İlahiyat yasakla tanışalı tüm öğrenciler kendi gücü oranında yasağı farklı platformlarda dile getirmeye çalışmış. Bazen gruplar oluşturarak gazeteler ve köşe yazarları ziyaret edilmiş. Ancak pek de beklemedikleri bir ilgiyle karşılaşmışlar. Müşerref bu konudaki şaşkınlıklarını şöyle dile getiriyor: "İlginçtir; biz Türkiye'de kime gidersek gidelim çok bizdenler. Bizi onaylıyorlar, bizi anlıyorlar, hatta sırtımızı sıvazlıyorlar, bizim duruşumuzun güzelliğinden bahsediyorlar. Bazen düşünüyoruz, bizi onaylamayanlar kim? Sivilinden resmi makamlardakilere kadar herkes bizi onaylıyor, bu bize çok ilginç geliyor... Bu yasak nereden çıkıyor?... Tam bir analiz yapamıyoruz."
 </p>
 <p class="metin">
  "İki dünyayla da ilgiliyiz"
 </p>
 <p class="metin">
  Ancak öğrenciler her noktada olumlu tepkiler almıyor bazen geleceklerini etkileyen bu yasağa gösterdikleri tepkileri eleştirenler de oluyormuş. Bienalde bu tür tepkiler alacaklarını tahmin ettikleri halde sıradışı ifadelerle de karşılaşmışlar. Müşerref yaşadıklarını şöyle anlatıyor: "Okul dışında yanımıza gelenler "Kızım, yavrum bu sonuç vermez.." şeklinde nasihat edercesine, acıyarak vazgeçirmeye çalışıyorlardı bizi, buradakiler daha bir yıkma hedefli. Temelde niyet aynı ama yöntem farklı. Dün bir bey geldi. "Burada bu şekilde kendinizi resmederek neyi kazanacağınızı zannediyorsunuz?" diye söze başladı. Sonra çok boş şeylerle meşgul olduğumuzu söyledi. Ben ona bize göre bunların çok dolu şeyler olduğunu söyledim. Bizim dünyadan haberimiz olmadığını iddia etti, ben de aksine dünyadan çok haberdar olduğumuzu hatta ilahiyat öğrencisi olarak iki dünyayı da çok iyi bildiğimizi söyledim. İfadeleri sertti ama biz daha sakin cevap verince diyalog onun istediği yönde gitmedi. "
 </p>
 <p class="metin">
  Ancak olumlu tepkiler de almışlar ilahiyat öğrencileri. Müşerref bunu şöyle örnekliyor: "Bir hanım geldi. Başörtülü değildi. Mini etekliydi. Fotoğraflarla çok ilgilendi. Uzun uzun altındaki yazılarıyla birlikte gözden geçirdi. Yorulmuş olabileceğini düşünerek kendisine sandalye verdik. Oturdu ve ağlamaya başladı. Ve şöyle söyledi; "Bu size yapılan nedir?" Çok üzülmüştü. Bizleri çok iyi tanıdığını, alt yapımızı çok iyi bildiğini, devletin bunu nasıl anlayamadığını, bunları yaşıyor olmamızdan çok üzüntü duyduğunu söyledi. Ben de kendisine "Aslında burada bilimsel çalışmalarımızı sergilemek isterdik, dünyaya neler kattık, insanlığa neler kattık bunları anlatmak isterdik ama biz burada sıfır noktasına döndük. En başından kendimizi anlatmaya çabalıyoruz" dedim. Bunu söyleyince daha da ağladı, bu çok ilginçti. "
 </p>
 <p class="metin">
  Bienale katılımı özellikle de kadınların katılımını az bulduğunu belirtiyor Müşşerref Günaydın, oysa o tüm kadın derneklerini burada bulacağını düşünmüş. Kadınların İstanbul'un göbeğinde sadece kadınlara sunulan bu fırsatı kullanmamalarını anlayamıyor. O derneklerle içiçe olmayı ve onların bienalde olup kız öğrenciler olarak kendilerinin dışarıda erkeklerin içerde olması durumunu konuşmayı hatta onların bu konuyu işlemelerini beklediğini söylüyor. "Onlarla sırt sırta, yan yana olmak isterdim" diyen Müşerref sözlerini şöyle sürdürüyor: "Biz feministleri erkek karşıtı insanlar olarak biliyoruz ama belki de öyle değildirler, onlar da bizi gerici ve aydınlık karşıtı insanlar olarak görüyor olabilirler. Birarada olup birbirimizi tanıyalım isterdim."
 </p>
 <p class="metin">
  "Onuncu köy sizsiniz"
 </p>
 <p class="metin">
  Başörtüsü sorununu Bienal bünyesinde dile getiren bir diğer stand 'Onuncu Köy Girişimi'ydi. Sosyal hayatın çeşitli noktalarında kadına haksızlıklar yapıldığını, bunun göze çarpan ilk örneğinin eğitim konusunda yapılan haksızlıklar, ikincisinin ise kadının dayak sorunu olduğunu söyleyen Zülfiye "Eğitimdeki eksikliği derinlemesine işleyelim ve orada yeralalım" diyerek bu girişim grubunu kurduklarını söylerken aslında genel manada tüm haksızlıkların karşısında olduklarını söylüyor. Onuncu köy ifadesi 'dokuz köyden kovulma' esprisine dayanıyor. "Hayatın her alanından kovulduğunuzda bir onuncu köy kavramı doğuyor sizin için" diyen Onuncu Köy girişimcileri için bu ayakta kalabilmenin umudu. 'Kendisi olarak yaşamak' adına onuncu köyün o dokuz köyde hep var olduğunu dile getiriyorlar aslında. Ve bunu şöyle ifade ediyorlar: "O insanların seni kovduğu yerdedir senin yerin, dokuz köyde sen varsın, yani onuncu köy sensin aslında." Ancak 'dokuz köyden kovulduk, biz onuncu köyü bulalım' değil istedikleri. Onuncu köy kavramıyla anlatmak istedikleri dokuz köyden kovulmak, hakkı söylediği için kovulmak. Yoksa pes etmek yok burada.
 </p>
 <p class="metin">
  "Kendin olarak kal"
 </p>
 <p class="metin">
  Standda yer alan simgeler sözle yıllardır anlatmaya çalışılanları farklı yollarla anlatmayı hedefliyor. Farklı örtünme tarzları sergileniyor örneğin. Verilmek istenen mesaj ise tüm örtülerin ortak hedefi. Zübeyde Ceyhun "Herkes kendi olarak farklıdır ve bu farklılığını bir şekilde ifade eder. Kültür farkı ve yöre farkı çok doğal. Ama yapılmak istenen annelerimizle, anneannelerimizle aramızı açmak, sanki farklı amaçlarla örtünüyoruz. Ortak amaç Allah rızasıdır" derken Esra Türk bunun baskılara karşı bir rest olduğunu söylüyor ve şöyle devam ediyor; "Bu bir kaçış değil. Olduğumuz yerde kalarak doğruları ısrarla ve inatla savunmak, istediğimiz şey. Biz diyoruz ki: "Doğrularından vazgeçme, kendin olarak kal ve bir onuncu köy kur şehrin tam göbeğine."
 </p>
 <p class="metin">
  Bienal süresince genelde olumlu tepkiler aldıklarını söyleyen onuncu köy girişimcileri bir erkek misafirin standı inceledikten sonra 'Burası onuncu köy ve ben kendimi burada bulamadım öyleyse ben on birinci köyü mü kurmalıyım?' diye sorduğunu anlatıyorlar. Hatta farklı algılayanlar da olmuş. "Siz köy kültürünü mü sergiliyorsunuz?" diye soranlar çıkmış örneğin. Bieanal boyunca onlar da kadınlardan bekledikleri ilgiyi görmediklerini söylüyorlar. Bundan çıkardıkları sonuç ise kadınların genelde kendi görünümlerinin dışındaki kadınların sorunlarına karşı duyarsız oldukları yönünde.
 </p>
 <p class="metin">
  Dışardan nasıl görünüyoruz?
 </p>
 <p class="metin">
  AKDER standında başörtüsü mağdurlarının görüntülendiği olayların videodan gösterime sunulduğunu yazmıştık. Ancak bu standda dikkatimizi çeken bir başka şey vardı. Yaşlarının on beşle yirmi arasında olduğunu tahmin ettiğimiz biri kız üç genç, görüntüleri gözleri faltaşı gibi açılmış, dehşet ve şaşkınlıkla seyrediyordu. Kendi aralarında konuştuklarında yabancı olduklarını anladık. Dışarıdan bir bakışla yerlerde sürüklenen, sınıflardan yaka paça dışarı atılmaya çalışılan hemcinslerinin görüntüleri karşısında neler hissettiğini merak ettiğimiz genç kızla konuşmak isteğimizi dile getirdik. Kabul etti ve kendini tanıtarak söze başladı. Sabrina James adındaki bu genç kız bitişikte yeralan Uluslararası Aile Eğitim Birimi adlı standda görevliymiş. Kanadalı ve 19 yaşında. Arkadaşlarının oluşturduğu grupla 16 Ağustos depremi vesilesiyle Türkiye'ye gelmiş. O tarihten bu yana Türkiye'de çeşitli yardım faaliyetleri içinde yer almış.
 </p>
 <p class="metin">
  Görüntülerle ilgili olarak Sabrina bu tür bir şeye kendi ülkeleri de dahil olmak üzere dünyanın hiç bir yerinde rastlanmadığını söylüyor ve "Benim ülkemde isteyen istediği gibi giyinerek gider okuluna. Hiç bir kısıtlama yoktur. Bir hristiyan ülkesi olmasına rağmen müslümanlar da gayet rahat eğitim imkanlarından faydalanabilir. Ancak müslümanların yaşadığı bir ülke olan Türkiye'de müslüman kızların bunları yaşamasını anlayamıyor ve üzüntüyle karşılıyorum" diyor. Başka İslam ülkelerinde de bulunmuş Sabrina ama oralara ait gözlemleri müslümanların rahatça istedikleri gibi giyindikleri yönünde. Şaşkınlığının çok büyük olduğunu söyleyen Sabrina bir bayan olarak müslüman genç kızların içinde bulundukları durumu üzüntüyle karşıladıklarını dile getiriyor ve şöyle devam ediyor: "Eğitim inancı ne olursa olsun erkeklere verilen bir hak gibi bu ülkede. Oysa eğitim kadın erkek herkese ait bir hak. Bu insanların bir de şiddete maruz kalmaları ise daha bir üzücü. Bir hristiyan olarak bir müslümanın benim ülkemde inandığı gibi yaşaması beni hiç rahatsız etmiyor. Rahatsız olma hakkına da sahip değilim zaten. Hepimiz aynı dünyanın çocuklarıyız. Aynı güneşle ısınıp aynı havayı teneffüs ediyoruz. Bu çeşitlilik ve renklilikten zevk alıp birbirimizin güzelliklerini keşfetmeliyiz." diyor.
 </p>
 <p class="metin">
  Beklenen renklilik sağlanamamış olsa da bir ilk olan 1. İstanbul Kadın Bienali gelecek yıllar adına bir umuda gebe. Gereksiz tartışmalardan sıyrılıp asıl problemlerin konuşulması gereğine ikna olurlarsa insanlar gelecek yıllarda önemli konuları çözüme kavuşturabilirler. Binlerce insanı mağdur eden kararlar da böyle birleşim ve buluşmalarla tarihe gömülebilir. Yasak hiç bir şey, umut her şey...
 </p>
 <br/>
 <center>
  <a class="anaorta" href="http://web.archive.org/web/20020430212359/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/haberler/2.htm), [web.archive.org (arşiv bağlantısı)](http://web.archive.org/web/20020430212359/http://www.aksiyon.com.tr:80/2001/331/haberler/2.htm)
