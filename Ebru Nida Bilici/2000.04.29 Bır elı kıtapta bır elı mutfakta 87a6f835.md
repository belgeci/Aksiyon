# Bır elı kıtapta bır elı mutfakta

*Ebru Nida Bilici 2000.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Okumuş kızlarla yapılacak evliliklerde temel beklentiler yerindeyse sorulan ilk sorulardan biri evlenecek kızın yemek yapmayı bilip bilmediğidir genelde. Ancak bazen kızlar erken davranıp daha sorulmadan "Bak, ben yemek yapmayı bilmem; ona göre..." şeklindeki bir uyarıyla çıkıverir işin içinden.
  </font>
 </div>
 <div id="newsText">
  <font class="detail-text">
   Böyle durumlarda midesi, kalbine ve aklına galebe çalan beylerin vazgeçtiği de olur bu evlilikten. Ancak 'elbet öğrenir' umudunda olanlar sahanda yumurtalı bir kaç ayı göze alıp, kahvaltılıkları buzdolabının en mutena yerine yerleştirir önceden. Evlendikten sonraki ilk yemek denemeleri beylerin ihtiyatlı 'tatma' davranışıyla karşılaşsa da artık kendisi de değişmez yemek mönülerinden sıkılan "okumuş kızımız" çareyi bir yemek kitabı edinmekte bulur. İlk bir kaç yemek denemesi fiyaskoyla sonuçlansa da bu tür olayların kaçınılmazlığının farkındalığıyla el altında evlere servis yapan bir kaç restoranın kartı mutlaka bulundurulur. "Bu mutfakta yılgınlığa geçit yok" kararlılığıyla anneden, kayınvalideden ve bilimum arkadaşlardan yemek tarifleri almayı ihmal etmeyen acemi aşçı ise bir kaç küçük aksaklığa rağmen zamanla ustalığa kadar yükselir.
   <br/>
   <br/>
   Hatta, olmaz demeyin, tarif aldıklarına tarif vermeye bile başlayabilir...
   <br/>
   <br/>
   Buraya kadar okuduklarınız benzer bir durumu yaşayanların zihninde o dönemlere ait bazı tatlı anıları canlandırmış olabilir. Çünkü eğitimini tamamladığı halde çok iyi yemek yapan ultra hamarat kızlarımızı saymazsak 'yemek yapmak' ve 'okumak' birçok genç kızın birlikte düşünemeyeceği olgulardır. Bu bazen annenin "Sen dersine çalış kızım, mutfağı bana bırak" tarzındaki yardımseverliğinden kaynaklanmış olabileceği gibi bazen genç kızların bu tür işleri gereksiz ayrıntılar kategorisinde değerlendirerek 'evlenince bir hizmetçi tutarım' hayalinin ürünü de olabiliyor. İşte bu yüzdendir ki okumuş kızlar 'yemek yapmayı' bilmeyenler unvanını taşımakla yükümlü. Ancak yemek yapmak sadece evlenenler için gerekli olmadığı için evlenmese de bir gün mutlaka yolu mutfağa düşecek olan genç kızların okusa da okumasa da yemek öğrenmesi kaçınılmaz aslında.
   <br/>
   <br/>
   Kolejli gurmeler
   <br/>
   <br/>
   İşte böyle bir gerekliliğin bilinciyle harekete geçen Safiye Sultan Kız Lisesi isteyen öğrencilerine yemek yapma konusunda yardımcı oluyor. Tiyatro, basın, şiir vb. gibi eğitsel kol çalışmalarıyla haftada bir gün öğrencilerin faaliyetlerine imkan tanıyan Safiye Sultan Lisesi bu yıl ilk kez, bir "Yemek Kulübü" oluşturarak isteyen öğrencilerin yemek yapma konusunda bilgi ve beceri edinmelerine yardımcı oluyor. Belki de hiç bir okulda yürütülmeyen bu yemek yapma egzersizleri eğitsel kol ders saatlerinde yapılıyor.
   <br/>
   <br/>
   Öğretmenlerden Saliha Akalın ve Sibel Özcan'ın gözetiminde gerçekleştirilen kulüp çalışmaları başlangıçta sofra düzeni ve servisin nasıl yapılacağı yönünde olmuş ancak bu konuda öğrencilerin yeterli bilgiye ulaşması sonucu daha sonraları pasta börek ve keklere başlanmış. İlk etapta yoğun talep olmuş kulübe. Ancak bir süre sonra bu işe gerçekten ilgi duyan ve her zahmetine katlanabilenler diğerlerinden ayrılmaya başlamış. Kalanlarsa dört elle sarılmış bu işe. Şimdi orta 2'den lise son sınıfa kadar devamlılık gösteren on kadar öğrenci var. Her hafta farklı bir pasta ya da kurabiye deneyen öğrenciler yemek kitaplarından ya da dışardan aldıkları tarifleri de burada öğretmenlerinin gözetiminde arkadaşlarıyla birlikte uygulamaya çalışıyorlar. Şimdiye kadar börek, şekilli kurabiye, tahinli kek, kır pidesi, Amerikan salatası ve patates salatası denemeleri olmuş öğrencilerin. Yaptıkları her yiyeceği öğretmenlerine ve arkadaşlarına tattıran Yemek Kulübü öğrencileri büyük beğeni toplamış.
   <br/>
   <br/>
   "Bu ders hiç bitmese..."
   <br/>
   <br/>
   Yemeklerde gösterdikleri başarı bir tesadüf değil, çünkü onlar derslerinde de çok başarılı. Geçen dönem hepsi takdir ve teşekkür eşliğinde almış karnelerini. "Diğer eğitsel kol çalışmalarında o ders saatinin bitmesini dört gözle beklediğimiz halde Yemek Kulübünde vaktin nasıl geçtiğini bile anlamıyoruz. Çok eğleniyoruz" diyen öğrenciler sadece bir ders saatinin bu tür işler için yetmediğini söylüyor. Bu yüzden okul yönetimi sonraki senelerde bu kulübün çalışmalarını genişletilmiş saatlerle hafta sonlarına kaydırmayı düşünüyor.
   <br/>
   <br/>
   Öğrencilerin modern eğitim imkanlarından yararlanırken yemek yapmayı da öğrenmeleri velileri pek memnun etmiş.
   <br/>
   <br/>
   Memnuniyetlerini öğretmenlere bildiren veliler evde ders çalışmalarını engellemesin diye kızlarını mutfağa pek sokmazken okuldaki eğitsel kol saatlerinin bu şekilde değerlendirilmesini olumlu karşılıyorlar. Yemek Kulübüne katılmadan önce evde annelerinin yokluğunu fırsat bilerek çeşitli pasta denemelerinde bulunan öğrenciler bazı ilginç anılar da yaşamış. Örneğin Ayşegül Şahin, annesi "Ben evdeyken birşey yapma görürsem kızarım " dediği için o yokken çeşitli denemelerde bulunmuş. Kabarmamış keklerle yanmış börekleri ise o kadar gizlediği halde annesinin nasıl olup da farkettiğini anlayamıyor. Ancak bundan dolayı yediği fırçalar mazide kalmış; çünkü şimdi o ve diğer Yemek Kulübü öğrencileri misafir geldiğinde mutfağı devralacak kadar tecrübeli.
   <br/>
   <br/>
   Safiye Sultan Kız Lisesi yöneticileri öğrencilerinin geleceklerini uzaktan yakından etkileyecek tüm konularda çabasını esirgemediği gibi Yemek Kulübü öğrencilerinin de özel bir mutfakta fırınından, mutfak robotuna ve temel gıda malzemelerine kadar tüm ihtiyaçlarını gideriyor. Eksikleri de kısa zamanda temin etme yönünde elinden geleni yapıyor. Saliha Hoca "Safiye Sultan Kız Lisesi bu konuda da ayrıcalığını gösteriyor ve ilgili öğrencilere becerilerini uygulayacak alanlar oluşturuyor" diyor.
   <br/>
   <br/>
   Kermesli teşekkür
   <br/>
   <br/>
   Yemek Kulübünün geleceğe yönelik bir başka projesi de bir gıda kermesi düzenlemek. Bu kermesten edinilecek geliri okul yararına kullanmayı düşünen öğrenciler böylece okulun gösterdiği fedakarlığa da teşekkür etmiş olacaklar.
   <br/>
   <br/>
   Biz bu haber için öğrencilerle buluştuğumuzda çekim için kır pidesi yapmayı tercih etmişlerdi. Yapım aşamalarında gözlemlerimizden bir hayli becerikli olduklarına kanaat getirdiğimiz öğrenciler bize pidelerden ikram edince tahminimizin ötesinde bir lezzetle karşılaştık. Doğrusu onların henüz orta 2 öğrencisi olması yaşımızdan ve başımızdan biraz utanmamıza neden oldu. Eli kalem tutanların mutfakta da kendilerini ispatlayacağı günler yakın. Darısı diğer okulların başına...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=87D19A8109C4309100AB87D962B36DB9?newsId=6132), [web.archive.org (arşiv bağlantısı)](http://web.archive.org/web/20140818171124/http://www.aksiyon.com.tr:80/aksiyon/newsDetail_getNewsById.action;jsessionid=87D19A8109C4309100AB87D962B36DB9?newsId=6132)
