# Çıkarıp çıkarmamak sınıfsal gösterge!

*Ebru Nida Bilici 2001.06.09*

<div>
 <p class="baslik">
  AYAK İÇERİ KABI DIŞARI
 </p>
 <p class="spot">
  Televizyonun hayatımıza  girmesi filmler aracılığıyla  farklı kültürleri bizzat  gözlemleme imkanını  beraberinde getirirken  Avrupalının gündelik hayatına  ait güzel alışkanlıklarının  yanısıra yadırgayıcı  bulduğumuz özelliklerini de  tanıma şansını sundu bize.  Dışarıda giyilen ayakkabıyı eve  girerken çıkarmamak  bunlardan biriydi...
 </p>
 <p class="metin">
 </p>
 <img border="0" src="/web/20020225111705im_/http://www.aksiyon.com.tr/2001/340/resimler/ayak.jpg"/>
 <p class="metin">
  "Nişantaşı, aristokrat ailelerin, seçkin insanların yaşadığı bir semt. Orada yaşayan hiçbir ailede kapıda ayakkabı çıkarma davranışını görmezsiniz."
 </p>
 <p class="metin">
  Türk Gıda İşverenleri Sendikasi Başkanı Nazım Düzenli'nin özel bir sohbette dile getirdiği bu sözler, eve ayakkabıyla ya da ayakkabısız girme konusunun sınıfsal realiteye dair ciddi bir gösterge olduğunu anlatmaya yetiyor. Düzenli'ye göre elinizde başka bir ölçüt yoksa, apartmanlardan içeri girip dairelerin kapı önlerine baktığınız zaman o mahallenin aristokratlık derecesini öğrenebilirsiniz.
 </p>
 <p class="metin">
  Gazeteci Ayşe Arman da son yazılarından birinde dolaylı olarak bu konuya değinirken, her halde meselenin ciddiyetinden haberdar değildi. Arman, yazısında eve girerken ayakkabılarını çıkardığı için erkek arkadaşını evinden kovan bir bayanın duygularını aktarıyordu. Yüzlerce tepki mailleri aldıktan sonra şaşırdı ve bu sayede çok önemli bir sosyal konunun farkına varmış oldu.
 </p>
 <p class="metin">
  Aşağıladığımız şeylere özenir olduk
 </p>
 <p class="metin">
  Çeşitli medeniyetlerin temizlik alışkanlıklarını tartıştığımız sohbetlerde, Müslüman Türklerin asırlardır hijyene verdikleri önemin altını mutlaka çizeriz. Buna karşılık Batı'nın temizliğe hayatında gereğince yer vermemiş olduğunu çeşitli anektodlarla hatırlatırız.
 </p>
 <p class="metin">
  En keskin parfümlerin Avrupa'da icad edilmiş olmasını pisliğin ve pis kokunun en yoğun olduğu yer olmakla açıklar kendi temizliğimizi tadına vara vara anlatırız. Kanalizasyon mantığının Avrupa'da yakın dönemlere kadar yerleşmemiş olmasının getirisi olarak pis suların sokaklara döküldüğü, bu yüzden sokakların mikrop yuvası haline geldiği de tarih bilgilerimiz arasındadır. Ancak hepsi bir yana aklımızın alamadığı en bariz 'ayıp' bu kadar pisliğine rağmen batımızdaki medeniyetlerde dışarıda giyilen ayakkabıların eve girerken çıkarılmamasıdır. Televizyonun hayatımıza girmesi filmler aracılığıyla farklı kültürleri daha yakından tanıma, bizzat gözlemleme imkanını beraberinde getirirken Avrupalının gündelik hayatına ait güzel alışkanlıklarının yanısıra yadırgayıcı bulduğumuz özelliklerini de tanıma şansını sundu bize.
 </p>
 <p class="metin">
  Aslında Düzenli'nin sözleri kendi temizlik kültürümüzle ne kadar övünürsek övünelim, bizde de özellikle üst sınıflarda Avrupa alışkanlıklarının egemen hale geldiğini gösteriyor.
 </p>
 <p class="metin">
  Mesleğimiz gereği eğitim, kültür ve mali seviyesi çok farklı kesimlerden onlarca insanla, çoğu zaman evlerinde görüşmemiz ayakkabı çıkarmama alışkanlığıyla sık sık karşılaşmamıza vesile olabiliyor. Böyle durumlarda şahsen ben, ev benim olmadığı halde rahatsızlık duyabiliyorum. Bunu evin temiz ve sağlıklı olma gibi gerekliliklerine ihanet gibi algılıyor hatta biraz tedirgin oluyorum.
 </p>
 <p class="metin">
  Ayakkabı çıkarmada yüzde iki ayrıcalığı
 </p>
 <p class="metin">
  Aslında ayakkabı çıkarma olayını kaldırmış ailelerin sayısı toplumun belirli bir kesiminde o kadar fazla ki bunu dergimizin Albüm bölümünü hazırlayan arkadaşımız Cemal Kalyoncu örnekleyince şaşkınlığımız bir kat daha arttı. Yüzün üzerinde aileyle görüştüğünü söyleyen Cemal Bey sadece Ümit Meriç ve Sabri Yirmibeşoğlu'nun evine girerken ayakkabılarını çıkardığından bahsediyor.
 </p>
 <p class="metin">
  Tabii ki kişisel tercihler konusunda insanların özgürlüğüne inanıyoruz ancak yadırgadığımız şey Düzenli'nin ifadelerindeki gibi bunun bir ayrıcalık olarak addedilmesi. Bir kültür olarak değerlendirdiğimizde bireysel temizlik alışkanlıklarının paralelinde şekillenen bu yaşam tarzının Batılılarda pek sırıtmadığını da söyleyebiliriz. Ancak kendi tarih ve kültürel özdeğerlerimizi düşününce bizde de uygulanabiliyor olmasını algılamakta zorlanıyoruz. Levantenlerin Türkiye'ye etkileri arasında da sayabileceğimiz bu alışkanlık gittikçe artan bir ivmeyle uygulayıcı kazanıyor. Batıdaki gerekçelerden farklı olarak bizde bu davranışın uygulayıcıları hakkında 'bir insanı ayakkabısız görmeyi tahammül edilemez' bulan bir zihniyetten ve böyle davrananları hakir görme yaklaşımından bahsedebiliriz.
 </p>
 <p class="metin">
  Dolayısıyla meseleyi bu noktada kültürel yozlaşma, kendi kültürünü red, farklı kültürlere asılma gibi nedenlere bağlarsak pek haksızlık yapmış olmayız herhalde. Bakın Ahmet Gürkan'ın "İslam Kültürünün Garbı Medenileştirmesi" adlı eserinde Müslüman Türklerin evlerini Batılıların evlerinden ayıran özellikler şöyle ifade ediliyor: "Bir çok serseri köpeklerle dolu olan İstanbul sokakları pislik ve leşleriyle Türk'ün ayakkabılarını bulaştırıp evinin kirlenmesine sebep olabilir. İşte bu ihtimalin önüne geçmek üzere iki türlü ayakkabı giyilir. Bunlardan birine pabuç, diğerine mest denir. Türkler pabuçlarıyla sokağa çıkıp işlerini görür. Evlerine dönünce hiç el değdirmeden onları çıkarıp merdivenin altındaki toprak avluda bırakırlar ve ahşap olan merdivenin ilk basamağına bile koymazlar. Yalnız mestleriyle yukarı çıkarlar ve ev içinde giyecekleri terliklerini sofanın kapısında bulurlar." Yine bir başka yerde şöyle bir ifadeye yer verilmiş: "Türk evlerinde hiçbir zaman gübre, süprüntü ve çamur görülmez. Çünkü pabuçlarını merdivenin aşağısında bırakmak mevki ve cinsiyet farkı olmaksızın herkes için umumi bir adet hükmündedir."
 </p>
 <p class="metin">
  Bu satırlar ev denince rahatlık ve huzuru hatırlayan Müslüman Türkler için yerlerin temizliğinin ne denli önemli olduğunu anlatmaya yetiyor sanırız. Yerde oturma ya da yer sofralarında yemek yeme alışkanlıklarımız bir yana çocuklarımızın da evde hareketlerinin kısıtlanmaması gayreti evin taban temizliğini gerekli kılıyor. Rahatlığın önemine inanan Japonların da ayakkabı çıkararak eve girdiklerini hatırlatmamıza ise gerek yok.
 </p>
 <p class="metin">
  Ayakkabıyla girene gazeteden halı
 </p>
 <p class="metin">
  Yıllarca ABD'de yaşadıktan sonra Türkiye'ye yerleşen bir dostumun bu konuda dile getirdiği sözler alışkanlıklarından vazgeçemeyen Amerikalıların hijyeni koruma amaçlı gayretlerini örnekliyor. O, dışarda giyilen ayakkabının evde de giyilmesi davranışının o kültürün bir parçası olduğunu söylerken orada yaşadığı yıllara ait bazı anekdotlara yer veriyor. "Sadece eve tesisatçı ya da tamirci geldiği zaman sıkıntı yaşardık. Nedense oradaki tamirci kesimi yaz kış koca koca botlar giyer. Onlara girerken ayakkabılarını çıkarttırmak sıkıntı verecektir, çıkarmadan girmeleriyse benim işime gelmez. Böyle olunca farklı bir çözüm yolu buldum, tesisatçının kapıdan gideceği yere kadar gazete yayarak meseleyi halletmekti bu çözüm. Batıda sokaklar çok temiz, ayakkabının içeriye pislik taşıması imkansız gibi ama buna rağmen evime o şekilde girilmesini tolere edemem. Ayrıca orada büyük alışveriş merkezlerinde kapı önlerine konmak üzere ayakkabıları temizleme amaçlı bazı envanterler de satılıyor. Benzer malzemelere Türkiye'de örneğin hastanelerin yoğun bakım üniteleri girişinde de rastladım. Amaç olabildiğince hijyen sağlamak."
 </p>
 <p class="metin">
  Evde ayakkabı hastalıklara davetiye
 </p>
 <p class="metin">
  Konunun bir de hijyen boyutu var tabii. Bunu Batı kültürünün bir parçası olarak ele almanın yanısıra insan sağlığına etkilerini de irdelemek gerekli sanırız. Enfeksiyon Hastalıkları Uzmanı Nesteren Moin, Batı toplumlarında dış çevrenin çok temiz olması gerçeğine karşın hayvan dışkılarının sokakta yapılıyor olmasının sokağın her şeye rağmen mikrop yuvası olduğunun isbatı olduğunu vurguluyor. Ayrıca tuvalete girerken değiştirilmeyen ayakkabıların oturma odalarına kadar girmesinin milyonlarca mikrobun yaşanılan ortama taşınmasına sebep olacağı görüşünde. Hele Batıdaki yaşam standartlarıyla kıyaslanamayacak ilkellikteki ülkemiz sokaklarında giyilen ayakkabıların evde giyilmesi ise Moin'e göre bir tür intihar.
 </p>
 <p class="metin">
  Tükürük, dışkı, kusmuk insan artıklarıyla sokaklarda günlerce kalarak nihayet kurtlanan hayvan leşlerinin oluşturduğu tablolardan ayrıntılı bir şekilde bahsetmeye ise gerek yok sanırız. Ancak eve ayakkabıyla girme alışkanlıklarının insan sağlığını tehdit ettiği noktalar sadece mikroplarla içiçe olmalarıyla ilgili değil. Gün boyunca ayakkabı içinde sıkışıp kalan ayakların evde de özgürlüğüne kavuşamaması ayak sağlığı açısından sakıncalı. Bu ortopedik olmadığı gibi nasır oluşumunu da tetikler. Ayrıca hava almayan, nemli duran ayaklarda mantar oluşumu da ayağın ayakkabı içinde kalma süresiyle doğru orantılı. Ancak hepsi bir yana ayağın toprakla temasının vücuttaki negatif enerjiyi boşaltacağı gerçeğinden hareketle Moin evde mümkün olduğunca ayağın yerle temasını sağlamayı öneriyor.
 </p>
 <p class="metin">
  Tekrar etmek gerekirse gerekçe ne olursa olsun dışarının pisliğini içeriye taşımaktan öte bir getirisi olmayan bu ithal kültürü itici kılan en önemli nokta bunun bir ayrıcalık olarak görülmesi. Bir insan başkalarının yanında çoraplarıyla ya da çıplak ayakla durmaktan rahatsızlık duyabilir ya da bir başkasını o şekilde görmek istemeyebilir ama bu sıkıntıyı gidermenin tek yolu dışarıda giyilen ayakkabıyla eve girmek olmamalı. Zaten Anadolu'da bazı çözümler üretilmiş bile. Ev sahibinin misafire terlik vermesi en yaygın çözüm yollarının başında geliyor. Hanımların ziyaretler için ürettiği bir başka yöntem ise ayakkabı veya terlik taşımak. Özellikle kalabalık misafir gruplarının ağırlandığı günlerde evsahibinin terlik stokunun yetmemesi ihtimaline karşılık yanında ev ayakkabısı ya da terlik taşımak yaygın bir davranış. Bu aynı zamanda estetik düşkünü hanımlar için evsahibinin sunacağı terliğin model ve renk olarak kıyafetine uymaması ihtimalini de egale eder.
 </p>
 <p class="metin">
  Ancak bu konuda toptan genelleme yapamayız. Entellektüel, aristokrat ya da zengin çevrelerin tamamında evde ayakkabı çıkarma örfünün rafa kaldırıldığını söylemek doğru olmaz. Bazen inançlı insanların dahi evinde bu tür alışkanlıkların makes bulduğunu söylemek mümkünken az da olsa kendi kültürünü koruma amaçlı ya da hijyenin önemine binaen farklı davrananları yok saymak da haksızlık olur. Ancak mesele kendi kültürüyle barışık olmak ve özdeğerlerinden dolayı aşağılık kompleksi duymamakla doğru orantılı herhalde. Öyle olunca çorabı yırtık diye ayakkabısını çıkarmak istemeyeni hoşgörmek mümkün oluyor ama "adam oldum" duygusuyla, belirli bir zümreye dahil olma çabalarıyla bu geleneği başlatanları anlamak imkansız gibi...
 </p>
 <br/>
 <center>
  <a class="anaorta" href="http://web.archive.org/web/20020225111705/mailto:enbilici@usa.net">
   enbilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/haberler/1.htm), [web.archive.org (arşiv bağlantısı)](http://web.archive.org/web/20020225111705/http://www.aksiyon.com.tr:80/2001/340/haberler/1.htm)
