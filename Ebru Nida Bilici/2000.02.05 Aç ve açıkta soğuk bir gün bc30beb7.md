# Aç ve açıkta soğuk bir gün

*Ebru Nida Bilici 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sokağın insanı onlar... Sokağın çocuğu, sokağın kadını ya da aklını yitirmiş bir köprüaltı sakini... Parçalanmış ailelerin, sorumluluktan kaçan insanların sokağa emaneti belki de...
  </font>
 </div>
 <div id="newsText">
  <font class="detail-text">
   Dayak, aşağılanma, aile baskısı, ona buna satılma korkusu sokağa ait kılmış onları. Sıcacık yatağımızda deliksiz uyurken, pamuklar içinde büyüttüğümüz yavrumuzun ihtiyaçlarını karşılarken, kuruyan ekmeğimizi, artan yemeğimizi çöpe dökerken aklımıza dahi gelmez hiçbiri.
   <br/>
   <br/>
   Bir tecavüz vakasında veya bir cinayet sanığı olarak gazetelerde yeralınca hatırlarız onları. Mağdurlara acırken ne aynı şeyin birgün bizim de başımıza gelebileceğini düşünür, ne de olayın faillerinin neden böyle yaşayıp böyle davrandıklarını irdeleriz. Onlar sadece trafikte arabamızın ön camını silerek para kazanmaya çalışan insanlar değil aslında. Karınlarını doyurmak zorunda oldukları gibi sıcacık bir yatağa, sevgiye, ilgiye de ihtiyaç duyarlar insan olmanın gereği olarak.
   <br/>
   <br/>
   Beş milyon insan sokakta
   <br/>
   <br/>
   Türkiye'deki kimsesiz çocuk sayısı bir milyon düzeyinde. Ama sadece 21 bini Çocuk Esirgeme Kurumu koruması altında... Garip olan şu ki, devlet, sokak çocuklarını nüfus cüzdanı ve ikametgâh senetleri bulunmadığı için Çocuk Esirgeme Kurumu yurtlarına almıyor. Ve nüfus cüzdanı sadece annebaba tarafından çıkarılabildiği için sokak çocukları devlet himayesine giremiyor. Sadece çocuk mu? Savunmasız ve barınmasız dört milyon yetişkin olduğu da tahmin ediliyor sokakta. Bu sayı her geçen gün artıyor. Bunlara sahip çıkmak, bir yuva kazandırmak, onları toplumla barıştırmak; kanayan bir yarayı sarmak ve tedavi ettirmek kadar önemli aslında. Onlar toplumun bir parçası, bizim insanımız onlar. Aslında onlar için birşeyler yapmakla sadece hayır işlemiş olmaz, bir anlamda çocuğumuzun geleceğini de güvence altına almış oluruz. Çünkü düşünün ki... Bizim o narin yetişen yavrumuz ile vahşeti her yönüyle yaşamış sokak çocuğu bir gün hayatı paylaşmak için karşılaşırsa... Kim ayakta kalır? Böyle bir şey yaşanmasa bile onlara hepimizin yardım elini uzatması sosyal bir sorumluluktur.
   <br/>
   <br/>
   NGO'lar alarmda
   <br/>
   <br/>
   Sadece bir suç işlendiğinde ya da herhangi bir vukuat yaşandığında gelmemeli onlar aklımıza. Öğretmen Serpil Yeşilyurt'u öldürdükleri için ya da küçük çocuklara tecavüz edip öldürdükleri için olmamalı onları rehabilite etme gereği. Kimseye zarar vermese de onları sokaktan kurtarmalıyız. Toplumsal hayatın gereği olarak birbirimizden sorumlu olduğumuz gibi böyle bir hayata itilmiş bu insanları oradan çekip çıkarmak da bilaistisna hepimizin görevi. Türkiye, sokaktaki insanlara kurumsal yardımı beceremiyor. Gönüllü dernekler ellerinden geleni yapıyor, ama kamuda gerekli altyapı eksik. Devlet kurumsallaşmayı sağlayıp gerekli önlemleri almayınca durumdan vazife çıkarmak sivil toplum örgütlerine düşüyor.
   <br/>
   <br/>
   Bu konuda yıllardan beri teyakkuz halinde tüm kurumları ve halkı harekete geçirme gayretiyle çalışmalarını sürdüren, gücü ölçüsünde başarı da elde eden Şefkat Derneği yeni bir yöntemle sokakta yaşama savaşı veren insanlara dikkat çekmeyi amaçlıyor şu günlerde.
   <br/>
   <br/>
   Şimdiye kadar sokaktan kurtardığı insanlar için açtığı yurtlar ve yaptığı yardım faaliyetleriyle tanıdığımız Şefkat Der Başkanı Hayrettin Bulan'ı bu günlerde ilginç bir eylem davetiyle buluyoruz karşımızda...
   <br/>
   <br/>
   Vakfın herkese hitaben yaptığı çağrı şöyle: "Tüm dünyadaki ve Türkiye'deki hükümet ve yerel yönetim idarecilerini, politikacıları, sanatçıları, sporcuları, yazarları ve tüm insanları 12 Şubat 2000 Cumartesi saat 14.00'dan, 13 Şubat Pazar günü saat 14.00 'a kadar bir gün süreyle hiç bir şey yiyip içmeden aç olarak sokakta sabahlamaya davet ediyoruz."
   <br/>
   <br/>
   Bu kadar zaman gözardı edilmiş bir grup insan için yapılan bu sıradışı davetin amacını Hayrettin Bulan şöyle ifade ediyor: "Son zamanlarda kuduz tehlikesinden dolayı, sokak köpekleri, çevreye zarar vermesinler diye, sokaklardan toplanarak barınaklara yerleştiriliyor. Yine ülkemizde sokaklardaki çöpler bile çevreye tehlike saçmasınlar diye toplanıyor, arıtma istasyonlarında rehabilite edilerek ülke ekonomisine kazandırılmaya çalışılıyor. Bunlara karşı değiliz. Bunlar olması gerekenler. Ancak şu feryadı seslendirmeden edemiyoruz: Sokaklarda yaşayan kimsesiz, barınmasız, sevgisizliğe, açlığa, soğuğa, şiddete, korkuya mahkum edilen insanlarımızın sokaklardaki köpekler kadar, sokaktaki çöpler kadar değeri yok mu? Sokaklardaki insanlara sahip çıkmak için, sokak köpekleri gibi çevreye zarar vermelerini mi bekleyelim?"
   <br/>
   <br/>
   Hükümetin, yerel yönetimlerin, sivil toplum kuruluşlarının acil olarak tedbir alması gerektiğini belirtiyor Hayrettin Bulan. Umutlarımızı bağladığımız 2000 yılına girilmesine rağmen, dünyada ve Türkiye'de hâlâ sokakta yaşayan barınmasız, güçsüz, kimsesiz insanların kimisinin açlıktan, kimisinin tedavi olamadığından, kimisinin de soğuktan donarak öldüğünü; buna karşın sorunların çözülmesine yönelik ciddi çalışmalarda bulunulmadığını ifade eden Bulan, tarihe kara bir leke olarak geçecek bir insanlık suçu işlendiğine dikkat çekiyor.
   <br/>
   <br/>
   Birleşmiş Milletler tarafından düzenlenen, uluslararası Dünya Gıda Zirvesi, Çocuk Hakları Zirvesi, Kadın Hakları Zirvesi, Uluslararası İnsani Yerleşim Konferansı HABİTAT gibi tüm dünya ülkeleri idarecilerinin katılarak altlarına imza attıkları zirvelerde alınan kararların pratiğe geçirilmediğinin de altını çizen Şefkat Vakfı Başkanı Hayrettin Bulan, dünyayı yönetenlerin sözlerine sahip çıkmadıklarını söylüyor.
   <br/>
   <br/>
   Bu eylemle soğuk bir kış gününü dışarıda geçirmenin ne demek olduğunu herkesin yaşayarak öğrenmesinin amaçlandığını belirten Bulan: "Oruç tutarak ibadet yapmış olmanın yanısıra açlık çekenlerin neler yaşadığını anlayabiliyoruz. Bu eylem gereği soğuk bir kış gününü sokakta geçirmek de o şartlarda hayatlarını devam ettirmeye çalışanların halini anlamamızı sağlayacaktır. Belki o zaman onlara karşı daha duyarlı davranabiliriz" diyor.
   <br/>
   <br/>
   Bu duyurusunu tüm kamu kurum ve kuruluşlarının yanısıra sivil toplum örgütleri ile basın yoluyla tüm insanlara iletmeye çalışan Hayrettin Bulan konuya dikkat çekerek bu insanlar için herkesin üzerine düşen görevleri hatırlayacağını ve elbirliğiyle ne yapılması gerekiyorsa, maddi ya da manevi katkıda bulunarak başarı elde etmeyi amaçlıyor. Hayrettin Bulan'a göre herkesin yapabileceği birşeyler mutlaka vardır. Devletin çeşitli kurumlarına ait misafirhane ya da dinlenme tesisi gibi atıl mekanların barınmasız insanlar için tahsis edilebileceğini belirtirken her yıl trilyonlarca lirayı çeşitli sosyal etkinliklere ayıran kurumların bunların hiç değilse bir bölümünün evsiz, ailesiz insanlar için kullanılmasının sağlanabileceğini ekliyor. Bulan "Sokakta yanından geçip giderken ilgisiz kaldığımız bir insanın belki de bir kaç saat sonra donarak öleceğini düşünmeyiz bile. Oysa son saatlerini yaşayan o insan için yapacağımız çok şey vardır aslında. Sokaktakiler sadece çocuklar değil. Binlerce kadın, yaşlı ya da zihinsel özürlü insan var. Onlar için bir iş, ya da ev temin edilebileceği gibi, bu konuda bir çalışma içinde olanlara destek olunabilir" diyor.
   <br/>
   <br/>
   Hayrettin Bulan'ın ve onun gibilerin yardıma ve desteğe ihtiyacı var. Çünkü yük ağır... Yapılacak işlerse birkaç kişiyle halledilemeyecek kadar çok. Herkes bir ucundan tutarsa ancak hallolur herşey. Bir çocuğun sıcak bir çorba içebileceği, güven ve huzur içinde sığınacağı bir ev sağlamak, bir kadına namusunu muhafaza uğruna terkettiği evinin yerine bir yuva kazandırmak, bir yaşlının tutmayan eli görmeyen gözü olmak hangimizi mutlu etmez? Çoktandır bir insan sevindirmenin mutluluğundan mahrum bıraktıysak kendimizi kaçırılmaz bir fırsat bu... Umutsuz gözlerde bir ışık yakmak için haydi omuz omuza...
   <br/>
   <br/>
   Yardım istemek ya da yardım etmek isteyenlerin 24 saat ulaşabilecekleri Şefkat Derneği irtibat telefonları: 0 332 351 27 65 Cep: 0 532 681 89 88.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5825-34-ac-ve-acikta-soguk-bir-gun.html), [web.archive.org (arşiv bağlantısı)](http://web.archive.org/web/20121223061912/http://www.aksiyon.com.tr:80/aksiyon/haber-5825-34-ac-ve-acikta-soguk-bir-gun.html)
