# Hatıra Hatıra dedin...

*Ebru Nida Bilici 2000.01.29*

<div class="pNewsDetailMainContent" itemprop="articleBody">
 Hayatın monotonlaşmış günlük koşuşturmacalarından sıyrılarak dönüp geriye baktığımızda bize geçmişi, anılarımızı, eski dostları hatırlatan çok az şey kaldığını görürüz. Bunlar ya bir siyahbeyaz fotoğraf karesi, ya eski bir kitabın arasından kayıp düşen kuru bir çiçek ya da adı bile unutulmaya yüz tutmuş bir gençlik aşkından geriye kalan eski bir mektuptur. Ansızın karşımıza çıkıveren geçmişe ait bu tür ayrıntılar bizi yıllar öncesine alıp giderken yüzümüzde hüzünle karışık bir tebessüm beliriverir. Ancak bugünün acı tatlı olaylarını yarınlarda tüm detaylarıyla hatırlamak isteyenler elbette işi bu kadar gevşek tutmazlar. Dışı gençliğin coşkusunu ya da romantizmin buğulu yumuşaklığını anlatan bir resimle süslenmiş, içi duygusallığın her seviyesine hitap eden çiçekler, kurdeleler ve grafiklerle donatılmış hatıra defterleri sanırız bu "tedbirliliğin" bir göstergesidir.
 <br/>
 <br/>
 'Hayatta hatıra defteri gibi saçma şeylere zaman ayırmayı düşünmedim' diyenleriniz de vardır belki. Ama dostlukları ya da geçmişe ait önemli anları hafızalara emanet etme taraflısı değilseniz mutlaka sizin de bir hatıra defteriniz olmuştur. Hatta bir değil en az iki tane. Çünkü hatıra defterleri yazılı olmayan, genel geçer kurallara göre ikiye ayrılır. Birincisi anne, baba, aile efradı ile öğretmenlere yazdırılan hatıra defterleri, ikincisi arkadaşlara yazdırılan hatıra defterleri. Bunlar görünüş olarak aynı olmadığı gibi içerikte de farklılıklar arzeder. Büyüklere yazdırılan defterlerde sadece manzara resimleri ve çiçekler vardır. "Uslu usturuplu bu gençler(!)" için yazılanlar da haliyle ciddiyet yüklü ifadeler olur. Gerek annebaba ve aile efradı gerekse öğretmenlerin kaleme aldığı bu hatıralarda kısa ve öz cümlelerle defter sahibi hakkında "saygılı, disiplinli ve çalışkan" sıfatları kullanıldıktan sonra, "başarılı, mutlu ve sağlıklı bir ömür" dilenir.
 <br/>
 <br/>
 Ancak arkadaşların birbirine yazdığı hatıra defterlerinde durum bir hayli farklıdır. Yazdıranın "Buraya istediğinizi yazabilirsiniz, büyük bir gizlilikle korunacağından emin olun" şeklindeki teminatı ışığında donatılan bu defterlerin en gizli sırlara yer verilen itiraflar defterine dönüşmesi de muhtemeldir. Hatta bu defterlerin bazılarında küçük bir kilit bulunur ki bu da defterin istenmeyen kişilerce okunmasını imkansız kılar. Kapak dahil her bir sayfasında yeralan çarpıcı fotoğraflar ya da romantik çizimler de bu defterlere ait bir başka ayrıntıdır.
 <br/>
 <br/>
 Sizleri bu hafta değişik kuşak, cinsiyet, sosyokültürel geçmiş ve eğitim düzeyine sahip insanların, en özel çekmecelerine girerek, yirmiden fazla hatıra defteri arasında minik bir seyahate çıkaracağız. Ancak bunlar arkadaşların birbirine yazdığı hatıra defterleri olacak. Cevap arayacağımız sorularsa şunlar: Erkekler hatıra defteri tutar mı? Kızlar hatıra defterlerine neler yazar? En klişeleşmiş sözler hangileri? Geçmişte neler yazılırdı, şimdi neler yazılıyor? Dünden bugüne ilkgençlik coşkusuyla yürekten edilen temenniler nasıl ve ne yönde değişiklik arzediyor? Bu belki de gençler nezdinde, neydik ne olduk araştırması, belki de "bizden sonra gelenler de bu kadar direniyor mu unutulmamak için?" merakına bir arayış olacak.
 <br/>
 <br/>
 Daha çok kızlar yazıyor
 <br/>
 <br/>
 Yaradılış gereği kızlar ergenliğe daha erken girdiği gibi romantizmi de erkeklere göre daha yoğun yaşarlar. Bu yüzden hatıra defterlerini daha çok kızların özel eşyaları arasında görmek mümkün. Ancak erkekler arasında dolaşan hatıra defterleri de azımsanacak gibi değil...
 <br/>
 <br/>
 Hatıra defterlerinin en revaçta olduğu dönemler bugün 2530 yaşlarında olanların ortaokullise yıllarıydı. Ancak gençlerin hâlâ hatıra defteri tutma alışkanlığı olduğunu söylemek mümkün. Fakat bu defterlere atfedilen önem eskiye göre tabii ki daha az. Yalnız bu defterlerin yerini dolduran bir buluştan sözetmek henüz mümkün değil. Klasikleşmiş bir dizi yazıyla dolu defterlere sahip olmaktansa hatıraları zihninde ya da  albümlerde muhafaza etmeyi yeğliyor artık gençlerin bir kısmı...
 <br/>
 <br/>
 "Bana kalbin kadar...."
 <br/>
 <br/>
 Hatıra defterleri söz konusu olunca akla gelen ilk cümle "Bana kalbin kadar temiz bu sayfayı ayırdığın için teşekkür ederim"dir. Ancak bu cümleler sadece eski defterlerde yeralıyor sanılmasın. İlginçtir, orta okul lise, kolej imam hatip lisesi demeden gözden geçirdiğimiz tüm defterlerde hâlâ ağırlıklı giriş cümlesi bu. Ancak  bu klişe giriş cümlesinden kaçınanlarsa bir başka tuzağa düştüklerinin farkında değiller. Artık neredeyse ilki kadar klasikleşen yeni giriş cümleleri şöyle: "Hatıra defterlerine yazılan klasik sözlerden kaçınırım..." Bu girişin ardından gelen cümleler, maniler ya da dizeler de aynı deftere onuncu kez yazılmış olmaktan kurtulamıyorlar.
 <br/>
 <br/>
 Bu giriş cümlelerinden hemen sonra yazılan bölümde ise genellikle hatırayı yazdıran kişiye duyulan 'sonsuz sevgi'den bahsedilir. 'O'nun ne kadar iyi bir insan, ne kadar candan bir arkadaş olduğu belirtildikten sonra sıra geleceğe dair dileklerdedir. 'Siyah önlük içinde başarı, beyaz gelinlik içinde mutluluk" dilekleri en sık rastlanan temenniler arasında yer alıyor.
 <br/>
 <br/>
 "Ben sanmıştım ki..."
 <br/>
 <br/>
 Bu bölümü günah çıkarmaya varan itiraflar takip ediyor: "Sınıfımıza ilk geldiğin zamanlar seni kendini beğenmiş ukalâ biri sanmış, senden hiç hoşlanmamıştım. Ama seni tanıdıkça aslında çok mütevazı, fedakar, sıcak biri olduğunu anladım..." gibi...
 <br/>
 <br/>
 Duygu ve düşüncelerini daha çok mani ve şiirlerle anlatmayı tercih eden bir millet olduğumuzu hatıra defterlerini incelerken bir kez daha görüyoruz. Bir iki istisna dışındaki tüm sayfalarda mutlaka bir kaç mani ve şiire yer veriliyor. Belki de anlatmak istediğimizi bizden daha iyi anlattığına düşündüğümüz "aracı"lar hakkında ortak bir inanca sahip olmamızdan kaynaklanıyor bu, ağzı iyi laf yapan çöpçatanlar neyse, hatıra defterleri için de şiir ve mani o...
 <br/>
 <br/>
 Hayatın sarp ve dikenli yolları
 <br/>
 <br/>
 Hatıra defterlerinde dikkatimizi çeken bir diğer nokta ise hayata, aşka ve sevgiye getirilen "kendince" tanımlar oldu. Sık sık hayatın "sarp ve dikenli yolları olduğu" vurgulanan bu defterlerde, defter sahibine "bu dikenlere takılmadan" geçireceği bir ömür dileniyor. "Kalpte yara gözde yaş/ Hayat budur arkadaş" türündeki mısralar hayatla ilgili karamsar bir tablo çizerken "Hayat bir gemi/ Yoktur dümeni..." mısraları hayatın tamamiyle kişinin iradesi dışında yön değiştirdiğini anlatmayı hedefliyor.
 <br/>
 <br/>
 Dilekler ve uyarılar yumağı haline gelen bu defterlerde kadınlarla ilgili tanımlara da rastlıyoruz. "Kadın uçurumun kenarında açan bir güldür" cümlesi kadına nadide bir yaratık olma sıfatı yüklerken başkaları için nasıl bir tuzak olduğunu vurgulamadan edemez. Ancak nedense kadın hakkındaki bu tekinsiz ifadeleri birbirlerine hatırlatanlar da genelde genç kızlar. Şu dörtlük ise genç kızlara 'erkeklere karşı dikkatli olması' öğüdünü içeriyor: "Erkekler şeytandır/ Durma kaç/ Ağzını değil/ Gözünü aç".
 <br/>
 <br/>
 O yaşlarda tüm duyguların uç noktalarda yaşandığı gözönüne alınınca bu tanımların ve ifadelerin sivrilik sebebi anlaşılabilir belki ama genel bir karamsarlık ve hüznün tüm sayfalarda kendini göstermesi de şaşırtıcı. Kaldı ki feleğin çemberinden geçmiş insanların kaleminden çıktığı izlenimi veren bu sözleri yazanlar aslında hayata henüz adım atmamış, geçim derdi nedir bilmeyen gençler. İşte hüzün, acı ve umutsuzluk yüklü bir dize; "Her gülene bakıp da sanma sakın bahtiyar/ Attığı her kahkahada binlerce gözyaşı var".
 <br/>
 <br/>
 Tanım dedik de... En ilginç ifade ve benzetmelere aşkın anlatıldığı yerlerde rastladığımızı söylemeliyiz. Aşık olmaktan kendini alamadığı halde aşka dair olumsuz ifadeler kullanan gençler bakın aşkı nasıl tanımlıyor:
 <br/>
 <br/>
  Aşk, kafaya girince akıl seyahate çıkar
 <br/>
 <br/>
  Aşk, bir penceredir; fazla açan havasını alır.
 <br/>
 <br/>
  Aşk, bir göle benzer, içinde kazlar yüzer....
 <br/>
 <br/>
  Aşk, bir elma şekeridir; yalarsın yalarsın sapı elinde kalır...
 <br/>
 <br/>
  Aşk, bir turşu suyudur; içmeyenin ağzı sulanır, içenin midesi bulanır..
 <br/>
 <br/>
 Unutulma fobisi
 <br/>
 <br/>
 Bilinen gerçek şu ki insanların en büyük korkularından biridir unutulmak. Bu konuda yapılan ilk tembih, "hatıra defterlerine, baktıkça hatırlamak değil, hatırladıkça bakmak" gerektiği yönündedir. Ancak bazı ifadelerden unutulma korkusunun kimileri için fobi derecesinde olduğunu anlamak mümkün; örnek mi, işte bir kaçı: "Bunca gayretin sonu değil mi bir avuç toprak/ Ölümden korkum yok korktuğum unutulmak", "Maydanoz ot değil mi?/ Yaprağı dört değil mi?/ Sen beni unutursan o bana dert değil mi?", "Hatırlanmak hayat kadar güzel/ Unutulmak ölüm kadar acıdır". Ancak unutulmama dileği en çok şu bilindik maniyle tekrar ediliyor. "Sepet sepet yumurta/ Sakın beni unutma/ Unutursan küserim/ Mektubumu keserim". Tabii bu arada hatırayı yazan da unutulmama tembihinde bulunurken arkadaşına onu asla unutmayacağı teminatını verme ihtiyacı hisseder ve bunu şu iddialı mısralarla anlatmaya çalışır: "Kalbim seni unutacak kadar adiyse/ Ellerim onu parçalayacak kadar asildir".
 <br/>
 <br/>
 Şu ayrılık olmasa
 <br/>
 <br/>
 Hatıra defterleri ya yıl sonunda ya da okul hayatının bitiş dönemlerinde yazıldığı için ayrılık ve özlem içeren dizelere de yer veriliyor sık sık : "Güller güzeldir/ Dikenleri olmasa/ Arkadaşlık güzeldir/ Şu ayrılık olmasa/ "gibi...
 <br/>
 <br/>
 Mutluluğu 'yakalanması' ya da 'ulaşılması' çok güç bir kavram olarak tanımlayan gençler onu elde etmeyi hedefleyen şu tür tavsiyelerde bulunmayı da ihmal etmiyor: "Saadet bir futbol topu gibidir, ayağımıza gelince vururuz, Kaçınca arkasından koşarız..." ya da "Gülmek için mutlu olmayı beklersen/ Tebessüm bile edemeden ölürsün".
 <br/>
 <br/>
 "Sevgi" hatıra defterlerinin olmazsa olmaz cümlelerinin başında geliyor. Sevme ve sevilme duygusunun en masum haliyle yaşandığı bu yaşın gençleri sevgi yeminleri ifade eden şu dizelere de yer veriyor sık sık "Gülü bir gün/ Seni hergün/ Gülü soluncaya/ Seni ölünceye dek seveceğim". Sevenin kıymetini bilmeyip boş ümitlerle sevdiğinin peşinde sürünmesini istemeyen dostlar ise uyarılarını şu dizelerle yapmayı tercih ediyor: "Sev seni seveni yer ile yeksan olsa/ Sevme seni sevmeyeni Mısır'a sultan olsa".
 <br/>
 <br/>
 Kalbim kadar yanık döner
 <br/>
 <br/>
 Daha çok öğrenciler arasında dolaştığından olsa gerek hatıra defterlerinde formüle edilmiş bazı sevgi ifadelerine de rastlıyoruz: "Cebirde buldum/ Kimyada çözdüm/ Fizikte deneyledim/ Müzikte besteledim/ Resimde çizdim/ Edebiyatta söylüyorum: Seni Seviyorum" ya da "Sen+Ben: Biziz/ SenBen: Hiçiz/ Sen / Ben: Bölünemeyiz/ Sen x Ben: Herşeyiz".
 <br/>
 <br/>
 Bazen sıradanlıktan kurtulma arayışı gençleri muzip ifadelere de yönlendirebiliyor: "Hey Garson!/ Bana kalbim kadar yanık döner/ Düşüncelerim kadar karışık salata/ Hayallerim kadar beyaz peynir/ Sevgim kadar eski bir şarap getir!"
 <br/>
 <br/>
 Arabesk romantizm
 <br/>
 <br/>
 Hatıra defterlerinde hakim olan genel havayı "arabesk bir romantizm" şeklinde tanımlamak yanlış olmaz, ancak bu durumu kırmaya çalışan gençlerin denedikleri en yeni yol yabancı dildeki şarkılardan seçilen cümleler kullanmak olmuş, ancak bunlar da kısa sürede 'klasikler' arasındaki yerini almış: "Unchain my heart", "Don't worry be happy" ya da "He's in the army now" en sık rastlananlardan birkaçı.
 <br/>
 <br/>
 İdeolojik hatıralar var şimdi
 <br/>
 <br/>
 Yıllar önce yazılan hatıra defterleriyle bugün yazılanları aynı anda inceleme şansımız iki ayrı dönemde yazılanlar arasında bir kıyas yapma imkanı sağladı bize. Ononbeş yıl önce yazılan bu hatıra defterlerinin bugün yazılanlardan pek farklı olduğunu söyleyemeyiz. Hâlâ "kalbi kadar temiz sayfalarda yazmasını istediği için teşekkür" edenler olduğu gibi unutulmama dileğini "Sepet sepet yumurta"lı manilerle ifade edenler de aynı yoğunluk ve çoklukta. Ancak eskiden sadece aşk, sevgi, dostluk gibi kavramların yeraldığı hatıra defterlerinin bugün yerini ideolojilerin ve inançların yansıdığı dizeler içeren defterlere bıraktığını söylemek mümkün. Aşkını olduğu kadar inancını coşkulu yaşama arzusu genç lerin en öne çıkan yönü. Ancak bunlara çizilmeye çalışılan sınırlar heyecanlı tepkilerini çekebiliyor. İşte birkaç örnek: "Sevmek gözgöze değil aynı yöne bakmaktır", "Ya İslam'da erirsin/ Ya inkarda çürürsün/ Yol mezarda bitmiyor/ Girdiğinde görürsün" , "Beklenen gün gelecekse/ Çekilen çileler kutsaldır","Kanlı şafakların ardından güneş, kanlı gözyaşlarının ardından hakikat doğar" gibi...
 <br/>
 <br/>
 En değerli eşyalarımız arasında yeraldı hep hatıra defterlerimiz. Onları yitirmek hafızamızı yitirmek kadar korkunçtu belki de. Bu yüzden gözümüz gibi korur, namus gibi saklardık en mahrem sırları gizlediği için. Bugün hâlâ bu tür alışkanlıkları olan insanlar görmek güzel. Günübirlik yaşayıp, geçen her günü hiç yaşanmamış gibi maziye gömme hatasına düşmediklerini anlıyoruz böylece. Eskiden beri hatıra defterlerinde aynı tür ifade ve dizelerin yeraldığını düşünürsek özgün ifade ve dizelerin hatırlanma ihtimalini yükselteceğini söyleyebiliriz. İlham perilerine gerekirse fazla mesai yaptırmak bunu sağlayacaktır. Mazinin tozlu sayfaları arasında yok olmamak için bir de bunu denemeli. Bizden söylemesi...
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hatira-hatira-dedin_505790), [web.archive.org (arşiv bağlantısı)](http://web.archive.org/web/20150507023330/http://www.aksiyon.com.tr:80/dosyalar/hatira-hatira-dedin_505790)
