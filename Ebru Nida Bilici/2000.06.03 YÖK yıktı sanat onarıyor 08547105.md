# YÖK yıktı, sanat onarıyor

*Ebru Nida Bilici 2000.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Diğer öğrencilerden çok farklı bir ruh halindeler. Yaşadıkları stres ve sıkıntılardan uzaklaşmak, biraz rahatlamak ve huzur bulmak için geliyorlar kurslarımıza. Doğru bir tercih bu. Onları bu noktada tedavi edecek en önemli şey sanat" diyor, tezhip hocası Ahmet Duru.
  </font>
 </div>
 <div id="newsText">
  <font class="detail-text">
   On öğrencisinden dokuzu başörtüsü mağduru. Kimi işinden, kimisi okulundan olmuş başörtüleri bahane edilerek. Ancak onlar gibi yüzlercesi var yaşadıkları sıkıntılardan uzaklaşmak için sanatı tercih eden. Hem zaten bunun için bol bol vakitleri de var artık. Çünkü okumaları ya da çalışmaları için hiç bir imkan bırakılmamış onlara. Çoğunluğu İstanbul'da olmak üzere binlerce başörtülü genç kız için bugün geleneksel el sanatları "geçici" kabul ettikleri bu dönemi daha huzurlu ve kazançlı geçirmenin en doğru yolu. Ama okullarına dönmek bugün mümkün kılınsa onları hiçbirşey tutamaz belli. Hepsi o günü dört gözle bekliyor.
   <br/>
   <br/>
   Onlar yeni meşguliyetleriyle mutlu görünüyorlar. Belki de aylardan beri çevrelerindeki insanlar onları nadiren bu yüz ifadeleriyle gördü. Ama bir yanları hep buruk. Bunu anlamak zor değil. Çünkü kolay değil yıllarca emek ve zaman harcayarak elde ettikleri eğitimlerini yarıda kesmek ve bir yerlere gelmişken birilerinin keyfi kararlarıyla hayatlarını sil baştan düzenlemek.
   <br/>
   <br/>
   Şimdi dünyalarını dolduran tek şey öğrenme konusunda bir hayli hevesli oldukları el sanatları. Hat ve tezhip öğrencisi altı bayanla yaptığımız söyleşi öncesi hocalarıyla da görüştük. Tezhip hocası Ahmet Duru öğrencilerinin bu sıkıntılı durumlarına kayıtsız kalamadıklarını, ihtiyaç duydukları her konuda onlara yardımcı olmaya çalıştıklarını söylüyor. Zaten çok yoğun bir temposu varmış tezhip eğitiminin. Günün yaklaşık yedi saati tezhip hocasının gözetimini gerektiren bir çalışma içindelermiş. Evde de devam eden çalışmalar öğrencilerin gayretleri sayesinde başarılı sonuçlar vermiş. Kurs sonunda düzenlenen sergide iki buçuk aylık kursiyer öğrencilerin bile çok beğeni toplayan eserleri yer alıyor. Ahmet Duru bu gayretlerini devam ettirirlerse kısa sürede icazet alacaklarına inandığını söylüyor öğrencilerinin. Hepsini çok zeki ve akıllı buluyor. Bu yoğun tempo ve ilgi sonucu başlarda yaşanan sıkıntıları üzerlerinden attıklarını söyleyen Duru, öğrencilerinin tezhibi terapi aracı olarak gördüklerini belirtiyor.
   <br/>
   <br/>
   Yusuf Gülen ise hat hocası, aynı kurumda. Hepsi de başörtüsü mağduru olan altı öğrencisi var. Öğrencileri ya üniversiteden ayrılmak zorunda kalmışlar ya da imam hatip kökenli oldukları için üniversiteye girmeleri imkansız hale getirilmiş. Gülen'e göre hepsi de hattın değerini çok iyi biliyor. Çok çalışkan ve gayretliler. Gülen de öğrencilerin okuma ya da başörtüsüyle çalışma imkanları ellerinden alındığı için oluşan boş vakitlerini bu şekilde doldurmaya çalıştıkları görüşünde. Bu yolla kafalarını dinlendirdiklerini düşünüyor öğrencilerin. "İşin başında onlar da bu seviyeye gelebileceklerini tahmin etmiyorlardı belki ancak yaptıkları eserler sergilenince hevesleri arttı" diyor Gülen.
   <br/>
   <br/>
   'Hayatın içinde kalmalı'
   <br/>
   <br/>
   Zafergül Dengiz'se tezhip dersleri alan bir resim öğretmeni. Kader onu bazı öğrencileriyle aynı sıralarda oturmak üzere burada birleştirmiş. Dengiz'in üç yıllık bir öğretmenlik dönemi olmuş. Bir buçuk sene devlet okullarında, bir buçuk sene de özel bir okulda çalıştıktan sonra hiçbir uyarı yapılmadan okuldan uzaklaştırılmış. Bu onun kendine güvenini sarsmış. Dengiz bu dönemi şöyle anlatıyor: "Başörtüm yüzünden hiçbir yer kabul etmiyordu başvurularımı. Kendimi boşlukta hissettim. Maddi olarak da yeni durumum beni etkiledi. Zaten eskiden beri boş durmayı sevmeyen bir özelliğim var. Öğrenciliğimde de sonrasında da seramik, bilgisayar, formasyon, musıki gibi çeşitli kurslara gitmiştim. Bir türlü tatmin olamadım. Yeni şeyler öğrenme konusunda doyumsuzum. Tezhip de uzun zamandan beri öğrenmek istediğim bir sanat dalıydı. Bu boşluğu bununla doldurmak için kursa katıldım."
   <br/>
   <br/>
   Henüz iki buçuk ay olmuş Zafergül kursa başlayalı. Ancak hocaların en başarılı bulduğu öğrencilerden biri. Tezhip öğrenme isteğinin vaktini değerlendirme dışında sebepleri de var onun için. O bunu şöyle anlatıyor: "Tezhip çok zor gibi görünüyordu. Biraz kendimi zorlamak istedim. Çünkü bu kadar güç bir şeyi başarırsam başka güçlükleri de aşabileceğime inandım. Ayrıca estetik ve geleneksel oluşu da beni cezbetti. Kur'an'la birleşmesi ilgimi artırdı. Maneviyatımıza yakın bir sanat dalı. İnsanı ruhen rahatlatıyor. Böylece sıkıntılarımdan kurtuluyorum. Ayrıca sabrı öğrendim ben tezhiple." Zafergül Dengiz kursa geldiğinde kendisiyle aynı kaderi paylaşan insanları gördüğünü söylerken onları çok iyi anlayabildiğini ifade ediyor. İtilmiş insanlar olarak aynı çatı altında birleştiklerini, böylece birbirlerine destek olduklarını söylüyor. Kendilerine güvenlerinin arttığını ifade eden Zafergül başkalarına da bu tür meşguliyetler edinmelerini tavsiye ederken şöyle diyor: "Dışa açılsınlar, kendilerini aktif hale getirsinler içe kapanmasınlar. En sıkıntılı zamanlar bunlar bizim için. Ancak hayatın içinde kalıp birbirimizi yaşamamız gerekiyor."
   <br/>
   <br/>
   Tezhip sabrı öğretiyor
   <br/>
   <br/>
   Şükran Sadoğlu imam hatip lisesi mezunu olduğu için ÖSS'de otuz puanının düşürüldüğünü bu yüzden hedefi olan edebiyat fakültesine girmesinin gerçekleşemediğini söylüyor. Hem zaten girebilseydi de başörtüsünden dolayı okuyamayacağını biliyor. Aylarca kendini boşlukta hissettiğini söylüyor Şükran. Ona göre üniversiteyi okumak herşey değil belki ama toplumun üniversite mezunu ile lise mezununa bakışının farklı olduğu görüşünde. Ne yapacağını düşünmekle geçirdiği sıkıcı beş aydan sonra tezhibe olan ilgisi nedeniyle tezhip kurslarına katılmaya karar vermiş. "Rahatlamaya ihtiyacım vardı" diyor Şükran tezhip öğrenme sebebini açıklarken. "Tezhip bunu sağladı. Manevi önemi de ilgimi çekiyordu. İki buçuk aydır bu kurstayım. Yoğun bir temposu var ve bu da beni farklı sıkıntılardan uzaklaştırdığı için hoşuma gidiyor. İlerletip profesyonelce ilgilenmek istiyorum tezhiple. Ancak uygulamalar değişir de üniversiteye girişim gerçekleşirse tezhibi bırakmayıp birlikte yürütmeye çalışırım" diyor. Ancak okula dönmesi gerçekleşmese bile dünyanın sonu değil ya, kendini geliştirip icazet aldıktan sonra üretim yapacak kadar ilerletmeyi ve bundan para kazanmayı da düşünebileceğini söylüyor. Şükran benzer durumları yaşayan başörtüsü mağdurlarına geleneksel el sanatlarıyla ilgilenmelerini tavsiye ediyor. Bu sanatların insanlara sabrı öğrettiği gibi rahatlatıp, huzur verdiğini söylüyor.
   <br/>
   <br/>
   Maliyeti yüksek ama...
   <br/>
   <br/>
   Tezhip kursiyerlerinden Aygün ve Aysun Savaş adlı ikiz kardeşler Şükran Sadoğlu'nun okuldan arkadaşları. Aygün'ün üniversiteye girişi de Şükran'ınkine benzer şekilde imkansız hale getirilince çok kötü günler yaşamış. Yıpranmış ruhunu tamir için tezhibi öğrenmek istemiş o da. "Bana çok şey kazandırdı" diyor tezhip için. Başta bir hayli zorlanmış aslında. Çünkü büyük dikkat, özen ve sevgi isteyen bir sanatmış tezhip. Ama şimdi daha rahat olduğunu ve tezhibi öğrendikçe daha çok sevdiğini söylüyor. Kardeşler şimdi bilgisayar kursuna da gidiyor. Hocalarının kendileriyle yakından ilgili olduğunu da ilave ediyor Aygün. "Her sıkıntımızı rahatlıkla konuşabiliyoruz" diyor onlar için. Tezhibin kendisine kazandırdıklarını ise şöyle özetliyor Aygün: "Tezhip insana çok şey kazandırıyor aslında. Sabrı öğrendik herşeyden önce ve buna çok ihtiyacımız vardı şu sıralar. Bunun dışında günlük hayatımızda da değişiklikler oldu. Örneğin artık daha seçici oldum. Giyimimden takılarıma herşeyi alırken estetiğine daha çok dikkat ediyorum." Tezhip maliyeti yüksek bir sanat. Ancak ikizlerin ailesi ikiye katlanan giderler karşısında desteklerini çekmiyorlarmış. Anlaşılan bunalımlı, depresyon geçiren evlatlar yerine onları meşgul ederek huzurlarını teminde destek olan bu sanata aileler de önem veriyor.
   <br/>
   <br/>
   İkizlerden diğeri olan Aysun ise daha az gergin geçirmiş okuyamama şokunu. Burukluğunu gizlemiyor ancak birbirlerine tutunarak ayakta kaldıklarını söylüyor. Üniversiteye giremeyişinin ona başka alanlarda kazanımlar sağlama gereğini farkettirdiğini söylüyor. Arkadaşlarından bazılarının eve kapanıp, adeta dünyaya küstüğünü söylüyor Aysun ve ekliyor: "Yaşamdan umutlarını kesecek kadar etkilendiler yaşananlardan. Ancak biz boş durmaktansa üreterek rahatlayacağımızı düşündük. Öyle de oldu." Önceden beri bu tür el sanatlarına ilgisi olduğunu da söylüyor Aysun. Eskiden bir esere baktığında pek anlamadığını ama şimdi belli bilgiler ışığında gördüğünü belirtiyor incelikleri. Aysun tezhibi tam anlamıyla öğrendikten sonra da boş durmayı düşünmüyor. Onu bekleyen bir sonraki kurs hat kursu. İkisinde de ustalaşma gibi hedefleri var.
   <br/>
   <br/>
   Huzur sanatta
   <br/>
   <br/>
   Habibe Kadıoğlu hat öğrencisi. İstanbul Üniversitesi Fizik Bölümünün üçüncü sınıfından ayrılmış başörtüsü yüzünden. "Okuldan ayrıldığımda ne olduğunu, geleceğimle ilgili neler olabileceğini tam kestiremedim ilk başta" diyor ancak sonra bakmış bu şartlarda okuması imkansız, eskiden beri öğrenmeyi hayal ettiği hattı öğrenmeye karar vermiş. Beş altı ay kadar olmuş hat kursuna başlayalı. "Bu kursla kendime güvenimi yeniden kazandım. Okul haricinde de birşeyler yapabildiğimi gördüm. Çünkü okul herşey değil. Önemli olan insanın birşeyler üretebilmesi ve bunu kendine ve çevresindekilere ispatlaması" diyor. Ancak yine de toplumun üniversiteye verdiği önemden dolayı hem okulunu hem de hat eğitimini birlikte yürütmek istediğini söylüyor ve sebebini şöyle açıklıyor: "Hat beni çok rahatlatıyor, huzur veriyor. Hat sabrı öğretiyor zaten insana. Bir de ruh inceliği kazandırıyor.
   <br/>
   <br/>
   Bazen kendimi bir ibadet yapıyor gibi hissediyorum."
   <br/>
   <br/>
   Ailesi başka bir şehirde yaşıyor Habibe'nin ancak o İstanbul'da kalmaya devam ediyor kursuna devam edebilmek için. Ailesi bu durumu olumlu karşılıyormuş. "Çünkü" diyor, " benim birşeylerle meşgul olduğumu görmek onları da memnun ediyor." Habibe İngilizce kursuna da gidiyor aynı zamanda. Burada tanıştığı arkadaşı Fatma Zehra Şükür'ü ise hat kursuna gitmeye o ikna etmiş.
   <br/>
   <br/>
   Zehra da İstanbul Üniversitesi mağdurlarından. Kimya son sınıfı okuyacakmış başörtüsü engeli olmasaymış. "Yaşadığım onca gerginliğe rağmen inancım gereği ayrıldığım için kendimi rahatlatmaya çalıştım ve ailem de destek oldu" diyor Zehra o dönemi anlatırken. Ancak çevredekilerin 'Son sınıftasın neden bıraktın okulu' şeklindeki müdahaleleri kendini daha kötü hissetmesine sebep oluyormuş. Habibe'nin teşvikiyle başladığı hat kursuna gidene kadar hatla ilgili bilgisinin olmadığını söyleyen Zehra daha önce hiç bir sanat dalıyla da ilgilenmemiş. Hattâ müzik bile dinlemezmiş. 'Bana ait farklı bir yanım olsun' isteğiyle başlamış kursa. Ancak hat'la tanışınca onun mucizevi etkilerini keşfetmiş. "Hat bende terapi etkisi yaptı" diyor Zehra ve devam ediyor; "Kendimden geçiyorum hat yazarken. Hattâ evdekiler kendi kendime konuştuğumu bile söylüyorlar. Çok rahatlıyorum. Bir tür özüne dönme gibi algılıyorum onu. Yüksek bir motivasyon gerekiyor zaten. Yazmış olmak için yazmaya çalışırsanız yazamazsınız. İsteyerek yazmanız gerekiyor."
   <br/>
   <br/>
   Zehra, hat ile kendisi arasında ilginç bir benzerlik de kuruyor ve bunu şöyle açıklıyor: "Hat konusunda bir yerlere gelmek hatta icazet almak için en az dört beş sene gerekiyor. Bu yönümüzle hat ve ben birbirimize benziyoruz. Onunla ilgili geleceğe dair hiçbir şey bilmediğim gibi kendimle ilgili de birşey bilmiyorum." Zehra Avrupa kökenli bir sanat dalı yerine geleneksel bir sanat olan hatla ilgilenmesini ise hattı kendisine daha yakın görmesiyle açıklıyor ve şöyle devam ediyor: "Biz onun kültürüyle yetişmişiz. Dinimize ve tarihimize damgasınını vurmuş bir sanat. Her yönüyle ruhumuzu dinlendiriyor. Bu yüzden ona ihtiyaç duyuyoruz".
   <br/>
   <br/>
   Onlara bakış hep acımasız ve önyargılı oldu şimdiye dek. "Gülü sopasıyla yolanlar"la bir görüldükleri yetmedi, tehlikeli kabul edildi başörtülüler. Örgütlerle bağlantılı oldukları, ideolojik sebeplerle örtündükleri iddia edildi yıllarca. Oysa gülü incitmek şöyle dursun güller yetiştirmeye adaydı onlar. Bir kenara itilmenin, sahip olduklarını kaybetmenin kazandırdığı tek şey 'zaman' oldu onlara. Eğer kendilerine biçilen rollerin insanı olsalardı örgüt evlerinde ya da olayların içinde bulurduk onları. Oysa onlar zamanlarını yıpranmış naif ruhlarını onarmak, rahatlamak, huzur bulmak; hepsinden de öte üretmek için kullanıyorlar şimdi. Yıkmaya çalışan binlerce insanın gölgesinde kalsalar da onlar ürettikleriyle kazanmayı hedeflemişler. Daha fazla yıpranmalarına göz yummak yerine haklarını geri vermeye ne dersiniz? Bu daha adil olacaktır...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6218-yok-yikti-sanat-onariyor.html), [web.archive.org (arşiv bağlantısı)](http://web.archive.org/web/20140714203311/http://www.aksiyon.com.tr:80/aksiyon/haber-6218-yok-yikti-sanat-onariyor.html)
