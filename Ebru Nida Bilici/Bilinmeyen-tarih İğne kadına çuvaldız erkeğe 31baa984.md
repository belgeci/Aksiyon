# İğne kadına çuvaldız erkeğe

*Ebru Nida Bilici Bilinmeyen-tarih*

<div>
 <p>
  <font>
   İçinde bulunduğumuz dönem bir geçiş dönemi. Geleneksel aile modeline göre yetişmiş kadınlar modern ailede kendine yer bulamıyor. Kendi gücünü kullanmayı öğrenmediği için hep birilerinin himayesini bekliyor.
   <br/>
   <br/>
   Kadınların yaşadıkları ailevi ve toplumsal sorunlar farklı bir yaklaşım ve hassasiyet içinde yine kadınlar tarafından çözüme kavuşturulmaya çalışılıyor. İstanbul’un Üsküdar ilçesinde hizmet veren İstanbul Kadın Aile ve Danışma Merkezi (İKAMER) evlilikte yaşanan problemlerden, boşanma ya, sosyal yardımlaşmaya; kadınların sosyal haklarından yabancısı oldukları hukuki konulara kadar birçok alanda bilgilendirme hizmeti veriyor. İKAMER’de başörtüsü mağduru üç avukat görev yapıyor. Başörtülü olmaları nedeniyle adliyelerde görev yapmaları engellenen bu üç hanım avukat, birikimlerini danışmanlık merkezinde değerlendiriyor.
   <br/>
   <br/>
   Hangi kesimden olursa olsun toplumdaki kadınların yaşadığı problemleri siyaset, medya ve resmi kurum bazında bizzat yaşayan ve gözlemleyen avukatlardan Özlem Topal’ı Kanal 7’de üç yıl süreyle yürüttüğü sabah kuşağı programlarından, Sibel Eraslan’ı Refah Partisi’nin İstanbul kadın kolları başkanlığından ve Vakit gazetesindeki köşe yazılarından, Güller Yıldız’ı da başörtülü olduğu gerekçesiyle Gümüşhane Barosu’ndan ihraç edilmesi olaylarından hatırlayacaksınız.
   <br/>
   <br/>
   Sorunlarla başa çıkmayı bilmiyoruz
   <br/>
   <br/>
   Merkezin kurulması ve hizmet çerçevesi dahilinde kadınlarla kurdukları diyaloglar, ülkemiz kadınlarını daha iyi tanıma imkanı sunmuş İKAMER ekibine. Kadınlarımızın sorunlarının çözümü konusunda herhangi bir adım atma, çözüm üretme ya da karar verme yetilerinin olmadığı yönünde bir düşünce hasıl olmuş ne yazık ki. Ancak onlara göre ana sebep kadınlarımızın anne babaları tarafından hayata hazırlanmamış olmaları. Karşılaşabilecekleri sorunlar karşısında nasıl davranmaları gerektiği öğretilmemiş. Kadınımız bugün dünden daha zor şartlarda yaşam mücadelesi vermek zorunda. Çünkü içinde bulunduğumuz dönem bir geçiş dönemi ve geleneksel aile modeline göre yetiştirilmiş kadın modern ailede kendine yer bulamıyor. Kendi gücünü kullanamadığı için de birilerinin himayesini bekliyor. Tek başınayken ayakta durabilmeyi başaramıyor. Çünkü bu konuda eğitilmemiş. Böyle olunca okumuşu da okumamışı da boşanma dönemlerinde ya da aldatıldıklarını anladıklarında bunalıma giriyor. Oysa kadın da her canlı gibi her tür acı karşısında ayakta kalabilmeyi başarmalı. Evdeki konumu ve etkinliği noktasında ihtiyaç duyulan ve yokluğu telafi edilemeyen bir fert olmalı. Bizim toplumumuzda kadının yeri ve anlamı çok büyük. Ama kendi gücünü azımsayarak ailedeki etkinliğini kaybediyor zamanla.
   <br/>
   <br/>
   “Artık Erkekleri Daha İyi Anlıyoruz”
   <br/>
   <br/>
   Yaşadıkları hem kadınlarla hem de erkeklerle ilgili düşüncelerini değiştirmiş görünüyor İKAMER ekibinin. “Dinlediğimiz hikayeler fikrimizi değiştirdi” diyorlar hayal kırıklıklarını ifade ederken. Üstelik artık karşı safta hissediyorlar kendilerini. “Kimsenin kocası kendisinin tapulu malı değildir. Bir noktadan sonra karşıdakinin de bir başka insan olduğunu ve onun da istek, hak ve tercihleri olabileceğini anlamaları gerekiyor. Ve hiçbir kadın bir mantar gibi bir başkasına asılarak yaşamamalı. Kimseye bağımlı olmamalı” diyorlar kadınların hatalı tavırlarının altını çizerken.
   <br/>
   <br/>
   Kadınların yapmayı düşündükleri şeyleri yapmaya hazır olmamaları da bir başka üzüyor onları. Çünkü yardım etmek için kapılarını açtıkları kadınlar başlangıçta “Ne iş olsa yaparım” derken iş bulununca yan çiziyor. Ya da boşanması gerektiğine inandığı ve başka da çıkar yolunun olmadığı hallerde bile bir anda bu kadar emin olduğu bir karardan vazgeçebiliyor. Üstelik bu konudaki tek korkusu kendi kendine bakabileceğinden emin olmaması. Hür teşebbüs gücüne sahip değil hiçbiri. Kendi emeğine ve gücüne bağlı olarak çalışmak zorunda kalsa başaramıyor. Bununla karşı karşıya kalmışsa vazgeçiyor herşeyden. Çünkü özgüveni yok. Ancak İKAMER’cilerin bu konuda bir çekincesi var. Yanlış anlaşılabilecekleri şu konuda uyarıyor ve “Bizler evliliğe inanan, sorunlu evlilikleri kurtarmaya çalışan insanlarız. Feministçe, ‘boşayın kocalarınızı, gelin’ demiyoruz. Ama bir konuda şikayetçiysen rol yapma, probleminin çözümü için çaba sarfet diyoruz. Tarafsız olarak doğru davranmayı öğütlüyoruz kadınlara. Hatalı oldukları noktalarda da karşı tarafı savunmak durumunda kalabiliyoruz. Amacımız kadının kendisi ve ailesi için nasıl davranması gerektiğini anlamasını sağlamak. Hakkaniyetçi bir tavrımız var.” diyorlar.
   <br/>
   <br/>
   Kız evlat evlenince sorumluluk bitiyor mu?
   <br/>
   <br/>
   Evlatlarının kurduğu ailedeki rolünü başarıyla yerine getirebilmeleri konusunda anne babalara da önemli yükümlülüklerin düştüğüne işaret eden İKAMER ekibi: “ Anne babalar kız evlatlarını hayata doğru bir şekilde hazırlamadıkları gibi evlenince de bütün sorumluluğundan kurtulduklarını düşünüyor, onu yalnız bırakıyorlar. Kız evlat evliliğinde bir sorun yaşadığında anne babasının ‘ya çocuklarını bırak da gel’ ya da ‘kocanın dediğinden çıkma’ şeklindeki  yaklaşımıyla karşılaşıyor. Çoğu zaman kız çocuğunun problemi yok farzediliyor. Erkek çocuk evliliğinde problem yaşadığında ise ona hem madden hem de manen destek devam ediyor. Bu köyde de böyle, kentte de böyle.”
   <br/>
   <br/>
   Başörtüsü Dava Değil Bireysel Haktır
   <br/>
   <br/>
   Konu Türkiye olunca kadın sorunu mu aranır? Bir başka kadın sorunu da başörtülü üniversite öğrencileriyle kamu çalışanlarının eğitim ve çalışma hakkının gaspı. Ancak Topal, Eraslan ve Yıldız’a göre kızlar kamusal alana girmek istiyor ama mücadeleleri yeterli değil. Başörtüsüyle okumak ya da çalışmak isteyen bayanlarla yaşadıkları açmazları ise şöyle özetliyorlar: “Yasal bir mücadeleye girmelisiniz diyoruz. Ama kimse bu zahmete katlanmıyor. ‘Ne fayda göreceğim?’ diyor. Oysa 15 sene sonra da olsa bu mücadeleden alınacak sonuç sonraki nesillere yarayacak. Uzun vadeli hedefler belirleyemiyoruz.”
   <br/>
   <br/>
   Bu konuda ailelerin de, kız öğrencilerin de günübirlik düşünüyor olmalarından yakınan İKAMER, diplomanın bir çeyiz malzemesi olarak görülüyor olmasını eleştiriyor. Onlara göre kızların çoğu çalışmayı bile düşünmüyor okul bitse de. Kariyerim olursa, iyi bir diplomam olursa iyi bir eş bulma imkanım artar diye bakıyorlar olaya. Oradaki mücadeleyi de bu düşünce öldürüyor. Avrupa İnsan Hakları Mahkemesi’ndeki dava sayısına bakınca bunun doğruluğunun anlaşılabileceğine işaret ederlerken Türkiye’de eğitim hakkı konusunda sadece 30 bin, Strasbourg’da ise 600 dava görüldüğünü belirtiyorlar. Olayı resmen çözebilmek içinse bu kız öğrencilerin “Eğitim hakkı” diye bir taleplerinin olması gerekiyor. Genç kızlarımızın en önemli hatasının konuyu cemaatlerin çözmesini beklemeleri olduğuna işaret ediyor bayan avukatlar. Konuyu bireysel bir hak olarak görmeyişimizin sonucu olarak bu konunun “siyasal bir hareket” olarak algılandığını söylüyorlar.
   <br/>
   <br/>
   İKAMER bir sivil toplum kuruluşu olarak toplumumuzun en önemli yaralarından birine çare olmaya çalışıyor. Ancak çözüm tek tarafın çabasıyla olacak gibi değil. Kadınlarımızın kendi mutluluklarını temin edebilmesi; dolayısıyla da sağlıklı aileler kurarak sağlıklı nesiller yetiştirmesi için kendi güçlerinin farkına varması gerekiyor.
   <br/>
   <br/>
  </font>
 </p>
 <p>
  <font>
   (Bu yazı 120 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1258), [web.archive.org (arşiv bağlantısı)](http://web.archive.org/web/20050301154046/http://www.aksiyon.com.tr:80/yazdir.php?id=1258)
