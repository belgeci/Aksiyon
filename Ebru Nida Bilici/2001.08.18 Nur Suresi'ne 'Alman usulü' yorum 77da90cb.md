# Nur Suresi'ne 'Alman usulü' yorum

*Ebru Nida Bilici 2001.08.18*

<div>
 <p class="spot">
  Düne kadar kızlarını okutmaları için teşvik edilen, baskı gören insanlar, sonunda gönüllü olarak bu işe koyuldular. Ancak daha önce geleneğin etkisiyle hayatın dışında tutulan kızlarımız, son yıllarda başörtüsü engeline takıldılar.
 </p>
 <p class="metin">
 </p>
 <p class="metin">
  Düne kadar kızlarını okutmaları için teşvik edilen, baskı gören insanlar, sonunda gönüllü olarak bu işe koyuldular. Ancak daha önce geleneğin etkisiyle hayatın dışında tutulan kızlarımız, son yıllarda başörtüsü engeline takıldılar.
 </p>
 <p class="metin">
  Sakın başörtüsü deyip geçmeyin, çünkü birkaç metrelik bez parçası olarak tanımlanan bu giysi Türk siyasi hayatında ilk kez bir anamuhalefet partisinin kapatılması konusundaki en önemli gerekçeyi oluşturdu. Konu bu derece ciddiyet kazanınca başörtüsü lehinde yazı yazmak cesaret isteyen bir iş oldu. Yolsuzluklar ve ekonomik kriz içinde ecel terleri döken millet için başörtüsü yasağı traji-komik bir hadise olmaya devam etse de, başörtüsüne ciddi ciddi muhalefet yapmayı dini bir vecibe olarak görenler de çıkmıyor değil.
 </p>
 <p class="metin">
  Bu zincirin son halkalarından biri de Ankara Üniversitesi İlahiyat Fakültesi'nden Prof. Dr. Beyza Bilgin. İlahiyat eğitiminin yanısıra pedagoji alanındaki ihtisasıyla bilinen Prof. Bilgin'in her Müslüman gibi dini anlama ve anladığına göre yaşama özgürlüğü bulunuyor. Onun sade bir Müslüman olmanın ötesinde bir bilim kadını sıfatıyla bu konudaki fikirlerini başkalarıyla paylaşması ya da kitaplaştırmasından da doğal bir şey yok.
 </p>
 <p class="metin">
  Ancak ilginç olan Prof. Bilgin'in Türkiye Cumhuriyeti'nin anayasal bir kuruluşu olan Diyanet İşleri Başkanlığı'nın yetkili biriminin başörtüsünün dindeki yeriyle ilgili verdiği fetvaya yönelik eleştirilerinin, bir Alman vakfının yayınladığı Türkiye raporunda yer alması.
 </p>
 <p class="metin">
  Türkiye'de yaşayan ve sosyal hayatta yer almak  isteyen insanların önünde sayısız engeller var. Bir de hem dindar, hem bayan iseniz bu sayısız engele tuz biber nevinden bir engel daha ekleniyor: Başörtüsü. Bütün bu engelleri aşarak belli bir yere gelmiş bir bayan olarak Prof. Bilgin'in sayıları 10 binlerle ifade edilen hemcinsleriyle empatik bir ilişki kuramaması bir yana, Almanya'da muhafazakar Hıristiyanlar'la özdeşleşmiş Konrad Adenauer Vakfı'nın din özgürlüğü konusunda olumsuz sayılabilecek bir yaklaşımı öne çıkarması ilgi çekici. İlgi çekici olmaz mı? Sorunu asıl yaşayan dindarlar olduğu halde, konunun aslında bir yanlış anlamadan dolayı sorun haline getirildiğini söyleyen bir din kadını meseleyi dindar Hıristiyanlar'a yakın bir vakıf platformunda tartışıyor.
 </p>
 <p class="metin">
  Ele aldığımız çalışma, Almanya'daki Hıristiyan Demokrat Parti ile yakın ilişki içinde olan Prof. Beyza Bilgin'in verdiği bir konferansa dayanıyor. Haziran ayında yayınlanan çalışma 'Türkiye Raporu: İslam'da Kadının Rolü ve Türkiye'de Kadın' başlığını taşıyor.
 </p>
 <p class="metin">
  Raporda yalnız başörtüsü konusu ele alınmıyor tabii. Geleneğin yanlış anlaşılmasından dolayı kadının konumunu gerileten birçok konuda önemli açıklamalar gündeme getiriliyor. Çeşitli topluluklarda kutsal kitaplara dayandırılarak üretilmiş 'cennetten atılma hikayesi'nin Hz. Havva'nın suçu olduğunun kabulü meselesi, kadının potansiyel suçlu olup olmadığı, kadınların vaizliği, boşama hakkının yanlızca erkeğe mi ait olduğu gibi meseleler raporun diğer bölümlerinde takdire şayan bir üslupla açıklanmış.
 </p>
 <p class="arabaslik">
  "Diyanet mensupları içtihat yapmıyor"
 </p>
 <p class="metin">
  Ancak raporda Kur'an'daki tesettür ayetlerini mercek altına alarak kendi yorumları eşliğinde irdeleyen Prof. Bilgin, ayetin asırlardan beri yanlış anlaşıldığını, aslında örtünme ile kastedilen şeyin bilinenden farklı olduğunu söylüyor. Bilgin'in ayet yorumlarına bakınca satır aralarından sorunun cevabını görmek mümkün ancak Bilgin'in gözünden kaçan bu nüansların ayeti yanlış anlamasına sebep olduğunu anlıyoruz. Öncelikle Nur suresinin 31. ayetini değerlendiren Prof. Bilgin, Muhammed Esed'e ait tefsirlerden yola çıkarak konuya kendi yorum ve anlayışlarını ekliyor. Bilgin, raporun kimi yerlerinde içtihad yapmaktan kaçındıkları için Diyanet İşleri Başkanlığı Din İşleri Yüksek Kurulu üyelerini suçlarken kendine has içtihatlarla konuyu açıklığa kavuşturmaya çalışıyor. Nur suresinin 31. ayetinde; "İnanan kadınlara söyle onlar da gözlerini bakılması yasak olandan çevirsinler; iffetlerini korusunlar; (örfen) görünmesinde sakınca olmayan yerleri dışında, cazibe ve güzelliklerini açığa vurmasınlar ve bunun için başörtülerini yakalarının üzerine salsınlar. Cazibe ve güzelliklerini kocalarından, babalarından, kayınpederlerinden, oğullarından, üvey oğullarından, kardeşlerinden, erkek kardeşlerinin ya da kız kardeşlerinin oğullarından, kendi evlerindeki kadınlardan, yahut yasal olarak sahip oldukları kimselerden, yahut kendilerine bağlı olup cinsel isteklerden yoksun bulunan erkeklerden ya da kadınların mahrem yerlerinin henüz farkında olmayan çocuklardan başka kimsenin önünde açığa vurmasınlar; ve yürürken gizli görkem ve güzelliklerini belli edecek şekilde ayaklarını yere vurmasınlar. Ve siz ey müminler hepiniz topluca günahkarca davranışlardan dönüp Allah'a yönelin ki kurtuluşa erişesiniz" denirken ayetin Bilgin cephesinden algılanma şekli şöyle:
 </p>
 <p class="arabaslik">
  'Himar' örtü müdür, başörtüsü müdür?
 </p>
 <p class="metin">
  "Kadınlar "örtülerini yakalarının üzerine indirsinler" diye tavsiye edilmesi ne içindir acaba? Bazı tefsirlerdeki bilgilerden bu ayet indiğinde, kadınların yaka açıklıklarını herhangi bir şekilde, mesela eteklerinden parçalar kesip boyunlarına dolayarak örttüklerini öğreniyoruz. Bu davranış bize onların bu ayetten saç tellerini örtmeyi değil, elbisenin açıkta bıraktığı dekolteyi anladıklarını gösteriyor" diyen Prof. Bilgin'e göre  başörtüsü hem İslam'dan önce hem de İslam'dan sonra Arap kadınlarının kullandığı geleneksel bir örtüdür. Klasik müfessirlere göre bu başörtüsü kadınlar tarafından İslam'dan önceki dönemde az çok süs giysisi olarak kullanılır ve uçları örtünen kadının sırtına serbestçe bırakılırdı. O günün yaygın modasına göre kadınların giydiği gömleğin ya da bluzun önünde genişçe  bir açıklık bulunur, böylece göğüsler örtülmezdi. Bunun içindir ki, göğsün himar ile örtülmesi öğüdü bu iş için mutlaka kullanılmasının gerektiğini ifade etmez; sadece kadınların göğüs kısmının açık bırakılmasında sakınca bulunmayan yerlerden olmadığını ve dolayısıyla örtülmesi gerektiğini ifade eder.
 </p>
 <p class="arabaslik">
  "Başörtüsü Arap geleneğinin ürünü"
 </p>
 <p class="metin">
  Beyza Bilgin ayetin mealini birebir aktarırken yine ayetin içinde yer alan bir nokta dikkatinden kaçmış görünüyor. Çünkü Beyza Bilgin'in de ifade ettiği gibi İslam'dan önce ve sonraki dönemlerde başörtüsü zaten Arap kadınlarının başında varolan bir giysi idi. Dolayısıyla tesettüre aykırı olan kısım, başlarında örtüler olduğu halde uçlarını sırtlarına doğru sarkıtarak açıkta bırakılan göğüs idi. Yani zaten başlarında örtü olan kadınların tesettürlerini tamamlamaları için başınızı örtün şeklinde bir emre muhatap olmaları da beklenemezdi herhalde. Ancak başörtüsü gibi varlığı artık tartışma konusu bile olmayan bir konuda sıradışı görüşler ileri süren Beyza Bilgin'in tesettür ayetleriyle ilgili görüşlerini yine bir ilahiyatçı olan Fatma Candan değerlendiriyor. Candan bu konudaki yorumunu 'himar' kelimesinin Arap kavmindeki anlamına atfen yapıyor ve şöyle diyor: "Himar kelimesi genel anlamıyla fiil olarak örtme, gizleme; isim olarak örtü anlamlarında kullanılmıştır. Başörtüsünün farziyetini kabul etmeyen görüşün taraftarları himar kelimesini mutlak manada örtü olarak alıp "örtülerini yakalarının üzerine koysunlar" şeklinde anlıyorlar ve başın, ayetin kapsamına girmediğini, sadece göğüslerin, yakaların örtülmesinin farz olduğunu; inananlar ise himar kelimesinin o günkü toplumda başörtüsüne tekabül ettiğini ve Peygamber döneminde böyle uygulandığını ifade ediyorlar." Ancak Candan, himar kelimesinin lügat ve hadis metinlerinde "erkek ve kadınların başlarında kullandıkları örtü anlamında" olmasının öneminin yanı sıra, konunun mütevatir sünnetteki uygulamasıyla daha bir kesinlik kazandığını düşünüyor. Ona göre konunun anlaşılması salt kelimenin yorumlanmasıyla değil, Peygamber döneminde nasıl anlaşıldığının ve uygulandığının bilinmesiyle gerçekleşebilir. Başörtüsü bugüne  kadar tevatüren (müteselsil olarak),  nesilden nesile aktarılan bir uygulama olarak gelmiştir. Bu nedenle kesinlik ifade eder ve bağlayıcıdır. Namazın kılınma şekli, farz namazların rekat sayısı, haccın menasiki gibi. Bu noktada ilginç bir şeye dikkat çekiyor Candan. Peygamber'den sonraki dönemlerde cahilliye döneminin bazı uygulamaları tekrar hortlamış olsa da hiçbir zaman Müslüman kadınlar böyle bir mesnede dayanarak açılmamış ve açtırılmamışlardır!  Örtünme ile ilgili hükümlerin kesinliği konusunda hiçbir zaman bir şüphe duyulmamış ya da tesirlerini zayıflatacak tartışmalar olmamıştır ki uygulama kesin kabul görmüş ve bugüne dek ulaşmıştır.  Ve bu uygulamayı nakzedecek ne bir hadis ne de bir yorum olmamıştır. Mevzu ilk dönem tefsirlerinden itibaren  farklı yönleriyle  tartışıldıysa da sonuç hiçbir zaman başörtüsü kullanmama şeklinde bir noktaya varmamıştır. Ayrıca Keşşaf tefsirinde Zemahşeri'nin; kadınların başörtülerini arkaya salarak kullandıklarını, yakaları geniş olduğu için gerdan, göğüs ve çevresinin açık olduğunu ve ayetin, örtülerini ön kısımlarına salıvermelerini emrettiğini söyleyen Fatma Candan, Nesefi'nin de aynı görüşü savunurken kadınların örtmesi gereken bölgeleri baş, kulak, boyun, göğüs şeklinde sıraladığına dikkat çekiyor.
 </p>
 <p class="arabaslik">
  "Başörtüsü destekçilerinin görünmez amaçları"
 </p>
 <p class="metin">
  Bilgin raporun bir başka bölümünde bir konuda birden çok doğru olabileceğini, herkesin kendi anlayışına göre doğrulardan birine bağlanarak veya hiçbirine bağlanmayarak karşılıklı saygı ile yaşaması gereğine işaret ederken başörtüsü ile okuma mücadelesi veren kızlarımızı da eleştiriyor. Ona göre 'başörtülü kızların bu kıyafetlerinin hangi görünmez amaçlarla desteklendiği, o amacın  gerçekleşmesinden sonra kızların ve kadınların yine evlerindeki eski rollerine iade edilip edilmeyecekleri konusunda fikirler açıkça söylenmiş değil'. Oysa başka bir bölümde ülkemiz insanının kızların okutulması konusuna yakın bir geçmişe kadar sıcak bakmadığını ifade ediyor. Bu ifadeler karşısında akla şu soru geliyor: İnançlı olup aynı zamanda okumak isteyen kızların başörtüsü engeliyle karşılaşması aynı cahil düşüncenin ürünü değil mi? Yani "başörtülüler okuyamaz" diyenlerin  "kızlar okumaz" diyenlerden ne farkı var?
 </p>
 <p class="metin">
  Oysa Beyza Bilgin'e göre başörtüsü zamanla önemini kaybedip unutulacağı yerde İslam'ın en önemli emirlerinden biri olarak olmazsa olmaz şekilde dış giyimin bütününü etkiledi ve bambaşka bir giyim sanayiinin oluşmasına yol açtı. Normal boyda kıyafetler ayak bieklerine indirildi, saçın her telinin ve hatta göz deliğinden başka her yerin avret sayılması ve örtülmesi gerektiği şeklindeki yorum geri geldi, başörtüsünün sadece elbisenin açık bıraktığı dekolteyi değil, mantonun ve pardösünün yakasını da örtmesi gerektiği savunuldu. Tepkiler büyüdükçe büyüdü ve taraflarca bilimsel çalışmaları aksatacak derecede önemsenir hale geldi, ağırlaştı.
 </p>
 <p class="metin">
  Beyza Bilgin'in eleştirilerine muhatap olan kurumların başında ise Diyanet İşleri Başkanlığı ve ilahiyat fakülteleri geliyor. Sebep ise halkın İslam ile ilgili sorularına cevap mahiyetinde fetvalar veren Diyanet İşleri Başkanlığı Din İşleri Yüksek Kurulunun bile halen çağdaş hareketlilik gösterememiş, bu konuda çağdaş araştırmalar yapmamış(!) olması. Bilgin'e göre devlet uygulamalarında bir çelişki yaşanmakta. Devlet bir kurumu ile başörtüsünün Allah'ın emri olduğunu kızların ve kadınların saçlarının bir teli görünmemek üzere uzun örtülerle örtmelerini, sarkan fazla kısımları ile de boyunlarını ve yakalarını örtmelerini söylemekte, diğer bir kurumu ile başörtülü kızları okullara, üniversitelere ve iş yerlerine kabul etmemekte. Oysa devlet kurumları arasında birliği sağlamak durumundadır, öyle ki insanlar ikilemden kurtulsunlar ve rahatlasınlar!
 </p>
 <p class="arabaslik">
  İslam terbiyesi tesettürü gereksiz kılar mı?
 </p>
 <p class="metin">
  Örtünme ile ilgili bir başka ayet kadınların dışarı çıktıklarında üzerlerine bir dış kıyafet almaları hakkında. Bu ayette Hz. Peygamber'e şöyle hitap edilmiş: "Ey Peygamber, eşlerine, kızlarına ve mümin kadınlara toplum içine çıktıklarında dış kıyafetlerini üzerlerine almalarını söyle, bu onların tanınmalarını ve rahatsız edilmemelerini temin eder, ama unutma ki Allah çok bağışlayıcıdır, rahmet kaynağıdır (Ahzap suresi 59. ayet)." Esed'in açıklaması "Kadınların toplum içine çıktıklarında dış kıyafetlerini üzerlerine almaları tavsiyesindeki bilinçli müphemlik, bu terimin genel, zaman ve mekan üstü anlamıyla bir hüküm ifade etmekten çok, zamanın ve sosyal çevrenin sürekli değişmesi karşısında uyulması gerekli ahlaki bir rehber anlamı taşıdığını gösterir.
 </p>
 <p class="metin">
  Ancak Prof. Bilgin'in bu konuda da çarpıcı açıklamalarına rastlıyoruz. Ona göre İslam terbiyesinin tesiri ile zaman içinde Müslüman toplumlarda  bir kardeşlik davranışının gelişmesi beklenirken, tam tersine kaç-göç ve haremlik selamlık uygulamaları gelişmiş, kadınlar toplumun dışında tutulmuşlar.
 </p>
 <p class="metin">
  Esed, Ahzap suresinin mealinde yaptığı açıklamayla ayetteki müphemliğin dış kıyafet diye tabir edilen giysiye zaman ve sosyal çevreye göre şekil, renk ya da model bazında bir değişikliğe zemin hazırlayarak bir esneklik kazandırdığını ifade ediyor. Ancak Prof. Beyza Bilgin dış giysi olayını yok sayıp eğitim yoluyla bu tür giysilere gerek kalmadan tesettür konusunda daha rahat bir çizgiye geçmeyi öneriyor. Oysa ayette de yer almadığına göre bir kadının tesettürünü çevresindeki erkeklerin namus anlayışına ve eğitimlerine endekslemek ne kadar doğru olacaktır? Hadi diyelim bütün Müslüman erkekleri ideal seviyeye getirdiniz, farklı din ve inanışların etkisindeki erkeklere karşı ne yapmalı kadınlar? O anda çarçabuk bir dış kıyafet mi edinmeli?
 </p>
 <p class="metin">
  Görüldüğü gibi emirler gelir ve isteyen istediği gibi anlar ve anladığı gibi amel eder. Prof. Bilgin'in de ifade ettiği gibi dileyenin farklı hareket etmesi ve buna rağmen kendini iyi Müslüman hissetmesi için alternatif anlayışlar gizlenmemeli. Ancak şu da bilinmeli ki başını örttüğü için farklı emeller peşinde olduğuna inanılması da binlerce genç kızı rahatsız edecektir. Çuvaldızın kime batırılacağını söylemeye ise gerek yok.
 </p>
 <p class="metin">
 </p>
 <p class="arabaslik">
  Diyanet ne diyor?
 </p>
 <p class="metin">
  T.C. Başbakanlık, Diyanet İşleri Başkanlığı Din İşleri Yüksek Kurulu Başkanlığı'nın B.02.1. DİB.0.10/212 sayılı tesettür konulu 6 no'lu ve 3.2.1993 tarihli kararı başörtüsüyle ilgi sorulara şöyle cevap veriyor: "Nûr suresinin 30. ayetinde, mü'min erkeklerin harama bakmamaları, namus ve iffetlerini korumaları emredildikten sonra 31. ayetinde kadınlarla ilgili olarak meâlen, "Mü'min kadınlara da söyle: Gözlerini (bakmaları haram olan şeylerden) çevirsinler, edep yerlerini korusunlar, -kendiliğinden görünenler müstesna- zinetlerini açmasınlar, başörtülerini yakalarının üzerine salsınlar!" buyurulmakta ve ayetin devamında kadınların kendiliğinden görünmeyen zinet yerlerini, kimlerin yanında açabilecekleri belirtilmektedir."
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020325034607/mailto:e.bilici@aksiyon.com.tr">
   e.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/haberler/2.htm), [web.archive.org (arşiv bağlantısı)](http://web.archive.org/web/20020325034607/http://www.aksiyon.com.tr:80/2001/350/haberler/2.htm)
