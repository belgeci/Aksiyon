# Biri sınıfı gözetliyor

*Ebru Nida Bilici Bilinmeyen-tarih*

<div>
 <p>
  <font>
   Çocuğum güvende mi, arkadaşları tarafından dışlanıyor mu, öğretmeni yeterince ilgileniyor mu ya da yemeğini yiyor mu? Her veli bu ve buna benzer birçok soruyu mutlaka soruyor. Peki kamera, merakları gidermek için çözüm olabilir mi? Yeni yeni yaygınlaşan kameralı eğitim, eğitimcileri ikiye bölmüş durumda.
   <br/>
   <br/>
   Anne babalar için büyük bir merak konusudur çocuğunun okul ya da sınıf içindeki tavırları. Çalışan ve çocuğu çok küçük yaşta olan anneler için bu konu daha da önemlidir; hattâ, annenin çalışma hayatına devam edip etmeyeceğini bile belirleyebilir. Evdeki kaprislerinin sınıf içinde devam edip etmediğini, arkadaşları ve öğretmeniyle diyaloğunun sağlıklı olup olmadığını, ya da sınıf içindeki katılımcılığını öğrenebilmek anne babalık psikolojisi içinde anlaşılır, kabul edilebilir bir durum.
   <br>
    <br>
     Şimdiye kadar bu konuda çocuğun anlattıklarıyla yetinmek zorunda kalan anne babalar kimi zaman gereksiz gerilimler ya da okul değiştirmeye varan tedirginlikler yaşadılar. Çok güvendiği okula ya da öğretmene karşı bile içinde küçücük de olsa bazı şüpheler barındırabilen veliler gibi, kapı deliğinden çocuğunu görmeye çalışanlar da eğitim tarihine geçmiştir. Gerçi bu tür tedirginliklerin niteliği ya da bunu giderme yolları veliden veliye değişebiliyor ama her anne babanın "Keşke görünmez adam olup çocuğumu okul ortamında gözlemleyebilsem" şeklinde bir merakı olabileceğini inkar edemeyiz.
     <br>
      <br>
       Teknolojik ilerlemeler anne babaların bu merakını giderecek yönde ürünler sunduğu için çocuğu adına gerçekten kaygı duyan anne babalar, evinde çocuğuna bakan bakıcıyı gizli kamera ile gözlemleme imkanı buldu. Zaman zaman ekranlarımıza yansıyan bazı insafsız bakıcılara ait gizli kamera görüntüleri, çocuğunu teslim ettiği kişiye güvenen anne babaları bile paranoyaya sürükleyebiliyor.
       <br>
        <br>
         İnternetten sınıf teftişi
         <br/>
         <br/>
         Sadece çocuğunun emniyette olup olmadığını merak edenler değil, onun aktivasyon derecesini öğrenmek isteyen  anne babalar da özellikle yuva ve anaokullarına kamera isteğiyle başvurunca imdada internet teknolojisi yetişti. Veliler teknolojinin nimeti denebilecek bir imkanla internetten günün herhangi bir saatinde çocuklarının sınıflarını gözlemleme imkanı buluyor. Bu imkanı sunan kurumlar bir prestij ya da ayrıcalık olarak bunu reklam listelerine ekleyebiliyor. İnternetle izleme, dışarıdan bakıldığında velinin okula güvensizliği şeklinde algılanabileceği gibi, okulun kendine güvenini de ortaya koyuyor diye düşünülebilir.
         <br/>
         <br/>
         Bir çeşit şeffaflık politikası olarak tanımlayabileceğimiz bu yöntem, velinin gönül rahatlığıyla çocuğunu teslim edip işine gitmesini sağlıyor. Yüzeysel bir bakış açısıyla cazip görünen bu kameralı eğitim sistemi acaba gerçekten de sağlıklı mı? Öğretmen ve öğrencileri ne derecede etkiliyor, hareketlerini kısıtlıyor mu ya da aklımıza gelmeyen potansiyel bir sakınca söz konusu mu?
         <br/>
         <br/>
         Yükselen bir trend olan özel okullarda kameralı eğitim konusunu eğitime yapacağı etkiler yönünden ele alan; konuyu pedagog ve psikologlarla enine boyuna görüşen Fatih Eğitim Kurumları nihai kanaat olarak projeden vazgeçmiş. Bahçelievler Fatih Koleji İlkokullar Müdür Yardımcısı Salih Güç, kameralı sistemin eğitim ruhuna ters olduğunu söylerken jest ve mimiklerin çok önemli olduğu gönülle alâkalı bu alanı gereğinden fazla şeffaflaştırmaya karşı. Sınıf kapısını dışarıdan birinin açmasının bile konsantrasyonu etkilediği göz önünde bulundurulursa, sürekli izlendiğini düşünmek hem öğretmeni hem de öğrenciyi etkileyebilir. Bu tür uygulamaların öğretmenin inisiyatifini de ortadan kaldıracağını belirten Güç, "Yeri geldiğinde öğretmen dersi yarıda kesip çocukların dikkatini toplayacak etkinlikler yapabilir. Bu dışarıdan gözlemlendiğinde anlamsız gelebilir ama pedagojik olarak bir gerekliliktir. Ayrıca her velinin eğitim düzeyi bir olmadığı için gördükleriyle öğretmeni yargılamak ya da yönlendirmek isteyecek veliler çıkabilir ki bu da eğitimin ahengini bozabilir" diyor. Kapılardaki flotal camlarla öğretmenin ya da öğrencinin dikkatini dağıtmadan sınıf içindeki durumu gözlemleyebildiklerini söyleyen Salih Güç, "Özel bir okul olduğumuz için öğretmenin jest ve mimiklerini bile inceliyor, müdahale gereken durumlarda bir eğitimci olarak tedbir alıp öğretmenlerimizi yönlendirebiliyoruz. Ama, bir velinin müdahalesi durumu zorlaştırabilir" şeklinde konuşuyor.
         <br/>
         <br/>
         Okul bahçesinin ya da çevresinin güvenlik amacıyla bu tür cihazlarla kontrol edilebileceğini; uyuşturucu ya da çeteleşme tehlikesiyle karşı karşıya olan öğrencilerin bu tür sistemlerle takip edilebileceğini söyleyen Güç, eğitimin öğrenci ve öğretmen için özgür bir alan olduğunu vurgularken her iki tarafın da kendisi olarak sınıfta varlığını sürdürmesi gerektiğini belirtiyor.
         <br/>
         <br/>
         İlk olarak yuvalar uyguladı
         <br/>
         <br/>
         Dört yıllık eğitim geçmişine bu yıl kamera sistemini de ekleyen Bahçelievler Sevgi Çiçeği Anaokulu, sınıflara yerleştirdiği kameralarla velilerine çocuklarını gözlemleme imkanı sunuyor. Okulun kurucularından Berrin Ertaş"la yaptığımız görüşme, kameralı eğitime geçişlerinin dört yıldır kayıt dönemlerinde yoğunlaşan veli talebiyle doğrudan ilişkili olduğunu ortaya koyuyor. Bu konuyu enine boyuna görüştükten sonra uygulama kararı alan kurum, velilerin çocuklarıyla ilgili kaygılarını gidermek amacıyla "kapalı devre yayın"la girişteki bilgisayardan gözlemleme imkanı sunuyor. İnternetten yayın yapmaya ihtiyaç olmadığını söyleyen Berrin Ertaş, "Bunu sadece velilerin çocuk hakkındaki tedirginliklerini gidermek için yapıyoruz" diyor ve ekliyor: "Veli çocuğunu bıraktığında çocuk ağlıyorsa gün boyunca ağladığını sanıyor, oysa çocuk yukarı çıktığında susuyor ve arkadaşlarıyla eğlenmeye başlıyor. Veli bunu görmeden rahat edemiyor. Bu yüzden bu sistem o tür veliler için uygun."
         <br/>
         <br/>
         Çanakkale"de bu yıl eğitime başlayan Çiçek Kreş de kameralı eğitime geçen özel eğitim kurumlarından biri. Yeni olmalarının velilerin kafasında "Acaba güvenebilir miyim?" şeklinde sorular oluşturabildiğini söyleyen okul kurucusu Canan Durukan bu tedirginlikleri izale edebilmek için kameralı eğitim sistemine geçmeyi uygun gördüklerini söylüyor. Uyguladıkları sistemle sınıflara ait görüntüleri internet üzerinden yayınlayarak velilerin işyerlerinden ya da evlerinden izlemelerine de imkan tanımak isteyen Çiçek Kreş, il çapındaki internet aksaklığından dolayı henüz bunu gerçekleştirememiş. Bu yüzden sadece yönetici odasındaki bilgisayarla velilere çocuklarını görme imkanı sunuyorlar. Yemekhanelere konan kameralarla çocuğunun yemek yiyip yemediğini merak eden velilere de hizmet verdiklerini söyleyen Durukan, bunun ne öğretmenleri ne de öğrencileri psikolojik olarak ya da davranışları açısından etkilediğini belirtiyor.
         <br/>
         <br/>
         Sevgi Çiçeği Anaokulu öğretmenlerinden Zeynep Karataş, kameralı sisteme geçilirken başta biraz tedirgin olduklarını ancak daha sonra sınıf ortamında varlığını unutup normal davranışlara geçtiklerini söylüyor. Kameranın ne kendilerinin ne de çocukların hareketlerini kısıtladığını söyleyen Karataş, "Kameranın varlığını bazen aşağıda başka sınıflar izlenirken hatırlıyoruz" diyor.
         <br/>
         <br/>
         Görüldüğü gibi konuyu uygulayanlar henüz olumsuz bir sonuçla karşılaşmamış ama uygulama safhasına geçecekken vazgeçen kurumlar da var. Bu yüzden Milli Eğitim  ve Sosyal Hizmetler Müdürlükleri henüz bu konuda bir tutum belirlememiş. Özel Okullardan sorumlu İl Milli Eğitim Müdür Yardımcısı Nurettin Yazar, kendilerine konuyla ilgili bir şikayet gelmediği için bir davranış biçimi oluşturmadıklarını söylüyor. Herhangi bir problemin yaşanması durumunda müfettişler vasıtasıyla inceleme yapıp ona göre davranacaklarını söyleyen Yazar, bu tür uygulamaların Milli Eğitimin iznine bağlı olmadığını, dolayısıyla da resmi bilgilerinin bulunmadığını ifade ediyor.
         <br/>
         <br/>
         Yapay tavırlar üretiyor
         <br/>
         <br/>
         Konuyu bir de uzman gözüyle değerlendirip kameralı sistemin görünenin dışında etkileri olup olmadığını, çocukları ne derece etkilediğini öğrenmek için Çocuk Psikiyatrı Mücahit Öztürk"le görüştük. Kameralı eğitimin bir ihtiyaçtan doğduğunu dile getiren Öztürk, anne babaların yaşı küçük çocuklarını  yuvaya bırakırken çeşitli kaygılar duyduklarını, bunun da normal olduğunu vurguluyor. Böyle durumlarda kamera sistemi bu tür kaygıları ortadan kaldırmaya dönük fayda sağlayabilir. Ancak bazı olumsuzluklar da getirebilir. Çocuklar ve öğretmenler izlenmekten rahatsız olabilecekleri gibi, doğallıktan uzak davranışlar içine de girebilirler. Öztürk"e göre yuva hayatın bir parçası. Sosyal becerilerin kazanıldığı bir yer. Hatta modern hayatın sokağı denebilir. Dolayısıyla çocuğun arkadaşlarıyla ya da büyüklerle ilişkilerini geliştirdiği bir ortamdır. Kamera ile bu ilişkinin doğallığını bozabilirsiniz. Yüzde 100 sakıncalı denemez ama doğallığı yitirme gibi bir yönü olabilir. Veliler ya okula ve öğretmenlere güven duymalı, ya da çocuklarını güvendikleri ellere teslim etmeli. Öztürk, doğal ve sıradan olması gereken ortamların bu şekilde bozulmamasından yana. Öğrencilerin kendi özelliklerini ortaya koyamamasının birtakım becerilerinin gelişmesini önleyebileceğini vurgulayan Öztürk, bu uygulamaların çocukların kameranın olmadığı ortamlara uyumunu da güçleştirebileceğini belirtiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1020 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=3063), [web.archive.org (arşiv bağlantısı)](http://web.archive.org/web/20050129205026/http://www.aksiyon.com.tr:80/yazdir.php?id=3063)
