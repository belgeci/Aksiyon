# Onlar için savaş bitmedi

*Ebru Nida Bilici 1997.01.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bosna'daki savaş Nisan 1992'de başladığında hadiseyi en az ciddiye alanlar Boşnaklar olmuştu.
  </font>
 </div>
 <div id="newsText">
  <font class="detail-text">
   Bir kasırga gibi vurup geçeceğini düşünmüş, savaşın bizzat bulaşmadığı bölgelerde, yer yer Sırplar'la içiçe yaşayan yüzbinlerce Boşnak kılını bile kıpırdatmamıştı. Üç ay sonra ültimatom kulaktan kulağa Boşnaklar'a ulaşmış ve mesela Zvornik'te yaşayan Habibe teyze gibi binlerce Boşnak Drina köprüsü üzerine dizilerek Boşnaklar'ın çoğunlukta olduğu bölgelere doğru evlerini, yuvalarını terketmişti. O gün bugün parçalanan ailelerin kimi bir kampta bir Sırp topuna hedef oldu, kimi Sniper'lara. Kimi kendini Almanya'ya atarak canını kurtardı, kimi Norveç'e. Bu can pazarında evlerini, topraklarını yitirenler bir yana çocuklarını, eşlerini, hayattaki tüm yakınlarını kaybedenler de oldu.
   <br/>
   <br/>
   Bosna'daki can pazarından hayatını kurtarmaya çalışanların bir kısmı da Türkiye'ye, özellikle de Kırklareli'ne 10 km uzaklıktaki Gaziosmanpaşa Misafirhanesi'ne sığınmıştı. 1989 yılında Bulgaristan'dan gelen Türkler'i ağırlamak için inşa edilen 3 bin kapasiteli kampa savaşın başından beri 5291 Boşnak misafir olmuş. Savaşın sona ermesinden sonra bunların bir kısmı kendi ülkesine, bir kısmı özellikle elinde geçerli bir sanatı olanlar başka Batı ülkelerine gitmiş.
   <br/>
   <br/>
   Haklarını arayan yok
   <br/>
   <br/>
   3 bin, hatta bir dönem 7 bin kişinin yaşadığı kampta bugün tamı tamına 692 Boşnak yaşıyor. 5 yıllık bekleyişin sonunda Bosna'ya geri dönebilenler, toprakları Boşnak kısmında kalanlar. Gidemeyip kalanlar ise artık gideceği evi, yurdu olmayan Boşnaklar. Dayton anlaşmasındaki bölüşüme göre, bunların toprakları Bosna Hersek içindeki Sırp Cumhuriyeti'nin sınırları içinde kalmış. Normalde aynı anlaşmanın 7'nci maddesi, tüm göçmenlerin savaştan önce yaşadıkları bölgelere geri dönmelerini hükme bağlıyor. Gel gelelim Boşnaklar kendi kontrolleri altındaki topraklara Sırplar'ın dönmesine izin verirken, Sırplar Boşnaklar'a izin vermiyor. Kamptaki Boşnak misafirlerin de dediği gibi kimse Sırplar'a "Niçin Dayton'ın bu açık hükmüne uymuyorsunuz?" diye hesap sormayınca keşmekeş sürüyor. Durum böyle olunca ne kamptakilerin, ne de Ankara ve Saraybosna'daki yetkililerin bu meselenin nasıl çözüleceği yönünde en ufak bir kanaatleri yok. 5 yıldır büyük bir umutla savaşın sona ermesini ve evlerine barklarına geri dönmeyi bekleyen misafirleri bugünlerde kahreden mesele de bu.
   <br/>
   <br/>
   Savaş yıllarında İzzetbegoviç'in eşi genellikle İstanbul'da bulunuyordu. Kampta elinden iş gelenlere o zamanlar yün getirip cephedeki Bosna'ya çorap, eldiven, kazak dokutturmuş. Bize parasızlıktan şikayet edince biz de hâlâ bu işi yapmak isterlerse onlara bu konuda yardımcı olacak, yün getirecek, ürünlerini pazarlayacak birilerini bulabileceğimizi söyledik. Ama aldığımız cevap hasretin derecesini gösteriyordu: "Artık ne iş yapacağız? Biz evimize dönmek istiyoruz."
   <br/>
   <br/>
   Bu umutsuz bekleyişi sürdüren 692 kişinin 214'ü çocuk, 235'i kadın, 243'ü ise erkek. Bunların 215'i 45 yaşın üzerinde. Şimdiye kadar kampta 84 doğum olmuş. Hatta 6 yıldır çocuğu olmayan bir aile kampta çocuk sahibi olmuş. Bu süre zarfınca 71 kişi de vefat etmiş.
   <br/>
   <br/>
   Kampta dini hizmetler biri Boşnak, diğeri Türk iki hoca tarafından karşılanıyor. Ancak özellikle kadınlar Ramazan boyunca kadın hatiplerin gelerek kamp sakinlerine dini konuları anlatmasını istiyorlar. Bu konuda Bosna Devlet Başkanı İzzetbegoviç'in Boşnaklar'la ilgilenmekle görevlendirdiği Boşnak asıllı Fikret Aras'ın gayretleri kamp sakinlerini çok memnun etmiş. Fikret hanım 1958'de Makedonya'dan serbest göç kapsamında gelenlerden.
   <br/>
   <br/>
   İki ayda 150 bin TL. harçlık
   <br/>
   <br/>
   Kamptaki masrafların büyük kısmı BM Mülteciler Yüksek Komiserliği ve İçişleri Bakanlığı, Kızılay, Sosyal Yardımlaşma Dayanışma Fonu ve Anadolu Kalkınma Vakfı tarafından karşılanıyor. 65 kişi kamp yetkililerinin izniyle inşaat gibi işlerde çalışıyor. 2 ayda bir misafirlere verilen nakdi para 150 bin TL ile sınırlı. Yani karavana kaynıyor, giyecekleri veriliyor, ama özellikle yaşlıların, Türkiye'de yakınları olmayanların ve çalışmayanların durumu iyi değil. Çok küçük odalarda ya da iki odalı prefabrik evlerde kalıyor aileler. Tuvalet ve banyoları ortak. Evlerinin içinde su yok. Köylerde olduğu gibi kadınlar bulaşıklarını, çamaşırlarını çeşmenin başında yıkıyorlar. Kampın içinde Boşnak eğitim sistemine göre düzenlenmiş anaokulları ve ilköğretim okulları var. Kamp başladığında ilkokul bire başlayanlar bugün 5'inci sınıfa gelmiş. Türkçe derslerinden memnunlar. Bakanlıktan İngilizce öğretmeni istiyorlar. Öğrencilerin eşofman ve spor ayakkabısına ihtiyacı olduğunu söylüyorlar. Boşnak hükümetinden biyoloji ve tarih kitapları istiyorlar. Öğretmenlere Anadolu Kalkınma Vakfı 5 milyon 600 bin TL'lik bir maaş bağlamış.
   <br/>
   <br/>
   Sizin için de bir fırsat
   <br/>
   <br/>
   Her ne kadar kamp idarecileri ellerinden geleni yapıyorlarsa da, bu insanların kalpleri tahmin edemeyeceğiniz kadar kırık. Ziyaret etmek, para ve giyecek yardımında bulunmak, yakınlarıyla en azından telefonla görüşmeleri için telefon kartı hediye etmek bile onlar için çok önemli yardımlar. Savaşa gözlerini açan çocuklar var kampta. Aralarında şehit çocukları var. Bu kederli insanların yüzlerinde ufacık bir tebessüme sebep olmak kaçırılmayacak bir fırsat. Birçoğu kampa adımını attıktan sonra bir daha dışarı çıkamamış. Bu insanları gruplar halinde getirip İstanbul'u, önemli tarihi eserleri, camileri gezdirmek Ramazan ayı için yapılabilecek bir program.
   <br/>
   <br/>
   Bunlar gönül alma cinsinden çözümler. Nihai çözüm bu insanların memleketlerine dönebilmelerine imkan verecek miktarda yardımda bulunmakla mümkün. Kamp Müdürü Sami Bilgin, bu konuda yardım etmek isteyenlere, (0 288 246 12 42 / 214 48 82) numaralı telefonlardan kendisini aradıkları takdirde her türlü kolaylığı göstereceğini söylüyor. Kamptaki yetkililer de gazetelerin "Boşnaklar gitti" şeklindeki haberlerinden rahatsızlar. "İnsanlar mesele bitti zannediyor. Ne gelen var, ne giden" diye sitemde bulunuyor Bilgin.
   <br/>
   <br/>
   Kısaca, orada bir kamp var çok yakında. Ne Çeçenistan'da, Ne Kosova'da, ne de Zaire'de. Hemen yanıbaşımızda, Kırklareli'nde. Unutsak da unutmasak da, oradaki çocukları, yaşlıları sevindirsek de sevindirmesek de ila nihaye kamp olarak kalmayacak orası. Dün Bulgaristan'dan soydaşlarımız gelmiş, konaklamışlardı. Bugün yoklar. Adı üstünde kamp. Geçici bir istasyon insan hayatında. Misafirleri  için keder, hasret, özlem istasyonu orası. Niçin bizim için de, insanlığımızı yeniden hatırladığımız bir istasyon olmasın?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=AA40E2A0D07F009413AA5A085AC9D764?newsId=2150), [web.archive.org (arşiv bağlantısı)](http://web.archive.org/web/20140828223950/http://www.aksiyon.com.tr:80/aksiyon/newsDetail_getNewsById.action;jsessionid=AA40E2A0D07F009413AA5A085AC9D764?newsId=2150)
