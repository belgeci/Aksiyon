# BOL RUHSAT BOL CiNAYET

*Ebru Nida Bilici 2000.12.02*

<div>
 <p class="spot">
  Avrupa'da ruhsat alacak kişilere  uygulanan testler tam iki gün  sürüyor. Bu testlerle kişinin öfke  düzeyi, kişilik yapısı, öfke kontrol  mekanizması, hezeyanlarını  dışavurma oranı, benmerkezci  yapılanmaları, gösterişçilik ve  istismarcılık gibi rahatsızlıklar  derinlemesine inceleniyor. Bizde ise hiç bir bilimsel veriye  dayanmadan hazırlanıyor raporlar. Ateşli silah kullanmaya ehildir  onayını almak için pratisyen  hekim onayı yetiyor
 </p>
 <p class="metin">
 </p>
 <img border="0" src="/web/20020504115238im_/http://www.aksiyon.com.tr/2000/313/resimler/Bol.jpg"/>
 <p class="metin">
  Bir şeye ulaşmak ne kadar kolaysa o şeyi kullanma ihtimali o kadar yükseliyor. Karıncayı dahi incitmeyecek kadar ince bir dostumuz yanlış teşhisle annesinin ölümüne sebep olan doktoru öldürmek gayesiyle bir gün boyunca silah aradığını söylediğinde insanın bazı anlarda nasıl da kontrolden çıkabildiğini düşünmüştüm. Kendisi şimdi "İyi ki o anda elime bir silah geçmemiş, aksi halde hiç bir şey beni durduramazdı" diyor pişmanlık içinde. O doktorun da yaşayacak ömrü varmış ki o gün bir silah bulunamamış ama biliyoruz ki toplumda herkes aynı oranda şanslı değil. Benzer ya da daha tehlikeli ruh hallerinde bulunan insanların silahından çıkan kurşunlardan kurtulma şansına sahip olamayan yüzlerce insan olduğunu düşünmek insanı tedirgin etmeye yetiyor. Teksas filmlerini aratmayan sokak hesaplaşmaları bir yana maç bitiminde ya da düğünlerde sevincini frenleyemeyen yüzlerce magandanın kurşunlarıyla birçok insanın canından olması alışageldiğimiz haberlerden artık.
 </p>
 <p class="metin">
  Kültürel ve eğitsel seviye düştükçe itibar ve güç kazanımı sağlama amacı, insanları silah edinmeye itiyor ne yazık ki. Toplumda kabul gören özellikleri kazanamamış insanların kendini o topluma kabul ettirme kaygısı silaha ilgi duymalarında etkili olabiliyor. Bu ilgiyi besleyen en önemli serbesti ise silah ruhsatı alım kolaylığı. Neredeyse bakkallara, pazarlara düşecek kadar yaygınlaşan silahlar, ruhsat alım kolaylığıyla birleşince de topluma cinayet ve intihar olarak geri dönüyor.
 </p>
 <p class="metin">
  Özal'ın ruhsat kıyağı
 </p>
 <p class="metin">
  Özal'lı yıllar silah ruhsatı alımının kolaylaştırıldığı dönemin başlangıcı oldu. Ancak sanki mevziye yatmış da bu konudaki kanunun çıkmasını bekliyormuş gibi binlerce insan ruhsat alımı için sıraya girince bir talep patlaması yaşandı. Tabii ki bu bir hataydı ve kısa zaman içinde bedeli ödenmeye başlandı. Bu kolaylaştırma, gerekli gereksiz, ihtiyaç duyan duymayan binlerce insanın silah ruhsatı almasında dolayısıyla da silahı olur olmaz her yerde kullanmasında etkili oldu. Emniyet Genel Müdürlüğünün 2000 yılı verilerine göre ülkemizde bugün 461 bin adet ruhsatlı tabanca, 965 bin ise ruhsatlı tüfek bulunuyor.
 </p>
 <p class="metin">
  Ruhsat alımında belirli bürokratik işlemlerin gerekliliği kaçınılmazdır. Kaymakamlık ve ilçe emniyet müdürlüğünden alınan bazı belgeler ile 400 milyon liralık masraf dışında, başvuranın neden silah almak istediğini ibraz ettiği dilekçe ile sağlık raporu da bu gerekli belgeler arasında bulunuyor.
 </p>
 <p class="metin">
  Sağlık raporu, silah alacak kişinin bedenen ve ruhen silah almasında bir sakınca olup olmadığının belgelenmesi amacıyla hazırlanıyor. Bir dahiliye uzmanı ve psikiyatrist tarafından onanması gerekiyor. Ancak bu haliyle dahi yeterli olmayan maddenin pratik uygulaması sağlık ocaklarına kaymış durumda. Yani gidip tek tek doktor arama zahmetine katlanmak yerine bir sağlık ocağına giderek pratisyen doktorların vereceği sağlık raporunu almak ekseriyetle tercih edilen yol.
 </p>
 <p class="metin">
  Belinde silahla rapor isteyenler
 </p>
 <p class="metin">
  Ancak bu sakıncalı uygulama, durumun farkında olan bir kısım doktoru harekete geçirmiş olmalı ki ruhsat alımının tıp ayağı irdelenerek karşılaşılabilecek olumsuz sonuçlar araştırılmış. Bakırköy Devlet Hastanesi Psikiyatri Polikliniğine silah ruhsatı alma isteğiyle psikiyatrik muayene için başvuran 2 bin 518 kişi üzerinde yapılan bu çalışma öncelikle onların (tümevarım yoluyla da bu istekteki tüm toplumun) sosyodemografik yapısı hakkında fikir edinmeyi amaçlıyor. Psikiyatri uzmanı olan Dr. Ayhan Akcan, Doç. Dr. Armağan Samancı ve Prof. Dr. İbrahim Balcıoğlu tarafından yapılan araştırmada elde edilen veriler incelenip değerlendirilerek hatalı uygulamaların ne tür olumsuz sonuçlara yolaçabileceği vurgulanıyor ve çeşitli önerilerle konunun çözümüne ilişkin fikir beyan ediliyor.
 </p>
 <p class="metin">
  Araştırma kişilerin eğitim durumlarından sosyal güvence dağılımına, mesleğinden gelir durumuna, doğum yerlerinden ailede silah kullanan diğer şahıs sayısına hatta ne tür silah kullandıklarından ruhsat çeşitlerine kadar çok çeşitli konularda ayrıntılı bilgiler içeriyor. Buna göre silah bulundurma nedenlerini gösteren tabloda 'iş riski' sebebiyle ruhsat almak isteyenler yüzde 35'lik oranla birinci sırada yer alırken, evde bulunsun diyenlerin oranı yüzde 23.6'yla onu takip ediyor. Merak ve hobi ise yüzde 16.7'lik bir orana sahip. Örneklemin yüzde 12.9'u tehdit, hırsızlık, soygun gibi olaylar yaşadıklarını ve caydırıcı amaçlı silah ihtiyacı hissettiklerini belirtmiş.
 </p>
 <p class="metin">
  Psikiyatri uzmanlarından oluşan bu ekibin sağlık raporunun hazırlanış aşamalarıyla ilgili itirazları araştırmanın en dikkat çeken yanı. Araştırmaya göre silah ruhsat alımında standart bir uygulamanın olmayışı ve sağlık raporunun daha çok sağlık ocaklarından alınıyor olması; av tüfeği için muayene yapılmayıp sadece tabanca ruhsatlandırılmasında sağlık raporunun isteniyor olması ve kanaatin açık bildirim şeklinde istenmesi bilimsel ve güvenilir veriler elde edilmesini engelliyor.
 </p>
 <p class="metin">
  Uygulamalar ruhsat için sağlık raporu almaya gelen herkesin sorgusuz sualsiz doktor imzasını alması şeklinde gerçekleşirken bu konudaki sakıncalar araştırmayı yapan uzmanlarca şöyle sıralanmış: "Ruhsat isteyen kişilerin özel durumları bilinmemektedir. Kanaat açık bir şekilde belirtilmektedir. Kişilerin çoğu polikliniğe silahla başvuruyor. Psikiyatristlerin can güvenliği yok. Rapor bilimsel veriler olmaksızın hazırlanıyor. Psikiyatri ile ilgili laboratuarlar yok. Son derece riskli ve ciddiyetten uzak bir uygulama söz konusu. Psikiyatristin olmaması halinde nörolog ve beyin cerrahı gibi diğer branşlar da kanaat bildirebiliyor."
 </p>
 <p class="metin">
  Bundan anlaşılıyor ki hiç bir teste gerek duymaksızın kişinin ruh sağlığının bozuk olduğunun anlaşıldığı vakalarda bile başında silahla bekleyen kişi hakkında hiç bir doktorun açıktan olumsuz fikir beyan etmesini beklemek mümkün değil.
 </p>
 <p class="metin">
  Akcan, Samancı ve Balcıoğlu'ndan oluşan ekibin yaptığı araştırma ilginç oransal verileri de ortaya koyuyor. Buna göre silah ruhsatı almak için başvuranların çoğunluğu, 6136 no'lu kanuna tabi "silah ruhsatı almaya öncelikli meslekler"den değil. Esnaf, emekli ve işçilerin toplam sayısının tüm başvuruların yüzde 52.6'sını oluşturması; silah ruhsatlandırmasında tanımlanan öncelikli mesleklerle karşılaştırılınca yasal boyutun aksine bir durum ortaya çıkarıyor.
 </p>
 <p class="metin">
  Yani silah alması gerekmeyen insanların başvuruları toplamı diğerlerinden hayli yüksek.
 </p>
 <p class="metin">
  Paranoyak silahşörler
 </p>
 <p class="metin">
  Araştırmanın bir diğer bölümünü oluşturan ve 800 olgunun kişilik boyutunun araştırılması noktasında ise şu sonuçlar alınmış: Başvuranların yarısında gösteriş, dış görünümü ön planda tutan "histriyonik" kişilik özelliği, 2/5'inde obsesif—kompülsif, yine 2/5'inde pasif—agresif, 1/3'ünde şüpheci, kuşkucu, "paranoid" yapı gözlenirken 800 kişinin 1/4'ünün mazoşist olup, borderline ve antisosyal kişilik özellikleri gösterdiği tespit edilmiş.
 </p>
 <p class="metin">
  60 yaş ve üstünde olup da ruhsat için başvuranlarla ilgili sonuçlar ise daha ilginç. 2518 kişinin 116'sı altmış yaş ve üstünde olup bu grubun yaş ortalaması ise 65. Ancak bu grubun demans (bunama), depresyon ve kaygı düzeylerine bakıldığında 1/4'ünde erken dönem demans belirtileri ve unutkanlık şikayetleri görülmüş. Aynı grubun yüzde 30'unda ise depresyon, kaygı ve sıkıntı tespit edilmiş. Ruhsat alımında yaş sınırlamasının olmaması insanı şaşkınlığa düşüren bir diğer konu. Buna göre doksan yaşındaki bir insan dahi ruhsat için başvursa mevcut şartlarda bunu alması imkansız değil. Oysa uzmanlara göre demans depresyon ve benzeri ruh halleri, silaha hakim olamama, kaybetme, kontrol mekanizmalarını kullanamama, intihar, kaza sonucu adam öldürme gibi bir çok olaya zemin hazırlayabilir.
 </p>
 <p class="metin">
  Bunun dışında çalışmada yer alan 724 olgunun yüzde 14.5'inde de narsistik kişilik tespit edilmiş. Bu grupdakilerin yüzde 80'inin otoriter, yüzde 36'sının hava atma, gösteriş ve ilgi merkezi olma, yüzde 73'ünün kendini diğer insanlardan üstün tutma, yüzde 62'sinin abartılı hak iddia etme, yüzde 82'sinin istismarcılık ve yüzde 36'sının kibirlilik gibi özellikler gösterdiği elde edilen sonuçlar arasında. Durum böyleyken araştırma ekibinin bu özellikteki insanlar için söyledikleri de hayli ürkütücü. Onlara göre narsistik özellikteki bu insanların gerektiğinde silahı çekip hiç düşünmeden adam öldürebileceği ve hatta nedensiz olarak kendi silahıyla intihar girişiminde bulunabileceği söylenebilir.
 </p>
 <p class="metin">
  Deneklerin agresyon düzey tespiti ise bir başka tehlikenin sinyallerini veriyor: Grubun 1/5'inde sürekli öfke hali tespit edilirken yine 1/5'inin öfkesini kontrol etmekte zorlandığı gözlenmiş. Uzman ekibe göre ise bu özellikteki insanların öfkelerini içe yansıtmaları intihar için risk olabileceği gibi, öfkesini dışa yansıtmaları ve öfke kontrol düzeyindeki zorlanmaları başkaları adına dramatik sonuçlara yol açabilir.
 </p>
 <p class="metin">
  "Özel merkezler açılmalı"
 </p>
 <p class="metin">
  Tespit edilen tüm bu verilerden sonra Dr. Ayhan Akcan, Doç. Dr. Armağan Samancı ve Prof. Dr. İbrahim Balcıoğlu'dan oluşan uzman ekibin konuyla ilgili teklifleri de var. Muayenelerin şekil ve içeriğine atfen yapılan tekliflerden bazıları şöyle: "Öncelikle araştırmalar eşliğinde ruhsatlandırma yapılmalı. Risk grupları açık bir şekilde tanımlanmalı ve muayeneler ayrı bir merkezde yapılmalı. Kanaat kapalı ve gizli olarak silah şube müdürlüklerine gönderilmeli. Standardizasyon çalışmaları hedeflenmeli. Kişilik agresyon düzeyi, narsistik yapılanma gibi özellikler testlerle ortaya konulmalı. 'Kriminal Psikiyatri Araştırma ve Muayene' merkezleri açılmalı. Bu merkez öncelikle silah ruhsatlandırılmasında başvurulan, ardından suçla ilgili tüm çalışanların belli periyotlarda başvurduğu bir yer olmalı (sokak bekçileri, infaz koruma memurları, özel güvenlik personelleri, polisler vs.)."
 </p>
 <p class="metin">
  Araştırma sonuçlarına bağlı olarak uzman ekibin bir diğer teklifi ise ruhsat yenileme süreleriyle ilgili. Onlara göre beş yılda bir yapılan muayene yeterli değil. İdeal olan bunun iki yılda bir tekrarlanması. Bazı rahatsızlıkların oluşması hatta ilerlemesi için yeterli olan bu süre özellikle yaşlılar açısından olumsuz sonuçlar verebilir. 60 yaşından itibaren bunamanın ilerlemesi ihtimali çok yüksek olacağından ruhsatın veriliş tarihinde bunama hafif ölçekteyse beş yıl içinde hızla artabilir.
 </p>
 <p class="metin">
  Karadenizli ve Doğlulular çoğunlukta
 </p>
 <p class="metin">
  Başvuranların yüzde 80'i tek silaha sahipken yüzde 20'si birden fazla silaha sahiptir. Yüzde 35'lik bir grup ise alkol veya uyuşturucu madde aldığını bildirmiş.
 </p>
 <p class="metin">
  Silaha ilgi duyanların doğum yerleri göz önüne alındığındaysa İstanbul'a göç veren bölgelerle aynı oranı yansıttığı görülüyor. En çok Orta ve Doğu Karadeniz ve ardından Doğu Anadolu kökenli insanların silah ruhsatı için başvurmaları kültürel ve coğrafi özelliklerle ve bu insanların tam anlamıyla kentleşme olgusunu yaşayamadıkları veya etnik davranış biçimlerini sergilemede tutuculuklarıyla açıklanıyor.
 </p>
 <p class="metin">
  Silah ruhsatı edinme sürecini Batılı ülkelerle kıyaslayan ekip üyeleri bunun ayaküstü yapılacak bir şey olmadığını belirtirken Avrupa'da ruhsat alacak kişilere iki gün süren testlerin uygulandığını söylüyor. Bazı resimler gösterilerek kişilerin öfke düzeyi, kişilik boyutu, öfke kontrol boyutu, öfkesini dışa vurma özellikleri, benmerkezci yapılanmaları, gösterişçilik ve istismarcılık boyutunun tespit edilmeye çalışılması ruhsat alımında Avrupalı uzmanların izlediği yöntemlerden bazıları.
 </p>
 <p class="metin">
  Görüldüğü gibi insanı dehşete düşüren bu sonuçlar çevremizde ruhsatlı silahıyla elini kolunu sallayarak gezen binlerce potansiyel katilin varlığını haber veriyor. Ruhsat almanın bu kadar kolay olduğu bir toplumda bırakın sokakları evlerin bile güvenilirliği tartışılır. Bu araştırma, sonuçlarıyla birlikte ilgili kurum ve kuruluşlara iletilirken uzmanlar konuyla ilgili acil tedbirlerin alınmasını öngörüyor. Aksi halde paranoyak ya da bunak silahşörlerin ülkeyi kan gölüne çevirmesi işten bile değil.
 </p>
 <p class="metin">
 </p>
 <p class="arabaslik">
  Emniyet Genel Müdürlüğü 2000 yılı ruhsatlı silah verileri:
 </p>
 <p class="metin">
  Son beş yılda 264 bin 238 taşıma ruhsatlı, 197 bin 565 bulundurma ruhsatlı tabanca verilmiştir.
 </p>
 <p class="metin">
  Son beş yılda 5 bin 909 yivli tüfek ruhsatı, 72 bin 941 av tezkeresi ve 230 bin 384 adet av tüfeği sahiplik belgesi verilmiştir.
 </p>
 <p class="metin">
  Son sekiz yılda 18 bin 814 taşıma ruhsatlı silahla, 68 bin 024 ruhsatsız silahla olmak üzere toplam 86 bin 838 suç işlenmiştir.
 </p>
 <p class="metin">
  Son 10 yıldır 927 kişi ruhsatlı silahla, 3 bin 846 kişi ruhsatsız silahla öldürüldü.
 </p>
 <p class="metin">
  3 bin 286 kişi ruhsatlı silahla, 11 bin 700 kişi ruhsatsız silahla yaralandı.
 </p>
 <p class="metin">
 </p>
 <p class="arabaslik">
  Ruhsat başvurusunda bulunanların meslek dağılımını gösteren tablo
 </p>
 <p class="metin">
  Meslek	Örneklem	Örneklem
 </p>
 <p class="metin">
  Grubu:	Sayısı (n)	Yüzdesi
 </p>
 <p class="metin">
  Esnaf	816	32.4
 </p>
 <p class="metin">
  Emekli	281	11.4
 </p>
 <p class="metin">
  İşçi	226	9.0
 </p>
 <p class="metin">
  Tekstilci	213	8.5
 </p>
 <p class="metin">
  Memur	172	6.8
 </p>
 <p class="metin">
  Üst düzey yönetici	157	6.2
 </p>
 <p class="metin">
  Müteahhit	150	6.0
 </p>
 <p class="metin">
  Sanayici	115	4.6
 </p>
 <p class="metin">
  İşsiz veya ev hanımı	96	3.8
 </p>
 <p class="metin">
  Kuyumcu	77	3.1
 </p>
 <p class="metin">
  İnfaz koruma memuru	52	2.1
 </p>
 <p class="metin">
  Belediye Bşk., Muhtar,
 </p>
 <p class="metin">
  Encümen Üyesi	45	1.8
 </p>
 <p class="metin">
  Medya mensubu	23	0.9
 </p>
 <p class="metin">
  Emlakçı	20	0.8
 </p>
 <p class="metin">
  Çiftçi	19	0.8
 </p>
 <p class="metin">
  Diğer (Muhasebe,
 </p>
 <p class="metin">
  eczacı, doktor)	56	2.2
 </p>
 <p class="metin">
  TOPLAM	2518	100
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/haberler/1.htm), [web.archive.org (arşiv bağlantısı)](http://web.archive.org/web/20020504115238/http://www.aksiyon.com.tr:80/2000/313/haberler/1.htm)
