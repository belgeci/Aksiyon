# Su da poşete giriyor

*Selim Çakır 1998.10.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Su istasyonları, İSKİ musluklarının sadece 'tısladığı dönemlerde' bir kurtarıcı olarak görülmüştü.
  </font>
 </div>
 <div id="newsText">
  <font class="detail-text">
   Susuzluktan 'kırılan' İstanbullu bir anda her köşe başında açılan su istasyonları sayesinde bir temel ihtiyaç problemini böylece çözmüştü. İstanbul sorununu çözmüştü ancak ortaya daha büyük bir sorun çıktı. Aradan geçen zaman içerisinde de su istasyonlarının temizliği hep tartışıldı durdu. Hatta bazı istasyonlardan alınan su örnekleri şebeke sularından bile kötü çıkıyordu. Sonunda Sağlık Bakanlığı olaya el koydu ve 18 Ekim 1997 tarihinde yaptığı bir toplantı sonucunda  su istasyonlarında açıkta su satışının yasaklanmasına karar verdi. Faaliyette olan istasyonlara ise bir yıl sonrasına; 18 Ekim 1998'e kadar hazırlıklarını tamamlaması için süre tanındı. Su istasyonu sahiplerinin büyük tepkisini çekse de Sağlık Bakanlığı karardan dönmenin mümkün olmadığını açıklıyor. Ancak son günlerde su istasyonları sahipleri Ankara'da yoğun bir kulis faaliyeti içerisindeler. Bakanlık ile yaptıkları görüşmeler sonunda en azından kapatma süresini uzatmaya çalışıyorlar.
   <br/>
   <br/>
   250 trilyonluk su pazarı el değiştiriyor
   <br/>
   <br/>
   Su insanın temel ihtiyacı. Bunun tartışılacak bir tarafı olmadığı için temizliğine azami dikkatin gösterilmesi gerektiğini her fırsatta dile getiriyor Sağlık Bakanlığı yetkilileri. Su istasyonları sahipleri ise uygulamanın haksızlık olduğunu iddia edip " Şüphe ediyorlarsa denetimlerini güzel yapsınlar. Temizlik bahane edilip su istasyonlarını kapatmak yanlış bir olay" şeklinde tepkilerini dile getiriyorlar. Hatta, İçme Suyu İşleticileri Derneği (İSUDER) Başkanı Selçuk Ege kararın belli sermaye gruplarına peşkeş çekmek anlamına geldiğini savunuyor.
   <br/>
   <br/>
   Taraflar arasında kimin haklı kimin haksız olduğu tartışıladursun açıkta su satılmasının yasaklanmasından en kârlı çıkacak olanlar poşetli su üreticisi firmalar olacak. Yaklaşık 250 trilyonluk bir pazarı olduğu varsayılan su işine büyük firmalar da yatırım yapıyorlar. Sabancı ile ortaklık kurarak Hayat Su ile Türkiye pazarına giren Fransızların Danone halen poşetli su pazarının da yüzde 65'ini elinde tutuyor. Yaşar Holding'e ait Pınar Şaşal ise yüzde 35'lik paya sahip. Bu iki büyük firmanın  ardından Niksar, Ayvaz  ve Sultan Su geliyor. Bu sektöre ayrıca Komili 10 milyon dolarlık bir yatırımla girdi.
   <br/>
   <br/>
   Biz de test ettik, kötü çıktı
   <br/>
   <br/>
   Su istasyonları için herkes farklı şeyler söylüyor. İstasyon sahipleri ısrarla sularının temiz olduğunu söylüyorlar ama Büyükşehir Belediyesi Sağlık Daire Başkanlığı ekiplerinin yaptıkları denetimlerde tam tersi sonuçlar çıkıyor. İstanbul genelinde şu anda 3 bin 500 su istasyonu faaliyette. Bunlardan 2 bin 500'ü ruhsatlı. Bin tanesinin ise işletme ruhsatı yok. Hıfzıssıhha ekiplerince yapılan denetimlerde 1998'in ilk 6 ayında 193 numuneden 126'sı 'içilemez' çıkmış. Ocak 1992 Mayıs 1997 tarihleri arasında su istasyonlarından alınan 3 bin 366 su numunesinin 2 bin 311'inin uygun, bin 55'inin ise Gıda Maddeleri Tüzüğüne aykırı olduğu gözlenmiş. Yani iki istasyondan birisi kötü.
   <br/>
   <br/>
   Konu tekrar gündeme geldiği zaman biz de denetimleri yürüten belediye ekipleri ile birlikte su istasyonlarını denetlemek istedik. Fatih'te herhangi bir su istasyonuna girdik. Görünüşte camlara sağlıklıdır raporları asılmış. İşyeri işletmecisi  Ertuğrul Saygun'un Şifa Su istasyonundan ekiplerle birlikte örnekler aldık. Ve aldığımız örnekleri Büyükşehir Belediyesi Sağlık Daire Başkanılığı laboratuvarlarında incelettik. Uzman Doktor İbrahim Taşpolat başkanlığındaki 5 kişilik heyetin incelemesine göre Şifa Su istasyonundan alınan örneklerin 100 cc'sinde koliform  bakteri sayısının 84  olduğu tespit edildi.  "Numune su koliform bakteri ihtiva ettiğinden 425/c maddesine aykırı 432/c maddesi gereğince  de sağlığa zarar verecek derecede bozulmuş olduğunu bildirir rapordur" şeklinde heyet raporu verildi. Benzeri yapılan denetlemeler de pek farklı çıkmıyor. Özellikle kenar mahallelerdeki su istasyonlarında durum daha da kötü.
   <br/>
   <br/>
   Su sektörünün en eskilerinden birisi de damacanacılar. Su istasyonlarının açılmasından sonra pazar paylarında ciddi azalma olan damacanacılar şimdilerde su istasyonlarının kapanmasından sonra doğacak boşluğu doldurmak için çalışıyorlar. Hatta 50 ila 100 milyar lira maliyetle dolum tesisi kuruyorlar.
   <br/>
   <br/>
   İstanbul'da 20 menbanın işletme hakkına sahip şirketler, bugüne kadar istasyonlarına tankerle servis yaptıkları suyu, bundan böyle kaynağında şişeleyerek servis yapacaklar. Su istasyonlarında gördüğümüz  Kardelen, Kuzey Kaynak suyu gibi markalar artık birer damacana suyu markası olacak.
   <br/>
   <br/>
   İSKİ: Şebeke suyu içilebilir
   <br/>
   <br/>
   İstanbul'un susuzluktan 'kırıldığı' dönemlerde su istasyonlarının açılmasına neden olan İSKİ, bugünlerde çok iddialı. Batan bir kurumu hiç yatırım yapmasa da yıllarca İstanbul'a susuzluk çekmeyecek duruma getiren İSKİ Genel Müdürü Veysel Eroğlu net konuşuyor: "Musluktan akan suya kefilim. Eğer apartman depoları eski değilse herkes güvenle içebilir." Veysel Eroğlu su şebekelerinin tamamına yakınının değiştirildiğini, bu sebeple su istasyonları kapansa da İstanbullunun su sıkıntısı yaşamayacağını söylüyor.
   <br/>
   <br/>
   Suda iddialı bir isim: Hamidiye
   <br/>
   <br/>
   İstanbul'un halen yüzde 90'ı içme suyu ihtiyacını İSKİ Şebekesinden karşılıyor. Kalan yüzde 10'luk içme suyu pazarının ise yüzde 12'sini karşılayan Hamidiye Suları A.Ş, Büyükşehir Belediyesinin bir kuruluşu. Hamidiye Suları tüketiciye bayiler aracılığı ile ulaşıyor. 19 litrelik sularını polikarbon kapta bayilerine 220 bin liradan veriyor. Bayiler ise 400 bin liraya kadar satma yetkisine sahip. Hamidiye Suları Genel Müdürü Arif Dağlar. "Duygusal olmaya gerek yok. Suyun temiz olması için kapalı kaplarda satılması gerekli. Zaten tüm dünyada da böyle. Suyun poşette satılması akla ve bilime uygun. Su istasyonu sahipleri böylece suyun temizliğiyle uğraşmayacak, denetimlerle başı ağrımayacak. Alacaklar, satacaklar" diyor.
   <br/>
   <br/>
   Bir damacana su 700 bin lira olacak...
   <br/>
   <br/>
   Suyun polikarbonlu kaplara girmesi doğal olarak fiyata yansıyacak. Halen Yenibosna'da litresi 8 bin liradan satılan açık suyun fiyatının damacanaya girdiği zaman 700 bin liraya kadar yükselmesi bekleniyor. Hamidiye'nin 19 litrelik polikarbonlu suyu 400 bin liraya satılırken aynı miktardaki Komili Suyu'nun 1 milyon 100 bin lira civarında olması bekleniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4283-su-da-posete-giriyor.html), [web.archive.org (arşiv bağlantısı)](http://web.archive.org/web/20121025055152/http://www.aksiyon.com.tr:80/aksiyon/haber-4283-su-da-posete-giriyor.html)
