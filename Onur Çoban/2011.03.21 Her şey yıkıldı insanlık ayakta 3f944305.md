# Her şey yıkıldı insanlık ayakta

*Onur Çoban 2011.03.21*

<font class="agenda2NewsSpot">
 Deprem ve tsunaminin ardından hayalet şehre dönüşen Sendai’de hayatın normale dönmesi epey zaman alacak. Nükleer sızıntı ise tehlikenin boyutunu artırıyor...
</font>
<font class="newsDetail">
 <p>
 </p>
 <p class="MsoNormal">
  Raflardan yere düşen tabaklar, tavanda hızla sallanmaya başlayan lamba, devrilen eşyalar ve yitip giden hayatlar. Depremle yaşamanın âdeta bir kültür hâline geldiği Japonya belki de hiç görmediği büyüklükte bir yıkım yaşıyor. 11 Mart’taki deprem ve sonrasında oluşan tsunami dalgaları Japonya için âdeta bir kâbus oldu. Ülkenin kuzeydoğu kıyılarında etkili olan dev dalgalar binlerce insanın ölmesine ve bir o kadarının kaybolmasına sebep oldu. Resmî makamlar ölü ve kayıplarla ilgili hâlâ net bir rakam veremiyor. Geçen zaman, yakınlarını arayanların umutlarını tüketiyor.
 </p>
 <p class="MsoNormal">
  Tsunaminin hemen ardından başlayan nükleer tehdidin boyutlarıysa her geçen gün büyüyor. Dev dalgaların zarar verdiği Fukushima Daiichi nükleer reaktöründeki patlamalar ve sızıntı Japonya’yı derinden sarstı. Japonya Başbakanı Naoto Kan, reaktörü sürekli soğutamadıklarını belirtip, bölge halkını sokağa çıkmamaları konusunda uyarıyor. Bu yeni nükleer tehdit Japonları geçmişe götürüyor, geçmişteki acılara. II. Dünya Savaşı sırasında ABD’nin Hiroşima ve Nagasagi’ye attığı atom bombalarını, nükleer saldırıya kurban giden yüz binlerce insanı hatırlıyorlar. Katlanarak artıyor acıları…
  <span>
  </span>
 </p>
 <p class="MsoNormal">
  Devletin uyarılarına harfiyen uyan Japonlar, kuzeyden ülkenin iç bölgelerine göçerken, yabancı ülke vatandaşları da ada ülkesinden ayrılıyor. Zira durum ciddiyetini koruyor. Görüştüğümüz uzmanlar Fukushima’nın yeni bir ‘Çernobil’ olmasından endişe ediyor. 70’lerin teknolojisiyle yapılan santrali ‘saatli bomba’ya benzetiyorlar.
 </p>
 <p class="MsoNormal">
  Zorlu bir yolculuğun ardından, ülkenin kuzeydeki en büyük şehri Sendai’ye ulaştığımızda durumun ciddiyetini anlıyoruz. Tsunami 1 milyon nüfuslu bu kenti harabeye çevirmiş. Yüksekliği 8-10 metreyi bulan dev dalgalar sahil kesiminde taş üstünde taş bırakmamış. Evler, otomobiller üst üste binmiş. Sokaklar, caddeler çamur yığınında kaybolmuş. Bölge yaşanamayacak hâlde. Kötü hava koşullarına rağmen çamur deryasına dalan arama kurtarma ekipleri son bir umut, kayıpları arıyor. Sendai’de işler her geçen gün zorlaşıyor.
 </p>
 <p class="MsoNormal">
  Aradan geçen günlere rağmen artçı şoklar dinmiş değil. Geceleri konakladığımız bina sürekli sallandığından uyuma fırsatı bulamıyoruz. Artçı dalgalar bir tek yabancıları ürkütüyor aslında, Japon halkı sallanmaya alışmış!
  <span>
  </span>
 </p>
 <p class="MsoNormal">
  Kötü tabloya rağmen Japonlar metanetlerini koruyor. En yakınını kaybeden bu insanlar her şeye rağmen hayata tutunmaya çalışıyor. İnsanlar asla bir panik havasında değil. Bilinçli hareket ediyorlar. Hükümettin direktiflerini harfiyen uygulayarak felaketin etkisinden kurtulmaya çalışıyorlar. Konuştuğumuz güvenlik görevlileri, afet bölgesinde herhangi bir yağma veya talan yaşanmadığını söylüyor. Japonya’da böyle bir durumun yaşanmayacağını, halkın buna asla yeltenmeyeceğini belirtiyor. “Hiçbir Japon böyle bir şeyi aklına dahi getirmez.” diyor bir polis.
 </p>
 <p class="MsoNormal">
  Yaşananlara rağmen Japonlar naifliklerini, kibarlıklarını koruyor. Yer yer kendi dertlerini unutup yabancı medya mensuplarına yardımcı oluyorlar. Afet nedeniyle yaşadığımız üzüntüyü görüp bizi teselli ediyorlar.
 </p>
 <p class="MsoNormal">
  Japon medyasının olayı veriş tarzı Türkiye’de alıştığımız üslubun çok dışında.
  <span>
  </span>
  Yayınlar konusunda çok seçici davranıyorlar. Televizyon ekranlarından ya da gazete sayfalarından ölü insan görüntüsü verilmiyor. Canlı yayınlarla halka deprem ve nükleer santral ile ilgili bilgiler aktarılıyor. Ama sakin bir tonla. Sansasyonel ifadelere, abartılı yorumlara rastlamak mümkün değil. Deprem bölgesinde bulunan muhabirler sakin bir edayla aktarıyorlar haberlerini. Türkiye’den alışık olduğumuz hareketli ve yüksek sesli anonsları görmek mümkün değil buralarda.
 </p>
 <p class="MsoNormal">
  Medya organları afetzedelere karşı son derece saygılı. Eğer sahibi izin vermezse yıkılmış evlere dahi girmiyorlar. Röportajlarını da izin belgeleriyle gerçekleştiriyorlar. Ekranlar, garip grafikler veya abartılı uzman görüşleriyle doldurulmuyor. Mesela nükleer gelişmeleri ülkenin en iyi iki-üç uzmanı değerlendiriyor sadece. En fazla, evini kaybeden insanların görüntüleri taşınıyor kanallara.
 </p>
 <p class="MsoNormal">
  Bir taraftan da kriz merkezi Sendai’de hummalı çalışmalar yürütülüyor. Yüzbaşı Katsom çalışmaları Aksiyon’a anlatıyor: “Kayıpların olduğu bölgeleri uydu haritasından belirliyoruz. İlgili arama kurtarma ekiplerine bölgelerin paftalarını bildirip sokak sokak, cadde cadde alan taraması yapıyoruz.” Yüzbaşı Katsom, 800 kilometrelik sahil kesiminin çok büyük bir alan olduğunu ve kayıpların gün geçtikçe artmasından korktuğunu belirtiyor. Bu kesimlerdeki büyük yıkıma rağmen Sendai’nin iç kesimleri hasar görmemiş. Sağlam yapılı evler büyük bir yıkımı engellemiş.
  <span>
  </span>
 </p>
 <p class="MsoNormal">
  Evini kaybeden insanlar, spor salonları ve okullarda oluşturulan sığınma evlerine taşınıyor. Soğuğa ve kötü şartlara rağmen herhangi bir isyan yaşanmıyor. Bir sığınma evinde ortalama olarak 250-300 kişi ikamet ediyor. Bu insanların gıda ve temiz su ihtiyaçlarını Japon hükümeti sağlıyor. Hâlihazırdaki en büyük sorunlardan biri akaryakıt sıkıntısı. Akaryakıt yokluğu hayatın her alanını olumsuz etkiliyor. Hükümetin aldığı kararla günlük sadece 10 litre yakıt alabilen insanlar, seyahat zorluğu çekiyor. Ulaşım sistemlerinin felç olduğu ülkede iç kesimlere gitmek isteyen insanları çok uzun, zorlu bir yolculuk bekliyor. Tren yollarının enerji kesintileri nedeniyle devre dışı kalması ulaşımı durma noktasına getirmiş. İnsanlar sadece ara yolları kullanabiliyor. Otobanlar sadece yardım araçlarının kullanımına açık olduğu için, normalde birkaç saat sürecek yolculuklar 10-15 saat uzuyor.
 </p>
 <p class="MsoNormal">
  Akaryakıt istasyonunda karşılaştığımız bir aileye durumlarını soruyoruz. Gıda ve temiz su bulmanın çok zor olduğunu söyleyen aile, nükleer tehdidin kendilerini endişelendirdiğini anlatıyor. 10 litrelik akaryakıt haklarını almak için istasyonun önünde saatlerce beklediklerini söylüyorlar. Arabanın arka koltuğunda, annesinin kucağında uyuyan 1 yaşındaki Tatsute’nin huzurlu yüzü bir nebze de olsa moral veriyor bize.
 </p>
 <p class="MsoNormal">
  Bu arada, depremin hemen ardından ülkeye ulaşan Kimse Yok mu Derneği’nin 5 kişiden oluşan yardım ekibi, zaman kaybetmeden çalışmaya başladı. Ekip riskli bölgede bulunan 23 Türk’ü güvenli bölgelere taşıdı. Ulaşım ve akaryakıt sorunları yüzünden bölgeden çıkamayan Türk vatandaşları başkent Tokyo’da derneğin sağladığı mekânlara yerleştirildi. Bu taşıma operasyonu yol, araç ve yakıt sıkıntısından dolayı 3 gün sürdü.
  <span>
  </span>
 </p>
 <p class="MsoNormal">
  Kendilerinden haber alınamayan bir Türk aileye de yine Yusuf Yıldırım başkanlığındaki Kimse Yok mu ekibi ulaştı. Japonya’da halı ticaretiyle uğraşan Mustafa Perçin ve ailesini, felaket sonrası sığındıkları bir spor salonunda isim isim arayarak buldular. Aileye akaryakıt ve gıda yardımında bulunan dernek, kendilerini Türkiye’ye göndermeyi teklif etti. Çocuklarıyla birlikte zor günler geçiren Perçin ailesi buluşmanın şokunu uzun süre üstünden atamadı. Mustafa Perçin, duygu yoğunluğundan mutluluğunu ifade etmekte güçlük çekti: “Felaket sonrası eşim, baldızım ve çocuklarımı alıp güvenli bir yere sığındık ama gıda bulmakta oldukça zorlandık. Aracımıza yakıt bulamadık. Bu yüzden hareket imkânımız kalmadı. Bizi bu şartlardan kurtaran Kimse Yok mu Derneği’ne minnettarız.”
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28960-her-sey-yikildi-insanlik-ayakta.html), [web.archive.org (arşiv bağlantısı)](http://web.archive.org/web/20110324133649/http://www.aksiyon.com.tr:80/aksiyon/haber-28960-her-sey-yikildi-insanlik-ayakta.html)
