# Havada yeni skandallara hazır olun

*Tuncer Çetinkaya 2009.04.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yazıcıoğlu kazası, hava araçlarındaki ELT skandalının yanısıra denetim boşluğunu ve korsan(!) uçuşları ortaya çıkardı.
  </font>
 </div>
 <div id="newsText">
  <font class="detail-text">
   Büyük Birlik Partisi lideri Muhsin Yazıcıoğlu ve beraberindeki beş kişinin hayatına mal olan helikopter kazası, havacılık sektöründeki skandalları ortaya çıkardı. Bu kazadan önce çoğu kimse ELT cihazının ne olduğunu bilmiyordu. Düşen helikopterin enkazına iki gün boyunca ulaşılamayınca kamuoyu Acil Durum Vericisi’nin (ELT- Emergency Locator Transmitter) neden çalışmadığını sorguladı.
   <br/>
   <br/>
   ELT; kaza veya başka bir tehlike anında, hava araçlarının bulunduğu yer hakkında pozisyon bilgisi sağlamak amacıyla arama kurtarma hizmetlerinde kullanılan bir cihaz. Kazanın ardından bu cihazın uçuş okullarındaki uçaklar dâhil Türkiye’deki helikopterlerin yarıdan fazlasında olmadığı tespit edildi. Skandal bununla da sınırlı değil. 1 Şubat 2009’dan itibaren dünyanın her tarafında dinleme uydusunun frekansı değişti. Sivil Havacılık Genel Müdürlüğü, yeni frekansa uyumlu ELT cihazı olmayan çok sayıda hava aracına yılda bir kez düzenlenen ‘uçabilirlik’ raporu vermiş.
   <br/>
   <br/>
   ELT cihazının fonksiyonunu ve şu anki dinleme konumunu anlayabilmek için biraz teknik bilgi vermek gerekiyor. ELT cihazları ABD uydusu üzerinden dinleme yapıyor. ABD’de 2009 yılı başından itibaren ELT cihazlarının dinlenebildiği uydu değişti. Önceden 121,5 vhf ve 243 uhf frekanslarından yayın yapan ve dinlenebilen ELT cihazları bu yıldan itibaren 406 mhz frekansına alındı. Çünkü eski uydudaki dinlemelerde parazitler oluyordu. Bu değişiklikten sonra bir yıl boyunca eski frekansların kullanılacağı da duyurulmuştu. Ancak 1 Şubat 2009’da uyduda bir arıza oldu ve bu tarihten sonra eski frekanslar çalışmadı. Böylece uçak ve helikopterlerdeki ELT cihazları da boşa çıkmış oldu. Sivil Havcılık, havayolu şirketlerine 16 Ocak’ta bir yazı göndererek 1 Şubat’tan itibaren herkesin hava aracına yeni frekanstan dinleme yapan ELT takması gerektiğini duyurdu; ancak olayın üzerine gitmedi. Çünkü 1 Şubat’tan sonra bile çok sayıda hava aracına ‘uçabilirlik’ raporunun verilmesi bunun göstergesi olarak kabul ediliyor. Ancak Muhsin Yazıcıoğlu’nun bir helikopter kazasında vefat etmesiyle işi sıkı tutmaya başlayan Sivil Havacılık, şimdi 406 mhz’den dinleme yapan ELT cihazı olmayan uçak ve helikopterlere izin vermiyor. ELT cihazı üreten firma ise kısa sürede talepleri karşılayamayınca Türkiye’de çok sayıda havayolu şirketi zor durumda kaldı.
   <br/>
   <br/>
   Yazıcıoğlu’nun ölümü bazı siyasilerin geçmişte yaşadığı kazaları da gündeme getirdi. Bu kazalardan birini CHP lideri Deniz Baykal, diğerini ise Saadet Partisi Genel Başkanı Numan Kurtulmuş atlattı. Baykal 22 Temmuz 2007 seçimi öncesinde Hatay’daki mitinge helikopterle gitti. Burada helikopterin pervanesi koptu ve bir kişi hayatını kaybetti. Kurtulmuş ise yerel seçim öncesinde bağımsız aday Ahmet Eşref Fakıbaba’ya destek için Şanlıurfa’ya gitti. Kurtulmuş’u taşıyan uçak GAP Havalimanı’na inişte işaret ışıklarına çarparak pervanesini kırdı. Meğer iki lideri taşıyan uçak ve helikopter de korsan uçuş yapıyormuş. Baykal ve Kurtulmuş’u mitinglere taşıyan helikopter ve uçak Redstar Havayolu şirketine ait. Oysa kazadan hemen sonra bu uçakların İngiliz şirketine ait olduğu duyurulmuştu. Şimdi Baykal’ı taşıyan helikopterin Türkiye’de uçuşu yasak olan ve bir dönem mecburiyetten tescili ambulans helikopter olarak yapılan Rus yapımı hava aracı olduğu iddia ediliyor. Aynı şekilde Kurtulmuş’u taşıyan uçağın da ticari uçuş izni olmayan, yani yolcu taşımasına izin verilmeyen ambulans uçak olduğu ortaya çıktı. Ayrıca Baykal ve Kurtulmuş’u taşıyan hava araçlarını yabancı pilotların kullanıyor olması da ayrı bir tartışma konusu. Çünkü Sivil Havacılık Türkiye’de faaliyet gösteren şirketlere yabancı pilotla uçma izni vermiyor.
   <br/>
   <br/>
   Redstar Havacılık Şirketi Yönetim Kurulu Başkanı Mustafa Ataç, kazaların talihsizlik olduğunu belirterek Deniz Baykal’ı taşıyan helikopterin yaptığı kazada bir kişinin ölmesini şöyle yorumluyor: “İnanın size dürbünlü bir silah versem ve helikopterin bulunduğu yerden pervanenin kopan parçasının çarptığı kadını vurun desem, vuramazsınız. Yani arada o kadar mesafe var. Ama talihsizlik!” Ataç, Kurtulmuş’u taşıyan uçağın kazasında ise kusurun tamamen havaalanında olduğunu iddia ediyor. Ambulans helikopter ve ambulans uçakla yolcu taşınmasını ise normal karşılıyor: “Ambulans helikopter ve uçak diğerlerinden daha donanımlı, neden taşınmasın ki?” Ataç, Rus helikopterlerin Türkiye’de uçuşunun yasak olduğu yönündeki iddiaları ve yabancı pilotlarla uçuşa izin verilmeme olayını ise reddediyor.
   <br/>
   <br/>
   Türkiye’deki uçuşların tamamı Sivil Havacılık Genel Müdürlüğü’nün kontrolünde. Yazıcıoğlu’nun vefatı sonrası gündeme gelen iddialarla ilgili şu ana kadar müdürlükten açıklama yapılmadı. Baykal ve Kurtulmuş’u taşıyan hava araçlarının kaza raporları da kamuoyuyla paylaşılmadı. Yukarıdaki iddialarla ilgili genel müdürlüğe yazılı sorular yöneltilmesine rağmen cevap verilmedi.
   <br/>
   <br/>
   <br/>
   <br/>
   JANDARMA KOORDİNATLARI YANLIŞ HARİTADAN ARAMIŞ
   <br/>
   <br/>
   Yazıcıoğlu’nun helikopter kazasından sonra bulunamayışı bir başka iddiayı daha gündeme getirdi: “Jandarma Yazıcıoğlu’nu yanlış yerde aradı.” Bunun sebebi de “Jandarma’ya verilen koordinatların harita sisteminden dolayı yanlış okunması” şeklinde izah ediliyor. Emekli Askerî Hava Trafik Kontrolörü Zafer Yeşilgül, Telekominikasyon İletişim Başkanlığı’nın helikopterin düşmesinden hemen sonra kaza yeri koordinatlarını Jandarma’ya bildirdiğini hatırlatarak, şu bilgileri veriyor: “Yazıcıoğlu’nun kazasında harita skandalı yaşanmıştır. Jandarma, verilen koordinatları bulmak için Grid Sistem denilen haritayı kullanır. Çünkü coğrafik harita içinde belirtilen karelerin tekrar karelendirilmesi gerekir. Yani ölçeği küçük olan harita kullanmak zorundadır. Bu haritalar üzerinde coğrafik sistemle verilen koordinatlar bulunamaz. Özel bir formülle coğrafik sisteme çevrilmelidir ki, aranan koordinat bulunsun. Düşen helikopterin yeri aslında zamanında Jandarma’ya bildirildiği hâlde coğrafik sisteme göre verilen koordinatlar Jandarma’nın elindeki Grid Sistem haritasında aranmıştır.” Jandarma’nın arama yaptığı harita sistemine göre, verilen koordinatlardan farklı noktaların çıkabileceğini anlatan Yeşilgül, şöyle diyor: “Yani Malatya, Bursa ve Kahramanmaraş jandarmalarına aynı koordinatları verin Grid Sistem haritadan baktıkları için üç ayrı ilde üç ayrı nokta çıkar. Oysa coğrafik sistemde bu noktalar bir tanedir.” Yeşilgül’e göre, helikopter son kalkışını Çağlayancerit’ten yaptığı hâlde kalkış yeri olarak Kahramanmaraş Havalimanı’nın baz alınması da enkazın yanlış rotada aranmasına sebep oldu. Arama kurtarma çalışmalarındaki bir başka ilginçlik ise yine Yazıcıoğlu’nun kazasından sonra ortaya çıktı. Meğer Türkiye’de resmî kurallara göre Ana Arama ve Kurtarma Koordinasyon Merkezi, Başbakanlığa bağlı Denizcilik Müsteşarlığı imiş. Helikopter kazasındaki arama kurtarma çalışmalarını ‘rezalet’ olarak yorumlayan Zafer Yeşilgül, çarpıcı iddialarda bulunuyor: “Türkiye'de mevcut kurallara göre arama ve kurtarmadan üç kurum sorumludur. Bunlar: Başbakanlık Denizcilik Müsteşarlığı, Sivil Havacılık Genel Müdürlüğü ve Kurtarma Koordinasyon Merkezi (Esenboğa Havalimanı’nda bulunan FIC ünitesi). Bu üç üniteden de arama kurtarma çalışmaları boyunca ses çıkmadı. Neden? Çünkü hazır değillerdi. Belki de Denizcilik Müsteşarlığı’nın kendine böyle bir görev verildiğinden haberi bile yoktu.”
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0CC4DE90E834287A31232089AC580CBF?newsId=21255), [web.archive.org (arşiv bağlantısı)](http://web.archive.org/web/20140922005703/http://www.aksiyon.com.tr:80/aksiyon/newsDetail_getNewsById.action;jsessionid=0CC4DE90E834287A31232089AC580CBF?newsId=21255)
