# Rektörlük yarışında vaatler havada uçuşuyor

*Tuncer Çetinkaya 2008.11.10*

<div class="pNewsDetailMainContent ctx_content" itemprop="articleBody">
 İstanbul Üniversitesi’nde rektörlük seçimi heyecanı yaşanıyor. 15 Aralık’taki seçime 13 aday katılıyor. Adaylar, gelir amaçlı vakıf üniversitesinden konut edindirmeye, ilkokul açmaktan televizyon kanalı kurmaya kadar çok sayıda vaatte bulunuyor.25 yıldır akademik başarı ve bilimsel çalışmalarıyla değil, rektörlerinin yolsuzluk, kanunsuzluk ve despot tavırlarıyla Türkiye’nin gündeminde yerini alan İstanbul Üniversitesi yeni bir döneme daha hazırlanıyor. Temelleri Fatih Sultan Mehmet’in kurduğu Fatih medreseleriyle atılan tarihî üniversitede 15 Aralık’ta rektörlük seçimi var. İstanbul Üniversitesi’ne rektör olmak, hem sembolik hem de ekonomik anlamda büyük önem arz ediyor. Yıllık 450 milyar liralık bütçesinin yanı sıra vakıflar, otoparklar, döner sermaye ve sosyal tesislerden elde edilen 500 milyar liraya yakın geliriyle cazibe merkezi hâline gelen rektörlük için buüne kadar çoğunlukla ideolojik tartışmalar öne çıktı.
 <br/>
 <br/>
 11 ayrı yerleşkede 17 fakülte, 16 enstitü, 5 yüksekokul, 6 meslek yüksekokulu, 21 araştırma ve uygulama merkezi, 2 bin 600 öğretim üyesi ve 60 bin öğrencisi ile Türkiye’nin en büyük üniversitelerinden İstanbul Üniversitesi’ni yönetmeye bu kez tarihinde hiç olmadığı kadar çok aday çıktı. Rektörlük için 13 aday yarışacak. 1974’ten beri tıpçıların yönettiği üniversitede tıpçı adaylar yine çoğunlukta. Binin üzerinde öğretim üyesine sahip Çapa ve Cerrahpaşa sayesinde yine bir tıpçının rektör olma ihtimalinin yüksek olduğu yaygın bir kanaat. 8’i tıp fakültelerinden olan adaylar şöyle: Çapa Tıp Fakültesi Genel Cerrahi Anabilim Dalı Başkanı Prof. Dr. Ali Akyüz, eski Devlet Bakanı ve Cerrahpaşa Tıp Fakültesi Öğretim Üyesi Prof. Dr. Ahat Andican, Cerrahpaşa Tıp Fakültesi Öğretim Üyesi Prof. Dr. Erhun Eyüpoğlu, Çapa Tıp Fakültesi eski Dekanı Prof. Dr. Faruk Erzengin, Fen Fakültesi Fizik Bölümü Öğretim Üyesi Prof. Dr. Gediz Akdeniz, Diş Hekimliği Fakültesi Öğretim Üyesi Prof. Dr. Gülçin Bermek, Orman Fakültesi Öğretim Üyesi Prof. Dr. Kadir Erdin, Cerrahpaşa Tıp Fakültesi Öğretim Üyesi Prof. Dr. Kenan Ulualp, Rektör Yardımcısı Prof. Dr. Melih Boydak, Çapa Tıp Fakültesi Dekanı Prof. Dr. Mustafa Keçer, Cerrahpaşa Tıp Fakültesi Öğretim Üyesi Prof. Dr. Seyfettin Uludağ, YÖK Üyesi ve Cerrahpaşa Tıp Fak. Öğretim Üyesi Prof. Dr. Yunus Söylet ve İletişim Fak. Öğretim Üyesi Prof. Dr. Veysel Batmaz.
 <br/>
 <br/>
 ALEMDAROĞLU VE PARLAK AYNI ADAYDA BİRLEŞTİ
 <br/>
 <br/>
 Üniversitede seçim takvimi geçen hafta ilan edildi; ancak adaylar birkaç aydır kulis faaliyetlerini sürdürüyor. Fakülte ve bölümleri ziyaret eden rektör adayları, projelerini öğretim üyeleri ile paylaşırken ekibini de belirliyor. Kulislerde en çok merak edilen, yaptığı icraatlarla tartışılan eski rektörler Kemal Alemdaroğlu ve Mesut Parlak’ın hangi adayı desteklediği. Daha önce birbiri ile rekabet eden Alemdaroğlu ve Parlak ekibi bu seçimde tek aday üzerinde uzlaştı.
 <br/>
 <br/>
 1997-2004 yılları arasında rektörlük yapan ve hukuksuz uygulamaları sebebiyle eski Cumhurbaşkanı Ahmet Necdet Sezer tarafından görevden alınan, ayrıca Ergenekon terör örgütü yöneticisi iddiasıyla yargılanan Kemal Alemdaroğlu ile üniversitelerde kılık kıyafeti düzenleyen anayasa değişikliği sırasında manevi değerler konusunda takındığı alaycı tavır ve ülkede gerginlik ortamı hazırlayan sert üslubuyla dikkat çeken Rektör Mesut Parlak ve ekibi aynı adayı destekliyor. Daha önce üniversitedeki seçimlerde Alemdaroğlu ve Parlak’tan yana tavır alan hocalar, şimdi Çapa Tıp Fakültesi Dekanı Prof. Dr. Mustafa Keçer’i destekliyor. Alemdaroğlu’nun en yakın adamlarından Rektör Yardımcısı Prof. Dr. Emin Darendeliler’in adaylığını ilan edip web sitesi bile kurduktan sonra Prof. Dr. Mustafa Keçer lehine adaylıktan çekilmesi, ‘Alemdaroğlu ve Parlak aynı adayda birleşti’ yorumlarına sebep oluyor.
 <br/>
 <br/>
 18 Ocak 2009’da görev süresi dolacak ve yaş haddinden dolayı bir daha aday olma imkânı bulunmayan Mesut Parlak, yaptığı açıklamalarla kutuplaşma zemini oluşturarak öğretim üyelerinin tercihlerini tek aday üzerinde toplamak istiyor. Parlak’ın hedefe koyduğu adayların başında YÖK üyeliğinden istifa eden Prof. Dr. Yunus Söylet geliyor. Parlak, üniversitenin akademik yıl açılış töreninde yaptığı konuşmada isim vermeden Yunus Söylet’i eleştirmiş ve “YÖK Genel Kurulu’na bir yıl önce hükûmet tarafından atanan bir üye, İstanbul Üniversitesi’nde yapılacak seçimlerde rektör adayı olarak karşımıza çıkmaktadır. Bu durumu anlamakta güçlük çekiyorum.” demişti.
 <br/>
 <br/>
 HÜSEYİN ÜZMEZ, REKTÖR ADAYINI BİTİRDİ
 <br/>
 <br/>
 İstanbul Üniversitesi rektör adayları arasındaki kıyasıya rekabet, zaman zaman Türkiye gündemindeki olaylarla ilişkilendiriliyor. Adaylardan Cerrahpaşa Tıp Fakültesi Kadın Hastalıkları ve Doğum Anabilim Dalı Öğretim Üyesi Seyfettin Uludağ’ın başı, cinsel istismar suçlamasıyla tutuklanan ve daha sonra Adli Tıp Kurumu’nun verdiği rapor gerekçe gösterilerek serbest bırakılan yazar Hüseyin Üzmez ile dertte. Üzmez’e verilen Adli Tıp raporunda imzası bulunan Seyfettin Uludağ öğretim üyelerine durumu izah etmekte güçlük çekiyor. Karısından bile tepki aldığını söyleyen Uludağ, verdikleri raporun bilimsel olarak doğruluğunu savunuyor.
 <br/>
 <br/>
 Adaylardan Faruk Erzengin’in ise, tıp fakültesi dekanlığı yaptığı döneme ilişkin ‘usulsüzlük’ iddiaları ile başı dertte. Erzengin hakkında fakültenin imkânlarını kendi çıkarları için kullandığı, vakfın mal ve hizmet alımlarında usulsüzlük yaptığı, haksız mal edindiği yönünde iddialar mevcuttu. Erzengin, aleyhine açılmış soruşturma ve davaların tamamından aklanarak çıktığını, ileri sürülen iddiaların tamamen kendisini yıpratmaya yönelik olduğunu söylüyor. Erzengin, daha önce Kemal Alemdaroğlu ve Mesut Parlak’a karşı da aday olmuştu.
 <br/>
 <br/>
 Rektör adaylarının renkli simalarından biri de eski Devlet Bakanı Ahat Andican. Daha önce iki dönem milletvekili seçilen Afganistan doğumlu Andican, bir dönem Anavatan Partisi’nin genel başkan yardımcılığını yapmıştı. Andican, üniversitenin tarihî ve köklü olma avantajını kullanamadığını, bu avantajın büyük ve hantal olma dezavantajına dönüştüğünü ifade ediyor.
 <br/>
 <br/>
 Üniversitede rektör adaylığı için kadınlardan sadece Prof. Dr. Gülçin Bermek medeni cesaret gösterebildi. İş adamı Ayhan Bermek’in baldızı Gülçin Bermek, İstanbul Üniversitesi’nin dünyanın en eski 20 üniversitesi arasında olmasına rağmen bugün hak ettiği konumda olmadığını ifade ediyor.
 <br/>
 <br/>
 Adaylar arasında güçlü konumda olanlardan biri de Orman Fakültesi’nden Kadir Erdin. Daha önce Öğretim Üyeleri Derneği Genel Başkanlığı yapan Erdin, sosyal demokrat kimliği ile tanınıyor. AK Parti’nin YÖK yasasında değişiklik için kurduğu akademik danışma gruplarında da görev alan Erdin’in tek dezavantajı tıpçı olmaması.
 <br/>
 <br/>
 ADAYLARIN SLOGAN VE VAATLERİ KONUŞULUYOR
 <br/>
 <br/>
 Rektörlük seçimi öncesi adayların web sitelerinde vaatler ve sloganlar öne çıkıyor. Adaylardan Veysel Batmaz, “El verin, oy verin; seçim sizin, çare sizsiniz” sloganını kullanıyor. Gülçin Bermek, ‘Önce Üniversite’ sloganını tercih ederken; Ali Akyüz, Albert Einstein’ın “Hiçbir sorun o sorunu yaratan bilinç düzeyi ile çözülemez” sözünü kendine slogan yapmış. Seyfettin Uludağ, “Düşünce, anlatım ve yürütmede açıklık” sözleriyle yola çıkarken; Kenan Ulualp, “Adil, saygın ve huzurlu bir çalışma ortamı” vadediyor. Farklılıkları çatışma değil, zenginlik kaynağı olarak gördüğünü ifade eden Yunus Söylet, basit ve anlamsız şeylerle uğraşmayacağına dair söz veriyor. Kadir Erdin, “Çağı yakalamak için değişim yetmez. Hedef dönüşüm!” sloganını kullanıyor. Melih Boydak, öğretim üyelerine “Üniversitemizi vizyonuna ulaştıracak değişimi yönetmek için birlikte çalışalım...” diye sesleniyor. Ehun Eyüboğlu, merkeziyetçilikten uzak, insan haklarına saygılı üniversite vadediyor. Gediz Akdeniz, web sitesinde herhangi bir vatte bulunmuyor. Mesut Parlak ve Kemal Alemdaroğlu ekibinin desteğini arkasına alan Çapa Tıp Fak. Dekanı Mustafa Keçer ile Ahat Andican’ın web sitesi bulunmuyor.
 <br/>
 <br/>
 <br/>
 <br/>
 <br/>
 <br/>
 İŞTE ADAYLARIN VAATLERİ
 <br/>
 <br/>
 Faruk Erzengin
 <br/>
 <br/>
 1- Devr-i sabık yaratmayacak, tertemiz yeni bir sayfa açacağım.
 <br/>
 <br/>
 2- Yardımcı doçentlikten itibaren bütün öğretim üyelerine ayrım yapmadan özel üniversitelerde, vakıf ve devlet üniversitelerinde ders verme imkânı tanıyacağım.
 <br/>
 <br/>
 3- Kıbrıs’ta üniversite açacağım.
 <br/>
 <br/>
 4- Kurulacak teknopark ve teknokent’ten elde edilecek gelirler üniversitesi hocalarına ek gelir olacak.
 <br/>
 <br/>
 5- Öğretim üyelerinin konut sorununu çözeceğim.
 <br/>
 <br/>
 6- Ülke çapında yayın yapan üniversiteye ait TV kanalı ve radyo istasyonu kuracağım.
 <br/>
 <br/>
 Gülçin Bermek
 <br/>
 <br/>
 1- Bilimsel yayın yapan araştırmacılara üniversite vakıflarından ek mali destek verilecek.
 <br/>
 <br/>
 2- Maaş promosyonları maaş oranlarına göre üniversite mensuplarına dağıtılacak.
 <br/>
 <br/>
 3- Öğretim üyesi çocuklarından başarılı olanlara burs verilecek.
 <br/>
 <br/>
 4- Öğretim üyesi çocukları için ilköğretim okulu açılacak.
 <br/>
 <br/>
 5- Öğretim üyelerine maddi destek sağlayacak teknoloji geliştirme bölgesi kurulacak.
 <br/>
 <br/>
 6- Avcılar Yerleşkesi Küçükçekmece Gölü kıyısına kürek, yelken ve rüzgâr sörfünü içeren Su Sporları Merkezi kurulacak.
 <br/>
 <br/>
 7- Fakülte hastanelerinde mesai dışı Hasta Muayene ve Ameliyat Merkezi kurulacak.
 <br/>
 <br/>
 Veysel Batmaz
 <br/>
 <br/>
 1- Üniversiteyi bölüm ve anabilim dalı başkanları yönetecek. Rektör ve dekanlar alınan kararları sadece uygulayacak. Gözetim ve denetim yapacak.
 <br/>
 <br/>
 2- Öğretim üyeleri referandum yapıp istifamı kararlaştırabilecek. Üniversiteyi ilgilendiren tüm konularda tüm öğretim üyelerinin yüzde 10’u olan 221 kişinin imzasıyla her konu referanduma sunulabilecek.
 <br/>
 <br/>
 3- Bölümler kendi bütçesini hazırlayıp kendileri harcayacak.
 <br/>
 <br/>
 4- Dekanlar ‘dekan arama toplantıları’ ile belirlenip atanacak.
 <br/>
 <br/>
 5- Üniversiteye ombudsman atayacağım.
 <br/>
 <br/>
 6- Öğretim üyelerine 500 kişilik lojman yapılacak.
 <br/>
 <br/>
 7- Huzurevi yapılacak ve burada sadece emekli öğretim üyeleri değil, hocaların birinci derece yakınları da kalacak.
 <br/>
 <br/>
 <br/>
 <br/>
 Yunus Söylet
 <br/>
 <br/>
 1- Üniversiteye ait yerleşkelere özel ilköğretim okulları açılacak ve öğretim üyelerinin çocukları avantajlı okuyacak.
 <br/>
 <br/>
 2- Üniversite, KKTC’de yerleşke kuracak ve paralı öğrenci okutacak.
 <br/>
 <br/>
 3- İnternet üzerinden anketler yapılarak yönetime öğretim üyelerinin katılımı sağlanacak.
 <br/>
 <br/>
 4- Mali konularda şeffaflık sağlanacak ve bütün harcamalar internet üzerinden duyurulacak.
 <br/>
 <br/>
 5- Herkes fikrini, düşüncesini ve inancını serbestçe açıklayabilecek.
 <br/>
 <br/>
 6- Kurulacak Yabancı Diller Merkezi’nde doçentliğe hazırlanan yardımcı doçentler için dil kursu açılacak.
 <br/>
 <br/>
 7- Teknokent kurulacak ve öğretim üyeleri hazırladıkları projelerle gelir elde edecek.
 <br/>
 <br/>
 8- Üniversitenin bilimsel yayın sıralamasında dünyanın ilk 100 üniversitesi arasına girmesi için çalışmalar yapılacak, hocalara teşvikler verilecek.
 <br/>
 <br/>
 9- Öğretim üyelerini düşük maliyet ve en ideal ödeme koşullarında ev sahibi yapmak için çözüm üretilecek. Ayrıca lojman ve stüdyo daireler yapılacak.
 <br/>
 <br/>
 Ahat Andican
 <br/>
 <br/>
 1- Döner sermaye sistemi yeniden yapılandırılarak verimli hâle getirilecek.
 <br/>
 <br/>
 2- Üniversiteye gelir getirecek teknokent, uluslararası nitelikte bir kongre merkezi-otel kompleksi, üniversite yayınevi, e-eğitim (uzaktan eğitim), hizmet hastaneleri, yaşam boyu eğitim ve yönetici yetiştirme programları, Avrupa ve Avrasya coğrafyasında faaliyet gösterecek eğitim kurumları, kendi alanlarında marka olmuş uluslararası dünya üniversiteleri ile işbirliği uygulamaları gibi kapsamlı ve nitelikli projeler hayata geçirilecek.
 <br/>
 <br/>
 Ali Akyüz
 <br/>
 <br/>
 1- Üniversiteyi ilgilendiren bütün kararlar, (sosyal paydaşlık anlayışıyla) ilgili bütün sivil toplum örgütleri (öğrenci konseyleri, öğretim üyeleri dernekleri, sektörel kuruluşlar) ile ilgili fakültelerin yönetim kadroları ve öğretim üyeleri ile birlikte oluşturulacak strateji ve planlar çerçevesinde alınacak.
 <br/>
 <br/>
 2- Döner sermaye hesaplamaları intranet ortamında düzenli olarak ilan edilecek.
 <br/>
 <br/>
 3- Büyük bir depreme hazırlıksız yakalanmamak için üniversitemizin risk altındaki binaları yıkılıp yeniden inşa edilecek.
 <br/>
 <br/>
 4- Akademik yükselmede tek kriter akademik performans olacak. Hiçbir öğretim elemanımız geleceğinden korku ve endişe duymayacak. Rektörlüğün sorumluluk ve görev alanlarından biri de her öğretim üyesi ve öğretim üye adayının bizzat menajerliğini üstlenmek olacak.
 <br/>
 <br/>
 Erhun Eyüboğlu
 <br/>
 <br/>
 1- Öğretim üyelerinin kullanımına açık kısa kodlu, rektöre ait bir telefon olacak ve her an rektöre ulaşılacak.
 <br/>
 <br/>
 2- Çalışanların gelirini artırmak için döner sermaye yapısı değişecek.
 <br/>
 <br/>
 3- Bilimsel yayın yapan hocalara mali destek verilecek.
 <br/>
 <br/>
 4- İstanbul Üniversitesi İlköğretim O kulu kurulacak.
 <br/>
 <br/>
 Kenan Ulualp
 <br/>
 <br/>
 1- Üniversitenin iletişimsizliğe ve sessizliğe itilmesine izin verilmeyecek. Çok sesliliğe değer verilecek.
 <br/>
 <br/>
 2- Rektör her zaman erişilebilir ve görüşülebilir olacak.
 <br/>
 <br/>
 3- Hiç kimse özlük hakkı mağduru olmayacak. Kadrolar zamanında verilecek. Keyfi gecikmelerle öğretim üyelerinin özlük hakları asla engellenmeyecek.
 <br/>
 <br/>
 4- Öğretim üyelerimizin vakıf üniversitelerinde ders vermeleri kolaylaştırılacak.
 <br/>
 <br/>
 5- Kimya Fakültesi kurulacak.
 <br/>
 <br/>
 6- Kıbrıs’ta kampus açılacak.
 <br/>
 <br/>
 7- Veteriner Fakültesi’ne araştırma hayvan hastanesi kurulacak.
 <br/>
 <br/>
 8- İstanbul Üniversitesi Tiyatrosu kurulacak.
 <br/>
 <br/>
 9- TOKİ ile anlaşılarak öğretim üyelerinin konut sorunu çözülecek.
 <br/>
 <br/>
 <br/>
 Seyfettin Uludağ
 <br/>
 <br/>
 1- ‘Yetkilerini paylaşan bir rektör’ olacağım. Hiçbir şekilde öğretim üyesinin çalışma şevkini kıran ve huzurunu kaçıran bir konumda olmayacağım.
 <br/>
 <br/>
 2- Eleştiriler dikkate alınacak, uzlaşmacı yaklaşım ile bireysel hak ve hukuka saygılı olunacak.
 <br/>
 <br/>
 3- Hesap verebilecek konumda olmak, öğretim üyelerine sunabileceğim en önemli güvencedir.
 <br/>
 <br/>
 Kadir Erdin
 <br/>
 <br/>
 1- Üniversite yönetiminde katılımcılık esas olacak. Katılımda parlamenter sistem esasları uygulanacak. Her kurul toplantısı için katılımcıların kendi aralarında oluşturacakları toplantı nisabı, usul ve esasları bağlayıcı olacak.
 <br/>
 <br/>
 2- Üniversitedeki öğretim üyelerinin konut sorununu çözmek için “Üniversite Konutları Projesi” adı altında toplu konutların güretimi için çalışılacak.
 <br/>
 <br/>
 3- Akademisyenlerin yoğunlaşan uluslararası ilişkilerinin düzenlenmesi ve gerçekleştirilmesinde bürokratik sorunların (pasaport vb.) çözümü için bir merkez oluşturulacak ve tüm işlemler bu merkez tarafından gerçekleştirilerek akademisyenlerin zaman ve enerji kaybı önlenecek.
 <br/>
 <br/>
 4- Tüm fakültelerde ‘Kültür Dersi’ adı altında okutulmak üzere bilim dünyasının ve insanlığın bugüne nasıl ulaştığı içerikli, bir dersin hayata geçirilmesi sağlanacak.
 <br/>
 <br/>
 5- Öğrenciler ile yönetim arasında iletişimi güçlendirmek, bazı sorunlara hızla müdahale etmek ve çözüm getirmek amacıyla ‘Öğrenci Dekanlığı’ kurulacak.
 <br/>
 <br/>
 Melih Boydak
 <br/>
 <br/>
 1- Dekan atamalarında fakültelerin ortaya koyduğu iradeye saygı duyulacak.
 <br/>
 <br/>
 2- Teknopark ve teknokent kurulacak, öğretim üyelerine ek gelir sağlanacak.
 <br/>
 <br/>
 3- Üniversitemiz hastanelerine bağlı semt poliklinikleri ve özel hasta merkezleri kurularak gelir sağlanacak.
 <br/>
 <br/>
 4- Üniversitemize ve öğretim elemanlarımıza ekonomik katkı da yapabilecek bir vakıf üniversitesi kurulacak.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/rektorluk-yarisinda-vaatler-havada-ucusuyor_522527), [web.archive.org (arşiv bağlantısı)](http://web.archive.org/web/20160105093823/http://www.aksiyon.com.tr:80/dosyalar/rektorluk-yarisinda-vaatler-havada-ucusuyor_522527)
