# Yolsuzlukta "Kemal"e erdiler

*Tuncer Çetinkaya 1999.08.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kemal Gürüz ve Kemal Alemdaroğlu... Birisi YÖK Başkanı, diğeri Türkiye'nin en köklü üniversitelerinden İstanbul Üniversitesi'nin rektörü.
  </font>
 </div>
 <div id="newsText">
  <font class="detail-text">
   Son zamanların en tartışmalı isimleri. 4 yıllık YÖK Başkanlığı süresi içinde devamlı tartışılan isim olan Kemal Gürüz, bugünlerde yeniden gündemde. ÖSS'de yaşanan tercih karmaşası sırasında takındığı despot tavrı ile gündemin birinci maddesine oturan Gürüz, şimdi de İstanbul Üniversitesi Rektörü Kemal Alemdaroğlu'nun yolsuzluk dosyalarını 8 aydır sümen altı etmesiyle kamuoyunun karşısında.
   <br/>
   <br/>
   YÖK bugüne kadar 3 başkan gördü. 1982 yılından 1991 yılına kadar İhsan Doğramacı, 1991'den 1995'e kadar Mehmet Sağlam ve 1995'ten günümüze kadar Kemal Gürüz. 12 Eylül'ün ürünü olan YÖK bugüne kadar devamlı tartışıldı. Belki de Türk Ceza Kanunu'nun 141, 142 ve 163. maddelerinden sonra son 20 yılda en çok tartışılan ve tepki çeken kanun 2547 sayılı, YÖK'ün kuruluş kanunu. Askeri bir darbeden sonra ortaya çıkan ve bugüne kadar tartışılan YÖK'ün iki konumu var. İhsan Doğramacı ve Mehmet Sağlam zamanlarında YÖK kanununda pek çok değişiklik yaşandı ve demokrasi açısından iyiye doğru atılımlar yapıldı. Ancak Gürüz döneminde bunun tam tersi yaşanmaya başlandı. Gürüz yaptığı icraatlarla devamlı antidemokratik ortamlar hazırladı ve zaten antidemokratik uygulamalar içeren YÖK yasasını 1980'li yıllara geri götürmeye gayret gösterdi.
   <br/>
   <br/>
   Gürüz'ün olumlu icraatını hatırlayan var mı?
   <br/>
   <br/>
   Gürüz'ün YÖK Başkanlığı'ndaki görevi kasım ayında doluyor. Şayet bu kadar olumsuz icraata rağmen Cumhurbaşkanı Süleyman Demirel yeniden Gürüz'e görev vermezse, YÖK ve üniversiteler Gürüz'ün baskıcı, despot idareciliğinden kurtuluyor. Gürüz'ün 4 yıl boyunca yaptığı icraatlara bir bakalım. Gürüz ne yapmış? En son gelişmelerden itibaren geriye doğru şöyle hafızalarımızı bir yoklayalım.
   <br/>
   <br/>
   Bu yıl hiçbir bilimsel çalışma yapmadan, alt yapısını tamamlamadan ve akademisyenlere sormadan üniversiteye giriş sınav sistemini değiştirerek, milyonlarca öğrencinin ve ailenin hayatını karartmıştı.
   <br/>
   <br/>
   ÖSS soru kitapçığının çalınması olayında gerekli tedbiri almayarak devleti büyük zarara uğrattı. ÖSS sorularının çalınması, öğrenciler üzerinde de menfi psikolojik etkiler yapmıştı. Oysa Gürüz, soruların çalınmasından sonra basının karşısına çıkmış, o televizyondan öbürüne giderek "Olay adi bir hırsızlık olayıdır, öğrencilerimizden ve ailelerinden özür diliyorum" demişti.
   <br/>
   <br/>
   Yıllarca üniversitelerde başörtüsü diye bir problem yokken, Gürüz zamanında başörtüsü diye bir problemle karşılaşıldı. Üstelik 2547 sayılı kanunun Ek 17. maddesine rağmen. Gürüz, başörtüsü sebebiyle büyük emekler harcayarak üniversiteye girmeyi başaran başarılı 657 öğrenciyi de üniversiteden uzaklaştırdı.
   <br/>
   <br/>
   Gürüz, başkanlığı döneminde öğretim üyeleri için de bir iyilik (!) düşündü. Yüksek Öğretim Kurumları Öğretim Elemanları ve Personeli Disiplin Yönetmeliği'nde değişiklik yaparak öğretim üyelerine meslekten men ve kamu görevinden çıkarma cezasına kadar varan ağır cezalar verdi. Gürüz'le birlikte yeni 1402'likler oluştu. 35 öğretim üyesi meslekten ihraç edildi, 100 kişiye aylıktan kesme, 150'sine kınama, 240'ına uyarma, 15'ine kademe ilerleme cezası verildi.
   <br/>
   <br/>
   Gürüz'ün rektörler üzerinde kurduğu baskıyı hatırlatmaya gerek yok. Daha geçtiğimiz hafta Marmara Üniversitesinin başarılı rektörü Ömer Faruk Batırel, tehditlerle istifa ettirildi. Çanakkale 18 Mart, Pamukkale ve Afyon Kocatepe üniversitelerinin rektörleri son 1 yıl içinde baskı ile istifa ettirilen diğer rektörler. Sudan sebeplerle rektörlerin görevlerine son vermek ise, Gürüz'ün baş görevi. Gürüz, Ziraat Fakültesi üretme çiftliğinde bir buzağının ölümüne sebebiyet vermek ve devlet malına zarar vermekle itham ettiği Harran Üniversitesi eski rektörü Servet Armağan'ı bir kalemde çizmişti.
   <br/>
   <br/>
   Gürüz'ün dekan atamalarında yaptığı kayırmalar da hiç kimsenin aklından çıkmadı. Prosedüre göre fakültelere atanacak dekan adaylarını rektör belirlemesine rağmen, rektörün belirlediği 3 adaydan birisini YÖK Başkanı atıyor. Bu konuda YÖK Başkanının kendi adamını seçmek için rektörün belirleyeceği 3 kişi arasına kendisinin belirttiği ismin yazılmasını istediği sık sık konuşulan konuların başında. Böylece üniversite rektörü kendi istediği ekiple değil YÖK Başkanının istediği kişi ile çalışmak zorunda kalıyor.
   <br/>
   <br/>
   Gürüz'ün bir başka önemli(!) icraatı da Malezya, Endonezya, Suudi Arabistan, Ürdün, Pakistan, Libya, Irak, Kuveyt ve Mısır gibi İslam ülkelerinin üniversitelerinde okuyan öğrencilerin diploma denkliğini iptal etmesiydi. Gürüz'ün bu kararı çok sayıda öğrenciyi mağdur etmekle birlikte, Türkiye ile bu ülkeler arasında problemler yaşanmasına sebep olmuştu. Üstelik Gürüz bu kararları geriye doğru işleterek ciddi bir anayasa ihlali yapmaktan da kaçınmadı.
   <br/>
   <br/>
   Gürüz sadece İslam ülkelerindeki üniversiteleri değil Türkiye'de açılan özel vakıf üniversiteleri ve KKTC'deki üniversiteleri de karşısına aldı. Gürüz'ün, Doğuş, Beykent, Atılım ve Bilgi üniversitelerinde öğrenim gören öğrencilerin, dikey geçişle başka üniversitelerde okumalarına izin verilmeyeceğini açıklaması tepki topladı.
   <br/>
   <br/>
   Yine Gürüz, 1997 yılında öğretim elemanı yetiştirmek amacıyla yurt dışına gönderilen 2 bin civarında master ve doktora öğrencisini asılsız iddialara dayanarak geri çağırması ile de gündeme gelmişti. Gürüz'ün bu kararına dönemin Milli Eğitim Bakanı Mehmet Sağlam'ın sert tepki gösterdiğini ve "YÖK öğrencileri küstürmüş, gücendirmiş ve aşağılamıştır" şeklinde değerlendirdiğini hatırlıyoruz.
   <br/>
   <br/>
   Gürüz'ün çifte standart uygulamaları
   <br/>
   <br/>
   Kemal Gürüz, görevde kaldığı 4 yıl içinde kanunsuzlukları yanısıra pek çok çifte standart ve keyfi uygulamaya da imza attı. Bunlardan bazılarını örneklerle anlatabiliriz. Seçimle gelen üniversite rektörlerinin saf dışı bırakılması, yurtdışına puanı tutmadığı halde torpille öğrenci gönderilmesi ve geri çağırılması, kafasına uymayan öğretim üyelerini sürgüne göndermesi bunların başında geliyor. Rektör seçimlerinde öğretim üyelerinin çoğunluğunun oyunu alan kişileri Gürüz'ün nasıl safdışı ettiğine en somut örnek geçen yıl yaşanmıştı. Kocaeli Üniversitesi'nde seçimler yapılmış, Atıf Ural (Rektör) 166, Baki Komşuoğlu 151, Latif Topaktaş 22, Oktay Özkarakaş 6 oy almıştı. Gürüz bu sıralamaya rağmen cumhurbaşkanına şu sıralamayı gönderdi: 1 Baki Komşuoğlu, 2 Latif Topaktaş, 3 Oktay Özkarakaş 4 Atıf Ural. Ve sonunda Gürüz, KTÜ'de rektör iken sicil vermediği Baki Komşuoğlu'nu rektör olarak atatmayı başardı. 4 yıllık Gürüz başkanlığındaki YÖK'te bu şekilde onlarca uygulama oldu.
   <br/>
   <br/>
   Gürüz'ün keyfi uygulamaları bunlarla da sınırlı değil. Gürüz, doçentlik sınavına girip de başarılı olan yüzlerce öğretim üyesini kadroya atamıyor. 'Yakın' ve 'dost' çevreden olduğu belirtilen kişilere kadro verildiği ise, üniversite camiasında sıkça konuşulan şeyler. Gürüz, bırakın doçentlik kadrosunu, profesörlüğü geldiği ve kadrosu olduğu halde bazı öğretim üyelerine kota koyuyor ve kadro vermiyor. Örnek Erciyes Üniversitesi'nden Doç. Dr. Sefer Kumandaş.
   <br/>
   <br/>
   YÖK'te yaşanan torpil olayları ise işin cabası. 1997 yılında yurtdışına yetiştirilmek amacıyla gönderilen öğretim elemanlarından not ortalaması tutmadığı halde yurtdışına gönderilenlerden tutun da, geri çağrılan öğrencilerden istenen burs karşılığı alacaklara kadar her şeyde torpil işliyor. Gürüz, doktora için yurtdışına gönderilen ve tezi kabul edilmediği için Türkiye'ye geri çağırılan araştırma görevlileri Nejdet Keleş, Koray Aydın, Tayfun Demirtürk ve Mustafa Karatepe'yi ödenen toplam bursun 2 misli ücreti hem de faiziyle dolar mark üzerinden geri ödemeye tabi tutarken, YÖK'ün torpillileri Pamukkale Üniversitesi'nden Andım Oben Balce, Hacettepe Üniversitesi'nden Onur Köksoy, Atatürk Üniversitesi'nden Özcan Erişek ve daha nice araştırma görevlisini sadece mecburi hizmete tabi tuttu.
   <br/>
   <br/>
   Doktora öğrencileri de süzgecinden geçecek
   <br/>
   <br/>
   Gürüz, 4 yıl boyunca at oynattığı YÖK'te kendi yapılanmasını da kurdu. Gürüz, 2547 sayılı kanunun 35. maddesine aykırı olarak doktora yapılacak üniversiteleri ayırdı. Bundan böyle doktora yapmak isteyenler Hacettepe, ODTÜ, Ankara, İTÜ, Boğaziçi, Ege, Dokuz Eylül, İstanbul ve Erzurum Atatürk üniversiteleri haricinde doktora yapamayacak. Öğretim elemanı yetiştirmek için 8 üniversiteyi süzgeç yapan Gürüz, bu üniversitelerin kriterlerini de ortaya koymadı. Gürüz kurduğu bu sistemde bile ayırım yaptı. Erzurum Atatürk Üniversitesi'ne doktora öğrencisi vermedi.
   <br/>
   <br/>
   Ayrıca bazı öğretim üyeleri Gürüz'ün gazabına uğruyor. Öğretim üyeleri 2547 sayılı yasanın 7L maddesine aykırı bir şekilde başka üniversitelere sürgün ediliyor. Erciyes Üniversitesi öğretim üyelerinden Prof. Dr. Selim Kurtoğlu bunun en bariz örneği. Kurtoğlu geçtiğimiz yıllarda Denizli'ye sürülmüş, YÖK'ü mahkemeye verererek görevine dönmeyi başarmıştı.
   <br/>
   <br/>
   Kemal'in başı Maliye ile dertte
   <br/>
   <br/>
   Son günlerin tartışılan bir diğer ismi de Kemal Gürüz'ün hamiliğini yaptığı İstanbul Üniversitesi Rektörü Kemal Alemdaroğlu. Alemdaroğlu, bugüne kadar başörtüsü eylemleri, öğrenci olayları ve akademik istifalarla gündeme gelmişti. Şimdi de yolsuzluklarla gündemde. Maliye Bakanlığı Müfettişlerinin İÜ'de yaptıkları inceleme sonucu hazırladıkları yolsuzluk raporu, geçtiğimiz haftanın en önemli gündem maddesiydi. 01.12 1998 tarihinde yapılan bir incelemeyi içeren raporda, İstanbul Üniversitesi mülkiyetinde veya bu üniversiteye tahsisli taşınmaz mallar üzerindeki gelir getiren kuruluşlarda yaşanan usulsüzlükler ve yolsuzluklar konu ediliyor. Bu rapora göre Alemdaroğlu ve ekibi 1997 yılında üniversite bünyesinde misafirhane, tatil kampı, kantin, büfe, çay bahçesi, market, halı saha, kreş, kafeterya gibi 67 adet gelir getirici yerden elde edilen 267 milyar 28 milyon lira değerindeki geliri hesaplara aktarmamışlar. Bu paranın nerede olduğu ve nerelere harcandığı ise, bilinmiyor.
   <br/>
   <br/>
   Maliye Bakanlığı denetçileri yaptıkları incelemede 54 üniversite personeli ile ücretleri Öğrenci Sosyal Hizmetler birimi bütçesinden ödenen 67 adet geçici işçinin, üniversite sosyal tesislerinde kanunsuz olarak çalıştırıldığını da tespit etti. Bunlara en çarpıcı örnek ise, Konservatuvar Müdürlüğü'nde sözleşmeli olarak çalışması gereken sanatçı öğretim elemanı Fikret Topal'ın, İletişim Fakültesi tarafından işletilen halı sahada tam gün çalışıyor gösterilerek maaşının ona göre verilmesi. Yine incelemelerde yasal olmadığı halde üniversitenin mülkiyetinde bulunan mallar üzerindeki gelir getirici yerlerin ihaleye çıkarıldığı veya kiraya verildiği belirlendi. Bu gelir getirici yerlerin işletme hakkını ise çeşitli vakıf ve derneklerin aldığı, bu vakıf ve dernekler aracılığı ile de idareden izinsiz olarak üçüncü kişilere devredildiği tespit edildi. Ayrıca denetmenler hazırladıkları raporda 18 adet gelir getiren yerin ise nasıl kiraya verildiği ve kiraların kimin tarafından tahsil edildiği hususunda herhangi bilgi ve belge temin edemediklerini kaydettiler.
   <br/>
   <br/>
   Gürüz, Alemdaroğlu'nu korudu
   <br/>
   <br/>
   Yine Maliye Bakanlığı 15.12.1998 tarihinde hazırladığı başka bir inceleme raporunda İÜ'de ihalelere fesat karıştırıldığını, öğrencilere harcanması gereken 700 milyar lira civarında parayla, başka işler yaptırıldığını, öğrencilerin parasıyla hediyelik eşyalar, yurt içi ve dışı seyahat biletleri, yılbaşı hediyeleri, kimlerin bile katıldığı belli olmayan yemek davetleri verildiğini ve paraların yasa ve yönetmeliklere aykırı bir biçimde kullanıldığını tespit ettiler.
   <br/>
   <br/>
   İstanbul Üniversitesi'ndeki trilyonlara varan yolsuzluk ve usulsüzlükleri tespit eden Maliye Bakanlığı, kanun gereği ihalelere fesat karıştıran, görevini suiistimal eden ve usulsüz bir şekilde çeşitli firmalara para aktaranlar hakkında Türk Ceza Kanunu uyarınca soruşturma açılmasını ve usulsüz ödemelerin başta Rektör Alemdaroğlu olmak üzere ihalelerde görev alanlardan tahsil edilmesini istedi. Bakanlık ayrıca TCK uyarınca açılacak soruşturmanın 3628 Sayılı Kanun kapsamında bulunması sebebiyle raporun bir örneğinin Yüksek Öğretim Kurulu (YÖK) Başkanlığı aracılığı ile İstanbul Cumhuriyet Başsavcılığı'na gönderilmesini istedi. Ancak 1999 yılı başında YÖK'e gönderilen inceleme raporu YÖK Başkanı Halil Kemal Gürüz tarafından sümen altı edildi. İÜ Rektörü adaşı Yalçın Kemal Alemdaroğlu'nu koruyan Halil Kemal Gürüz, 8 aydan bu yana ne savcılığa suç duyurusunda bulundu ne de bir işlem yaptı.
   <br/>
   <br/>
   Yine aynı Alemdaroğlu'nun üniversite bünyesindeki sol görüşlü öğrencilerin dosyalarını ört bast ederek, okuldan uzaklaştırılmalarının engellendiği, buna karşılık aynı olaylara katılan sağ kesimden öğrencilerin hemen okuldan atıldığı veya uzaklaştırıldığı da ortaya çıkmıştı.
   <br/>
   <br/>
   Aynı Alemdaroğlu, bunlarla da kalmayıp, çok sayıda öğretim elemanının keyfi bölüm kapatmaları sebebiyle istifa etmesine de sebep olmuştu.
   <br/>
   <br/>
   Gürüz dönemi ve hamisi olduğu Alemdaroğlu'nun usulsüz ve keyfi icraatlarından sadece bir kesit bunlar. Daha yazacak çok şey var. Ancak, yolsuzlukta "Kemal"e eren bu iki ismin bu iddialar sebebiyle yolundan dönmeyecekleri ortada.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5272-34-yolsuzlukta-kemale-erdiler.html), [web.archive.org (arşiv bağlantısı)](http://web.archive.org/web/20121103124641/http://www.aksiyon.com.tr:80/aksiyon/haber-5272-34-yolsuzlukta-kemale-erdiler.html)
