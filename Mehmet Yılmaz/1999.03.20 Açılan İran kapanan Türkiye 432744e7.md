# Açılan İran, kapanan Türkiye

*Mehmet Yılmaz 1999.03.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   iran ve Türkiye... İkisi de bölgenin en köklü geleneğe sahip ülkeleri.
  </font>
 </div>
 <div id="newsText">
  <font class="detail-text">
   Her iki ülkeyi, sahip oldukları jeostratejik konumdan dolayı küresel emelleri bulunan hiçbir "hegemonik" güç merkezinin ihmal etmesi de mümkün değil. İki ülkenin izlediği politikalar da, bölgeyi yakından ilgilendiriyor.
   <br/>
   <br/>
   Son yirmi yılda ikisinde de, farklı istikametlerde, fakat büyük izler bırakan köklü değişimler yaşandı. Bir terazinin iki kefesi gibi "farklı" zamanlarda hep benzer trendler göstererek sürekli "değişik" kulvarlarda koştular. Belki en belirgin ortak nokta, birinin, daima diğerinin boşalttığı zemini doldurmaya çalışması. Soğuk Savaş boyunca Pehlevi yönetimindeki İran, ABD'nin en yakın müttefikiydi. Türkiye ise 1974 Kıbrıs müdahalesinin faturasını, ABD'nin ambargosuyla boğuşarak ödemeye çalışmaktaydı. Temel gıda maddelerinin bile bulunamadığı ülkede anarşi kol geziyordu. Uluslararası konjonktür açısından önemi, NATO'nun güneydoğu kanadını "düşman" ülke SSCB'den korumakla mükellef olmasıydı.  Ancak, 1979 İran İslam Devrimi ile terazinin İran kefesi birden ters döndü. ABD ve İran, birbirine düşmandı artık. Türkiye'de de en az İran'daki kadar köklü bir değişim oldu: 12 Eylül askeri darbesi... Üç yıllık 'restorasyon' sürecinden sonra halk, 1983'te sandık başına giderek ülkenin tekrar demokratik bir yapıya kavuşmasına katkıda bulundu. 10  yıllık Özal'lı yıllar start almıştı.
   <br/>
   <br/>
   Bu dönemde İran'da devrimin bânisi Humeyni'yi destekleyen neslin sloganı 'Bağımsızlık için dış dünyadan soyutlanma', İran'ın devlet politikasına dönüştü. Uluslararası toplum da İran'ı tecrit etmekte çok istekliydi. Bir de İran'ın aynen Türkiye'nin 1970'lerde iç karşıklıklarla boğuşması gibi Irak'la mücadele etmesi gerekiyordu.
   <br/>
   <br/>
   Roller değişmişti; Türkiye, hızla dünyaya açılıyor, altyapı sorunlarını hallediyor, ülke ekonomisi dünyaya açılıyordu. Kısa zamanda Türkiye, Özal'la geleceğe umutla bakan, 21. asra ilk on devlet arasında girmeye hazırlanan bir ülkeydi. İfade, teşebbüs, din ve vicdan hürriyeti halkı rahatlatmıştı.
   <br/>
   <br/>
   Bu dönemde Türkiye dış politikada 'atak' bir çizgi izledi. Üç ayaklı bu politikanın bir tarafında hakim güç unsurları, ABD ve SSCB ile olan ilişkiler yumağı yer aldı. Hedef, dengeli siyasetti. Diğer yandan, Avrupa'nın pragmatist politikalarından istifade etmeye matuf atraksiyonlar geliştirilerek, Batı ile yakın ilişki içine girildi. AB'ye tam üyelik için başvuruldu. Yunanistan'la ilişkileri düzeltilmek için çaba gösterildi. İslam Konferansı Teşkilatı, İSEDAK gibi örgütler, Arap ve İslam ülkeleriyle olan soğukluğu gidermek için aktif biçimde kullanıldı. Özal'ın vefatıyla terazi bir kez daha hareketlendi. Dünyaya açılan, geleceğe umutla bakan, kendine güvenen Türkiye, kısa zamanda tüm bu hasletlerini yitirmeye başladı. AB'ye üye kabul edilmemesi üzerine Avrupa ile siyasi ilişkilerini askıya aldı. İsrail'le yaptığı stratejik işbirliği, Arap ve İslam ülkeleri nezdindeki ağırlığını azalttı. Avrupa'ya sırt çeviren Türkiye, ABD'ye daha fazla yaklaştı. Türkiye, Şah dönemi İran'ına benzemeye başlarken, İran bu kez Türkiye'nin bıraktığı boşluğa doğru çoktan yelken açmıştı.
   <br/>
   <br/>
   Hatemi, İran'ın Özal'ı mı oluyor?
   <br/>
   <br/>
   Mayıs 1997'de cumhurbaşkanı seçilen Hatemi, şimdilerde iç ve dış konjonktürün elverişli olmasından yararlanarak İran'ı uluslararası sisteme entegre etmeye hız verdi. Hatemi'yi destekleyen "devrim çocukları" bu kez babalarının aksine, "Yeni dünya sisteminin bir parçası olmak için demokrat olmalıyız" mesajını dünya kamuoyuna haykırıyorlar. Hatemi, halktan aldığı bu desteği uluslararası arenada, İran'ın manevra alanını genişleten bir manivela olarak kullanıyor. İran, bir yandan sınırlı siyasal özgürlükleri genişletiyor ve sivil toplum kurumlarını oluşturuyor, bir yandan da ülkenin maruz kaldığı çağdaş dünyadan yalıtılmışlığını kırmanın yollarını arıyor.
   <br/>
   <br/>
   Bunu gerçekleştirmek için birkaç alanda birden inisiyatif kullanmaya çalıştığı gözlemlenen Hatemi, "jeostratejik konum"un ağırlığını uluslararası güç dengelerinin oluşumunda kullanmayı amaçlıyor. Ülkesinin, doğubatı ve kuzeygüney ekseninde her zaman "derinlik" kazanmaya hazır bir pozisyonda olduğunun farkında olan Hatemi, İran'ı, bu avantajı kullanarak global ve bölgesel güçlerin hassas bir dengede buluştuğu bölgedeki denkleme monte etmeyi umuyor.
   <br/>
   <br/>
   ABD'ye karşı Avrupa kartı
   <br/>
   <br/>
   ABD'nin günümüzün tek hâkim güç unsuru olduğunun farkında olan Hatemi, başından itibaren Washington'a "sıcak" mesajlar veriyor. Hatemi, ABD'nin 1979'dan beri uyguladığı "tecrit" politikalarına ve Körfez Savaşı'ndan beri yürürlükte olan 'çifte kıskaç' siyasetine karşı direnmeyi başaran İran'ı, ABD'yi gözardı etmeyen, fakat Washington'dan bağımsız politikalar geliştirebilen bir ülke konumuna sokmayı hedefliyor.
   <br/>
   <br/>
   Bu politikasını "kuvveden fiile" geçirmek için 15 gün önce İtalya'ya giden Hatemi, temaslarında sürekli, tek kutuplu bir sisteme karşı bölgesel güç merkezlerinin etkin olacağı "dengeli" bir sistem arayışına vurgu yaptı. İtalyan meclisinde "İnsan hakları, ancak dengeli bir dünyada sağlanabilir" mesajını veren Hatemi, "bölgesel ve uluslararası dengeleri güçlendirmek gerektiği" hususuna dikkat çekti. Hatemi'nin bu politikayla İran'ın kıskaçtan kurtulması kadar Avrupa'nın İran üzerinden bölgeye inmesini sağlamayı ve ABD'ye karşı bir denge oluşturmayı amaçladığı anlaşılıyor. İran lideri Hatemi, Arap ve İslam âleminin desteğini alma hususunda da epey mesafe katetti. Tahran'da yapılan son İKT zirvesine üst düzey katılımın çok yüksek olması da bunun bir kanıtı. Zirvede Hatemi, hem uluslararası camiaya hem de komşu Arap ülkelerine, özellikle de Körfez ülkelerine yönelik önemli mesajlar verdi. İran'ın Körfez ülkeleri için bir tehdit unsuru olmadığını vurgulaması, kanlıbıçaklı düşman oldukları Suudi Arabistan'la aralarında üst düzey temasların başlamasına vesile oldu.
   <br/>
   <br/>
   Vatikan'da Papa II. Jean Paul'un karşısına İKT dönem başkanı sıfatıyla çıkan Hatemi'nin burada, Batı ile İslam arasında diyalog kurulmasından yana olduğunu söylemesi İran'ın uluslararası manevra alanını nasıl ustalıkla genişlettiğinin bir başka göstergesi. Papa'yla yaptığı görüşmenin Katolik ve İslam dünyasının liderlerinin buluşması olarak değerlendirilmesi de Hatemi'nin Avrupa'ya açılırken kullandığı argümanların ne kadar güçlü olduğunu gösteriyor.
   <br/>
   <br/>
   Hatemi'nin medeniyet perspektifi
   <br/>
   <br/>
   Uluslararası ilişkilerde gerginliklerin azaltılması politikasını daima ön plana çıkaran Hatemi, ülkesinin "tecrit" kıskacından kurtulması formülünün bir başka kesitini "medeniyetlerarası diyalog" fikri üzerine bina ediyor. "Medeniyetler Çatışması" tezine şiddetle karşı çıkan Hatemi, ısrarla dinler, kültürler ve milletler arasında bir diyalog tesis edilmesini savunuyor.
   <br/>
   <br/>
   ABD'ye bakış açısını, Avrupa'ya açılımı, hep bu 'medeniyet' perspektifi üzerine oturtma gayreti içinde görünen Hatemi, bunun karşılığını Papa tarafından İslam dünyasının sözcüsü gibi ağırlanmasıyla almış gibi görünüyor. Bu arada, Hatemi'nin 2001 yılının Medeniyetlerarası Diyalog Yılı olması önerisinin BM tarafından kabul gördüğünü de unutmamak gerekiyor.
   <br/>
   <br/>
   Bugünkü görüntü, terazinin diğer tarafındaki Türkiye'nin hızla içine kapandığını, politikalarını ABD eksenine oturtmaya çalıştığını ve Şah döneminin İran'ına benzemeye başladığını; İran'ın ise tam aksine hızla dünyaya açıldığını, demokratik bir rejim yönünde kararlı adımlar attığını gösteriyor.
   <br/>
   <br/>
   Hafta başında bu kez Fransa'yı ziyaret etmeye hazırlanan Hatemi, Türkiye'nin Avrupa'ya entegrasyonda "gerilediği" bir dönemde AB ile var olan ekonomik ilişkilerini daha da ileri noktalara taşıma gayesi güdüyor.
   <br/>
   <br/>
   Hatemi'nin, "içeride daha fazla demokrasi, daha fazla reform; dışarıda barış ve diyalog" şeklinde özetlenebilecek bu politikasının neticesini zaman gösterecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4868-acilan-iran-kapanan-turkiye.html), [web.archive.org (arşiv bağlantısı)](http://web.archive.org/web/20140905061903/http://www.aksiyon.com.tr:80/aksiyon/haber-4868-acilan-iran-kapanan-turkiye.html)
