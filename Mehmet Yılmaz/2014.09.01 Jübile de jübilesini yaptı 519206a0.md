# Jübile de jübilesini yaptı

*Mehmet Yılmaz 2014.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Jübile geleneği küllenmeye yüz tuttu. Seyirci çekmiyor, kulüpler sıcak bakmıyor, futbolcu da o güne dek ‘yeteri kadar kazandığı’ için fazla önemsemiyor. Jübile artık sahalarımızda ender görülen bir hareket.
  </font>
 </div>
 <div id="newsText">
  <font class="detail-text">
   <p>
    2000’li yıllara kadar temmuz ve ağustos ayları Türk futbolunda sadece sezon öncesi değil aynı zamanda jübile dönemiydi de. Ancak bu gelenek son on-on beş yıldır iyice küllenmeye yüz tuttu. Geçen hafta Samsun’da eski yaz günlerini hatırlatan bir maç oynandı. 1994 yılında Samsunspor’da başladığı futbol kariyerinde A Millî Takım’a kadar yükselen, Mustafa Denizli’li Fenerbahçe’de şampiyonluk yaşayan ve bir devrin en bilinen oyuncularından Celil Sağır futbola bir jübile maçıyla veda etti.
   </p>
   <p>
    Cengiz Kurtoğlu’nun küçük bir konser verdiği organizasyonda önce Samsunspor Şöhretler Karması ile Türkiye Şöhretler Karması karşı karşıya geldi. Bir tarafta Hami Mandıralı, Tümer Metin, Ceyhun Eriş, Hakan Ünsal, Semih Yuvakuran, Ali Gültiken, Hasan Vezir, Tamer Tuna, Metin Akçevre, Ümit Birol gibi isimler, diğer tarafta Cenk İşler, Osman Akyol, Tanju Çolak, İmdat Arslan, İsa Turan, Bünyamin Kubat, İsmet Taşdemir, Kasım Çıkla gibi eski Samsunsporlular vardı. Maçın hakemi de Ali Aydın’dı. Eski yıldızlar seyircileri âdeta yıllar öncesine götürdü. Ardından ise Celil Sağır’ın son kez kaptan olarak sahaya çıktığı maçta Samsunspor ile Orduspor karşı karşıya geldi. Celil, maçın 10. dakikasında omuzlara alındı ve alkışlar arasında futbola veda etti.
   </p>
   <p>
    Seyircinin maça ilgisi maalesef yetersizdi. Yaklaşık 2 bin kişi vardı stadyumda. 2001 yılında Mehmet Özdilek’in yaptığı ve Beşiktaş ile Fatih Terim’in çalıştırdığı Milan’ı bir araya getiren o jübileden bu yana eski havası yok bu tür maçların. Aslında o maç da bir istisnaydı çünkü ondan önceki beş yıl boyunca da jübilelere önem verilmiyordu. Mesela Fenerbahçeli Rıdvan Dilmen’in jübilesini sadece 1982 biletli seyirci seyretmişti. Tıpkı Rıdvan gibi Tanju Çolak’ın jübilesi de fiyaskoyla sonuçlanmıştı. Onun jübilesinde gol krallıkları yaşadığı takımlardan ne Samsun ne de Galatasaray vardı. Fenerbahçe ile Bursaspor karşılaşmıştı. Zaman içerisinde bu manzaranın da etkisiyle futbolcular jübile yapmaktan vazgeçer hâle geldi. Ancak tek sebep bu değildi.
   </p>
   <p>
    Önceki yıllarda kulüplerle özdeşleşen futbolcuların sayısı çok fazlaydı. Bir futbolcu kariyeri boyunca tek takımda oynuyor, en fazla ikinci bir takıma gidiyordu. Şimdi ise iki sezonda dört takım birden değiştiren futbolcular var. Eskiden bir futbolcu 30-31 yaşına geldiğinde ‘yaşlı’ kabul edilir ve kamuoyunun genel beklentisi futbolu bırakması yönünde olurdu. Böylece zaten belki de çok büyük paralar kazanmamış olan oyuncu son bir maç yaparak daha sonraki hayatına yön verebilecek bir parayı kazanmak isterdi. Bir nevi son transfer gibi. Şimdi ise futbolu bırakma yaşı 34-35’leri buldu. Üstelik kazanılan paralar eskiyle kıyas kabul etmez hâlde.
   </p>
   <p>
    Ayrıca kulüplerin de jübile kavramına pek sıcak baktıkları söylenemez. Celil Sağır bu konuda şunları söylüyor: “Kulübümden bir teklif gelmedi ancak gidip talepte bulundum. Sağ olsun Başkan Emin Kar ağabey, çok sıcak yaklaştı ve yıllar sonra Samsun’da bir jübile maçı yapıldı.” Aynı Celil Sağır, ‘Kırmızı, Beyaz, Siyah–Samsunspor’ kitabına yıllar önce verdiği röportajda “En büyük hayalim Samsunspor ile Fenerbahçe arasında oynanacak bir maçla futbola veda etmek.” demişti. Fenerbahçe’nin gelmeme sebebi ise yoğun maç trafiği ve Aziz Yıldırım’ın, Celil’i sevmesine rağmen prensip olarak hiç kimsenin jübilesine takımı götürmüyor oluşuydu.
   </p>
   <p>
    Tabiri caizse ‘jübilenin de jübilesini yaptığı’ bu ortamda pek çok ünlü oyuncunun sahalara sessiz sedasız veda ettiğini görüyoruz. Mesela Celil Sağır’ın jübilesine katılanlardan Hami Mandıralı, Hakan Ünsal, Tümer Metin, Ceyhun Eriş, Cenk İşler gibi isimler jübile yapmadan futbolu bıraktı. Sadece onlar değil elbette, bir dönemin altın kuşağı olan ve hem kulüplerinde hem de millî takımlarda pek çok başarıları bulunan Hakan Şükür, Bülent Korkmaz, Alpay Özalan, Rüştü Rençber, Hasan Şaş, Emre Aşık, Ümit Davala, Okan Buruk, Arif Erdem, Sergen Yalçın, Ogün Temizkanoğlu, Abdullah Ercan, Nihat Kahveci gibi oyuncular da jübilesiz bırakanlardan.
   </p>
   <p>
    Durum sadece bizde değil dünya genelinde de böyle aslında. Yani Fransızca bir kelime olan jübileye, dünya Fransız kalıyor artık...
   </p>
   <p>
    _____________________________________
   </p>
   <p>
    Celil Sağır: 19 Mayıs’ta son kez oynadık
   </p>
   <p>
    Jübileme gelen herkese teşekkür ediyorum. Şöhretler maçı için çok iyi bir kadro oluşturduğumuza inanıyorum. Bu isimlerin çoğu uzun yıllardır Samsun’a gelmemişlerdi. Hepsi de çok duygulandı. Samsun’u özlemişler. Yıllar sonra 19 Mayıs Stadı’nın zeminini çiğnemek, yine burada top koşturmak sadece benim için değil onlar için de oldukça duygusal bir ortam oluşturdu. Biliyorsunuz, 19 Mayıs Stadı bu sezon son kez kullanılacak; seneye yeni stada geçilecek. Bir daha hiçbirimizin burada oynama şansı yok. Seyircinin az olması beni üzdü ama ben bana düşen her şeyi yaptım diyebilirim. Bizim zamanımızda futbol âdeta halkın eğlencesiydi. Şimdi statlara gelmek zorlaştırıldı. Bundan sonra yine futbolun içinde kalmak istiyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=1C1F2D746C23EB7168B6572D56B5E58D?newsId=39388), [web.archive.org (arşiv bağlantısı)](http://web.archive.org/web/20141004163629/http://aksiyon.com.tr:80/aksiyon/newsDetail_getNewsById.action;jsessionid=1C1F2D746C23EB7168B6572D56B5E58D?newsId=39388)
