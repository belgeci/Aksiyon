# Yardımcı aktörlük dar geliyor

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20040209122235im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040209122235im_/http://www.aksiyon.com.tr/resim/440/40.jpg" vspace="5"/>
  </p>
 </font>
 <font class="content">
  Türk-Amerikan ilişkilerinde güven bunalımı yaşanıyor. Kırgınlığı gidermek için ABD’nin Türkiye’yi gerçek bir ‘ortak’ kabul etmesi; Ankara’nın da bir ‘mutabakat’a vararak yeni bir ABD politikasını yürürlüğe koyması gerekiyor.
 </font>
 <p>
  <font class="content">
   ABD—Türkiye ilişkilerinin nasıl da şirâzeden çıktığını gösterdi, Amerikalı yetkililerin geçen hafta Türk gazetecilere yaptığı açıklamalar. Önce, Amerikan yönetiminin şahin kanadından Savunma Bakan Yardımcısı Paul Wolfowitz ‘hatanızı kabul edin’ diye çıkıştı. Ardından Wolfowitz’e nisbeten daha ‘güvercin’ kabul edilen ABD Dışişleri Bakan Yardımcısı Marc Grossman, Ankara’ya ‘Wolfowitz’i ciddiye alın’ mesajı verdi. Her iki Amerikalı yetkilinin temel argümanı, Türkiye’nin Irak konusunda ABD’nin yanında yer almamasını ‘hata’ olarak görmeleriydi.
   <br/>
   <br/>
   Marc Grossman’a göre, Türkiye’yi Irak politikasında hataya sürükleyen en önemli nokta, kendisi katılmaz ise ABD’nin savaşı asla yapamayacağı yaklaşımı oldu. Paul Wolfowitz’i hayal kırıklığını uğratan temel âmil ise özellikle askerlerin kendilerinden beklenen güçlü liderliği gösterememeleriydi. ‘Türkiye hatasını kabul ederse, stratejik ortaklığımız devam eder’ diyen Wolfowitz için Türkiye’nin Irak’ta hâlâ çok büyük bir şansı var. Amerikan savunma bakan yardımcısına göre Türkiye, ‘Biz ABD’nin yaptıklarına, demokrasiye inanıyoruz. ABD ile beraber, bunu Irak’ta sağlayabilmemiz için bir fırsatımız var. Katkı için elimizden geleni yapmalıyız’ diye düşünmeli...
   <br/>
   <br/>
   Güvensizliğin tarihî geçmişi
   <br/>
   <br/>
   Amerikalı yetkililerin demeçleri dikkatlice incelendiğinde ortaya çıkan manzara çok da şaşırtıcı değil aslında. Türk—Amerikan ilişkilerinin geçmişine baktığımızda benzeri hayal kırıklıklarını; taraflar arasındaki güven bunalımlarını görmek mümkün. 1999 yılından beri ‘stratejik ortaklık’, bundan önce de ‘stratejik müttefiklik’ şeklinde vasıflandırılan ilişkilerin zaman zaman ciddi iniş—çıkışlar yaşamasının, hatta belli dönemlerde Ankara ile Washington arasında iplerin kopma noktasına gelmesinin ardında hep bu güven bunalımı yatıyor aslında.
   <br/>
   <br/>
   Türkiye’de, ABD’ye karşı ilk ‘acaba’ tohumlarının atıldığı kriz, Amerika ile Sovyetler Birliği’ni bir savaşın eşiğine getiren Küba bunalımıdır. Nisan 1961 tarihinde ABD’nin Küba’ya düzenlediği başarısız Domuzlar Körfezi Çıkarması’nın ardından Moskova—Washington hattındaki kriz büyüdü. 1962 Ağustosunda Amerikan istihbaratının Küba’ya bazı Sovyet füzelerinin yerleştirildiğini tespit etmesi ile kriz tırmanmaya başladı. İki ülke savaşmasına ramak kala Nikita Kruşçev liderliğindeki Sovyet yönetiminin geri adım atması ile kriz sıcak bir çatışmaya dönüşmeden önlendi.
   <br/>
   <br/>
   Krizi önleyen en önemli gelişme Sovyetlerin Küba’daki füzelerini sökmeyi kabul etmesiydi. Fakat Sovyetlerin bu kararı alırken ABD’ye ileri sürdüğü şart, Türkiye’de konuşlandırılmış Jüpiter ve Thor füzelerinin geri çekilmesiydi. Washington’ın Türkiye’ye danışma ihtiyacı bile hissetmeden tek başına pazarlığa girmesi ve nihai bir karar alması, Ankara’da kızgınlık meydana getirdiği gibi Washington’a olan güvenin zedelenmesine de yol açtı. Bu olay, Türkiye’nin ilk kez kendi denetimi dışında ve içinde bulunduğu ittifaktan ötürü karşı karşıya kalabileceği tehlikeleri ortaya koyması kadar müttefiki ABD’nin kendi çıkarları doğrultusunda, gerekirse Ankara’ya danışma ihtiyacı bile hissetmeden Sovyetlerle uzlaşabileceğini gösteriyordu.
   <br/>
   <br/>
   Johnson’dan zehir zemberek mektup
   <br/>
   <br/>
   Türkiye’nin ABD’ye olan güvenini sarsan ikinci kriz 5 Haziran 1964 tarihli Johnson Mektubu olayıdır. Türkiye’nin Kıbrıs’a asker çıkarma girişimini durdurmak için dönemin ABD Başkanı Lyndon Johnson’ın İsmet İnönü’ye yazdığı mektup, Truman Doktrini ile belli bir yörüngeye oturan Türk—Amerikan ilişkilerinde ciddi kırılmaya sebep oldu. Hatta dönemin Türkiye Başbakanı İsmet İnönü, gelişmeler karşısında o meşhur ‘Yeni bir dünya kurulur, Türkiye orada yerini alır’ sözünü söyleme ihtiyacı hissetti. Zira Johnson mektubu, bir kez daha Türkiye’yi Sovyetler karşısında yalnız bırakıyordu. Amerika, o dönem Türkiye Kıbrıs’a askeri müdahalede bulunacak olursa, Sovyetler Birliği’nden gelecek bir askeri müdahalede yalnız kalacağını söylüyordu. Yani NATO’nun koruma şemsiyesi Türkiye için kullanılmayacaktı.
   <br/>
   <br/>
   Mektup krizi bitti denilirken Türk—Amerikan ilişkileri bu kez önce Washington’ın afyon ekimini yasaklatmak istemesi, ardından da Türkiye’ye askeri ambargo uygulaması ile derinden sarsıldı. 20 Temmuz 1974 tarihinde Kıbrıs’a müdahale eden Türkiye’yi cezalandırmak amacıyla Amerikan Kongresi 5 Şubat 1975 tarihinde Türkiye’ye silah ambargosu uygulanmasını kararlaştırdı. Türkiye de topraklarındaki Amerikan üs ve tesislerini kapatarak Washington’a karşılık verdi. Taraflar arasındaki restleşme, iki müttefik arasında tohumları ekilen güven bunalımının zaman içinde ne kadar derinleştiğini gösteriyordu.
   <br/>
   <br/>
   Aynı şekilde, 27 Mayıs 1960 ihtilali öncesi Menderes hükümetinin yardım alamadığı Amerika yerine Sovyetler Birliği’ne yönelmesi, darbe sonrası iktidara gelen Demirel’in Moskova ile ekonomik işbirliğine gitmesi gibi Türkiye’nin alternatif politika arayışları Washington’da daima kuşkuyla karşılandı; sürekli olarak Ankara’nın ne kadar güvenilir müttefik olduğu sorusunu gündeme getirdi.
   <br/>
   <br/>
   Körfez Savaşı bunalımı perçinledi
   <br/>
   <br/>
   Soğuk Savaş sonrası yıllar, Türkiye ve ABD’nin yakın işbirliği içine girdiği dönem olarak tarihe geçti. Özellikle 1991 Körfez Savaşı sırasında Özal hükümeti henüz ortada BM kararı yok iken Kerkük—Yumurtalık petrol boru hattını ABD’ye jest olması için tek taraflı olarak kapattı. Ancak, bu ve benzeri yardımlara rağmen Tükiye krizden en fazla etkilenen ülke olmaktan kurtulamadı. Kuzey Irak’ta meydana gelen otorite boşluğunu terör örgütü PKK çok iyi değerlendirdi ve Türkiye’yi uzun yıllar maddi—manevi kayıplara yol açan düşük yoğunluklu bir savaşın içine soktu. Her ne kadar ABD, Türkiye’nin uğramış olduğu zararları tazmin edeceğini söylese de bu asla gerçekleşmedi. Üstelik, Kuzey Irak’ı havadan denetim altında tutan Çekiç Güç adı altındaki askeri kuvvet, bölgeyi ancak Irak savaşı ile birlikte terk etti.
   <br/>
   <br/>
   Bugün Irak vesilesiyle yaşanan güven bunalımının tarihi geçmişi böyle. Fakat, Washington’ın Irak savaşı öncesinde Türkiye ile yürüttüğü müzakerelerde Ankara’nın geçmişten kaynaklanan ‘kuşku’larını giderecek adımları atmada çok da ‘cömert’ davrandığı söylenemez. Mesela ABD, müzakereler sırasında Ankara’nın özellikle Kuzey Irak’la ilgili kaygılarını giderecek bir tutum almadı. Başından itibaren Türk Silahlı Kuvvetleri’nin Kuzey Irak’a girmesine karşı çıkması, ABD’nin bölgede uzun vadeli planları olduğu şüphesini uyandırdı. Irak’ın geleceği konusunda yapmak istediklerini ‘müttefiki’ Ankara ile paylaşmaması, üstelik Mardin— Silopi hattında binlerce askerini konuşlandırmak istemesi, hatta Karadeniz kıyılarındaki limanlara talip olması, sözkonusu kuşkuları gidermek bir yana aksine şüphelerin daha da artmasına sebep oldu.
   <br/>
   <br/>
   Wolfowitz’in ısrarla Türkiye’nin İran ve Suriye ile girdiği ilişkilere atıfta bulunması, Ankara’nın bu ülkelerle olan temasında tamamen Washington’la uyumlu bir politika izlemesi gerektiğini belirtmesi de gösteriyor ki ABD’nin bölge için düşündüğü politikalarda Türkiye’ye hâlâ daha ihtiyacı var. Zira, Soğuk Savaş döneminde ilişkilerin odak noktasını Sovyet Birliği oluştururken, bugün aynı merkezde Balkanlar, Kafkaslar ve Ortadoğu bulunuyor. Türkiye’nin, özellikle ABD’nin yeni yeni kavramsallaştırmaya çalıştığı güvenlik parametrelerinin merkezinde bulunması Washington’ın Ankara’dan kolayca vazgeçemeyeceğini gösteriyor; istikrarlı ve güçlü bir Türkiye, bu üç bölgede ABD’ye hareket serbestisi kazandırıyor çünkü.
   <br/>
   <br/>
   Kırgınlığı giderecek çözüm reçetesi
   <br/>
   <br/>
   Aradaki güvensizliği giderecek ve kırgınlığı tedavi edecek çözümler yok mu peki? Elbette pekçok çözüm yolu bulunuyor. Aslında önce ABD, sonra Türkiye ilişkileri tamir edecek adımlar atabilir. Herşeyden önce ABD, ilişkilerin tarihi seyri boyunca kendi çıkarları doğrultusunda ‘yardımcı aktör’ rolünde tuttuğu Türkiye’yi tıpkı İngiltere ve İsrail gibi gerçek bir ‘ortak’ konumuna yükseltebilir mesela. Hep savunma boyutu ön plana çıkan ilişkilerin formatı değiştirilerek siyasi ve ekonomik çıkarların öncelikli hale getirildiği; teknolojik işbirliğinin ve paylaşımının yapıldığı bir platforma dönüştürülebilir. Nitekim, Türkiye’de nitelikli sanayi bölgeleri açılması, tekstil ürünlerine uygulanan kotaların kaldırılması gibi ilk planda alınması gereken önemli kararlar vakit geçirilmeden hayata geçirilebilir.
   <br/>
   <br/>
   Kırgınlığı gidermek için elbette Türkiye’nin de atacağı adımlar var. Ankara, öncelikle bütün kurum ve kuruluşları ile ‘mutabakat’a vararak yeni bir Amerikan politikasını yürürlüğe koyduğunu açıklayarak başlangıç yapabilir. Hilmi Özkök’ün ‘Genelkurmay, cumhurbaşkanı, hükümet, dışişleri olarak uyum içindeyiz; bir orkestra gibi, şiir gibi çalışıyoruz’ şeklinde ifade ettiği mutabakatı, kısır iç siyasi çekişmeler uğruna feda etmeyerek, Irak süreci sırasında yapılan hataları gözden geçirebilir ve kâr—zarar hesabı yapabilir. Ülkenin âli çıkarları doğrultusunda pozitif politikalar üretmek, Türkiye gibi tarihi devlet tecrübesi bulunan bir ülke için çok da zor olmasa gerek.
   <br/>
   <br/>
   Kısacası, Washington—Ankara hattındaki bunalımı aşmak için hem ABD hem de Türkiye’nin gereken adımları atmaları ve ortak çıkarları doğrultusunda yeni politikalar geliştirmeleri kaçınılmaz görünüyor. Özellikle de Türkiye’nin, içerdeki iktidar mücadelesini hayati çıkarlarının önüne geçirmeden dinamik politikalar üretmesi gerekiyor.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2565), [web.archive.org (arşiv bağlantısı)](http://web.archive.org/web/20040209122235/http://www.aksiyon.com.tr:80/detay.php?id=2565)
