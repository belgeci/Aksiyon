# Yılın ilk şampiyonu ‘Mavi Ateş’

*Mehmet Yılmaz 2010.04.19*

<font class="agenda2NewsSpot">
 Bank Asya 1. Lig’in bitimine daha 4 hafta varken Süper Lig biletini eline alan mavi-kırmızılı Karabükspor, yıllar sonra Süper Lig’e döndü ve kalan haftaları formaliteye çevirdi.
</font>
<font class="newsDetail">
 <p class="MsoNormal">
  Takvimler 15 Mayıs 1994’ü gösterdiğinde, 1. Lig’in, şimdiki adıyla Süper Lig’in son hafta maçları oynanıyordu ve henüz ne ligden düşen herhangi bir takım ne de şampiyon belli olmuştu. Bütün Türkiye nefesini tutmuş, aynı gün ve saatte başlayan müsabakaların bitiş düdüklerini bekliyordu. Son haftaya Fenerbahçe’nin önünde avantajlı giren Galatasaray, evindeki müsabakada Bursaspor’u 2-0 yenerek şampiyonluğunu ilan etmişti ama en az o maç kadar konuşulan ve hâlen hatırlanan bir başka karşılaşma daha vardı. Bir ilçe takımı olduğu hâlde (Karabük o zaman daha il olmamıştı), 1. Lig’deki ilk macerasını yaşayan Batı Karadeniz temsilcisi Kardemir Demir Çelik Karabükspor, 1993-94 sezonunda çok kötü bir ilk devre yaşamış ve son sırada yer almıştı. Ancak ligin ikinci devresinde teknik direktörlük koltuğunu İlyas Tüfekçi’ye emanet etmiş ve bir çıkış yakalamıştı. Özellikle ligin son haftalarında Beşiktaş’ın da aralarında bulunduğu rakiplerine karşı art arda galibiyetler almış ve son haftaya girilirken ligde kalmak için önemli bir avantaj elde etmişti. Şehir, ligin son maçında, kendileri gibi kümede kalma mücadelesi veren Zeytinburnuspor’u misafir edecekti. Beraberlik hâlinde dahi Karabükspor ligde kalacaktı. Saatler evvelinden dolan tribünler önünde Zeytinburnuspor, Kemal Yıldırım ile 1-0 öne geçmiş ve devre böyle bitmişti. 75. dakikada Hasan’ın golü ile birlikte stadyum bayram yerine dönmüş; lakin son dakikalarda Adnan’ın golüyle maçı Zeytinburnuspor 2-1 kazanmıştı. Bu sonuçla Zeytinburnuspor kümede kalırken; Karabükspor, Karşıyaka ve Sarıyer ile birlikte lige veda etmişti. Türk futbol tarihinin unutulmaz maçlarındandı bu!
 </p>
 <p class="MsoNormal">
  Birkaç yıllık aradan sonra tekrar Süper Lig’e dönen takım, 1997-98 ve 1998-99 sezonlarında oynadıktan sonra yine küme düşmüş ve tam 11 yıl sürecek o uzun bekleyiş dönemine girmişti. Bahsettiğimiz 5-6 yıllık süreçte ise Kardemir Karabükspor, Türk futboluna Hakan Ünsal, Vedat İnceefe ve İbrahim Üzülmez gibi oyuncular kazandırmıştır. Yousuef Havoui, Florian Tene, Sead Haliloviç, Senad Repuh gibi yabancıları da lige renk katmıştır. Tabii bir de uzun sarı saçları, kirli sakalı ve özgün tavırlarıyla kaleci Şevki de unutulmazlar arasındadır. Şevki demişken, Galatasaray’ın 3-0 kazandığı bir maçta Hagi’den yediği jeneriklik gol hâlen konuşulur futbol çevrelerinde.
 </p>
 <p class="MsoNormal">
  Karabükspor, 1998-99 sezonu bittiğinde Süper Lig’e (o zamanki ismiyle 1. Lig ) veda etmişti. Ertesi sezon ve birkaç sezon daha yüklenmiş, çabalamış ama terfi maçlarından öteye geçememişti. Sonrasında ise daha da aşağı düştü Karabükspor ve 2. Lig B Kategorisi’nde oynamaya başladı. Artık Süper Lig uzak bir hayal gibiydi. Ancak 2007-08 sezonunda Adana Demirspor’a yenildiklerinde ‘gitti’ denilen ama son hafta Adana Demirspor’un yenilmesiyle birlikte gelen 2B şampiyonluğu şehri yeniden havaya sokmayı başardı.
 </p>
 <p class="MsoNormal">
  Bank Asya 1. Lig’e iki sezon önce yükselen Kardemir Demir Çelik Karabükspor, 2008-09’da kötü geçen bir ilk devrenin ardından -ki Başkan Hikmet Feridun Tankut istifa dahi etmişti- kadro iskeletini sağlamış ve ikinci devreyle birlikte bir çıkış yakalamıştı; ancak nefesleri yetmemişti terfi maçlarına kalmaya. Fakat en azından, hatalardan ders almak ve şehirdeki havayı teneffüs etmek gibi işlevleri oldu bu sonu gelmeyen hamlelerin.
 </p>
 <p class="MsoNormal">
  Bu sezona ise alt liglerin tecrübeli isimlerinden Yücel İldiz’i takımın başına getirerek başladılar. 2000-01’de Malatyaspor’u Süper Lig’e, 2004-05’te de Orduspor’u Bank Asya’ya çıkartan bir hoca idi İldiz. Ligin başlarında tam manasıyla dikiş tutturamadı Karabükspor ve bu durum İldiz’in tartışılmasına sebep oldu; ama sonrasında işler rayına girdi. Kardemir’in desteğiyle birlikte ekonomik olarak ligin en rahat takımı durumuna gelen Karabükspor, İldiz’in istediği oyuncuları da kadrosuna katmıştı. Geçen sezondan kalan Bülent Bal, Şenol Akın, Burak Akdiş gibi oyuncuların yanına Bank Asya’da belli bir ağırlığı olan Ömer Ateş, Sertan Vardar, Yasin Avcı, Muhammet Özdin, Engin Aktürk, Ferdi Elmas gibi isimleri de yerleştiren Karabükspor, iki yabancı hakkını da doğru kullanmayı bildi. Ugandalı Hassan Waswa da yararlı oldu ama özellikle Nijeryalı Emanuel Emenike çok ciddi bir katkı yaptı takımına. Fizik gücü ve oyun tarzı ile eski Beşiktaşlı Amokachi’yi andıran golcü futbolcuyu durdurabilmek hayli güç oldu rakip müdafaalar adına. Bu arada, Emenike çok da bilinçli olarak alınmış bir oyuncu değildi esasında. Sezon başında menajeri tarafından Gençlerbirliği için getirilmiş ancak deneme antrenmanlarında beğenilmemişti. Sonrasında ise biraz da rica ile Karabükspor’da denenmiş ve elbette beğenilmişti. Karabüklülerin ‘Dumanlı kentin isli çocuğu’ dediği Emenike, şehirde çok seviliyor. Sözleşmesi devam eden Emenike’nin önümüzdeki sezon daha güçlü savunmacıların olduğu Süper Lig’de neler yapabileceği şimdiden merak konusu…
 </p>
 <p class="MsoNormal">
  Altay’dan gelen Yasin Avcı da takımın gol yükünü omuzlayan isimlerden. Takımın en eski oyuncusu ise 2005’ten beri Karabükspor formasını giyen Şenol Akın. Çok geç sayılabilecek bir yaşta profesyonel imza atan ve âdeta Karabük’te yeniden doğan Şenol, ligin en başarılı isimlerinden biri oldu ve sürpriz gollere imza attı.
 </p>
 <p class="MsoNormal">
  Takım kadrosuna bakıldığında belki biraz Bülent Ataman ve Burak Akdiş dışında Süper Lig’den tanınan ve kapris yapıp sorun çıkartacak herhangi bir oyuncu yoktu. Tam bir takım uyumu vardı ve sistem doğru işliyordu…
 </p>
 <p class="MsoNormal">
  Bu arada, Süper Lig’e çıkan takımların bazıları ilk iş olarak mevcut hocalarını elden çıkarıp yerine ya bir yabancı ya da Süper Lig’in nöbetçi hocalarından birini getirirler. Karabükspor ise Yücel İldiz’le yeniden sözleşme imzaladı. Bunun doğru bir karar olup olmadığınıysa elbette zaman gösterecek…
 </p>
 <p class="MsoNormal">
  Ligde uzun süredir mağlubiyet yüzü görmeyen Karabükspor, son yılların en rahat şampiyonluğuna ulaştı denilebilir. Üstelik takım daha iki sezon önce 2. Lig B Kategorisi’ndeydi. İyi ama Kocaelispor, Sakaryaspor, Malatyaspor, Erzurumspor gibi takımların durumu ortada iken Karabükspor nasıl olup da bu çıkışı yapabildi?
 </p>
 <p class="MsoNormal">
  Günümüz futbolunun olmazsa olmazlarından biri, ekonomik rahatlık. Tabii ki paraya sahip olmak tek başına başarıyı getirmiyor, yığınla aksi örnek var; ama eskinin ‘forma aşkı’, ‘bizim çocuğumuz’ dönemleri geride kalmış görünüyor. Futbolcu parasının zamanında yatıp yatmadığına, sözleşmesinin gereğinin yapılıp yapılmadığına bakıyor öncelikli olarak ve bu açıdan Karabükspor, Bank Asya 1. Lig’in belki de en rahat takımı durumundaydı. Alacağı kalan ya da geciken bir oyuncusu olmadığı gibi İldiz’in istediği oyuncuların da tamamına yakını alındı.
 </p>
 <p class="MsoNormal">
  Bu ekonomik rahatlıkta elbette ki aslan payı takıma ismini de veren Kardemir Demir Çelik’in… İşçilerden kesilen aidatların önemli bir katkı oluşturduğu Karabükspor’un başkanı, aynı zamanda Çelik-İş Sendikası Genel Başkanı da olan Hikmet Feridun Tankut…
 </p>
 <p class="MsoNormal">
  1. Lig’de yer aldığı dönemde de stat sorunu olan Karabük’te bu eksiklik hâlen giderilebilmiş değil. 7 bin kapasiteli Necmettin Şeyhoğlu Stadı, ışıklandırması olması haricinde Süper Lig standartlarında değil. Şehrin içinde ve âdeta bir yokuşta yer alıyor. Ancak geçtiğimiz günlerde restorasyon çalışmaları başlatıldı ve stadın genişletilmesi için de ödenek aktarıldı. Tribünlerin yeniden inşa edileceği, kapasitenin arttırılacağı ve tribünlerin üzerinin tamamen kapatılacağı konuşuluyor şehirde…
 </p>
 <p class="MsoNormal">
  Sonuç olarak, kendilerini ‘Mavi Ateş’ olarak nitelendiren Karabükspor taraftarları, yeni sezonu şimdiden iple çekmeye başladı. Bakalım, Karabükspor, Süper Lig’de bu kez kalıcı olabilecek mi?
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26562-38-yilin-ilk-sampiyonu-mavi-ates.html), [web.archive.org (arşiv bağlantısı)](http://web.archive.org/web/20101120022136/http://aksiyon.com.tr/aksiyon/haber-26562-38-yilin-ilk-sampiyonu-mavi-ates.html)
