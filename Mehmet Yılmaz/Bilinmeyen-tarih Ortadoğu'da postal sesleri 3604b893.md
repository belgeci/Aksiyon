# Ortadoğu’da postal sesleri

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20031226160400im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031226160400im_/http://www.aksiyon.com.tr/resim/42/blank.gif" vspace="5"/>
  </p>
 </font>
 <font class="content">
  ABD’nin Irak savaşı ‘muhtemel’ olmaktan çıktı artık. Haberciler ‘olası’ Irak savaşı diye başlayan cümleler kurmayacaklar bundan böyle... Savaşın kesinliğini ve keskinliğini anlatan haberlerin, barış çabalarını nazara veren havadislerin önüne geçmesi de yanıbaşımızdaki harbin kaçınılmazlığını gösteriyor zaten.
 </font>
 <p>
  <font class="content">
   Türkiye’nin çabaları ile bir ara yeşeren barış ümitlerini sona erdiren gelişmeler BM silah denetçilerinin 27 Aralık’ta sundukları ilk raporla başladı. ABD’nin, geçen hafta, Dışişleri Bakanı Colin Powell eliyle ‘inandırıcı’ delillerini BM Güvenlik Konseyi üyelerine sunmasıyla da sözkonusu ümitler tamamen suya düştü. Ne konsey üyeleri ne de dünya kamuoyu ortaya konanlardan tatmin olmuşa benziyor. Fakat, bütün bunlar kimin umurunda. Yakın zamanda Bağdat’a bir Amerikan seferi görünüyor nitekim.
   <br/>
   <br/>
   Medyatik bir gösteriye dönüştürdüğü sunumunda Powell, seyyar biyolojik laboratuvarların grafiğini, kimyasal tesislerin uydu fotoğraflarını gösterdi. Ayrıca, Irak’ın kitle imha silahları geliştirip El Kaide örgütü ile işbirliği yaptığına dair bazı telefon konuşmaları, uydu fotoğrafları ve tanıklıklar da ortaya kondu. Colin Powell, 75 dakikalık konuşması sırasında Irak’ın silah programlarını sakladığının ‘inkâr edilemez’ olduğuna ve bunun için bir sistem kurduğuna vurgu yaptı. ABD’nin BM Güvenlik Konseyi’ni Irak’a karşı savaş kararı çıkarmaya ikna misyonunu üstlenen Powell’a göre mesele bundan böyle, Saddam Hüseyin’in BM silah denetçileriyle yeterli işbirliği yapmaması değil, denetçileri yanıltıp engellemesi...
   <br/>
   <br/>
   Delillerle ilgili ilk tepkiler, denetimlerin sürmesi ve denetçilere daha fazla süre verilmesi şeklinde. Fakat, Washington’ın aynı kanaatte olmadığı o kadar bariz ki. Özellikle, BM Güvenlik Konseyi’nin veto hakkına sahip daimi üyeleri Rusya, Çin ve Fransa’nın temkinli yaklaşımına karşılık, Başkan Bush’un daimi üyelere ültimatom verircesine ‘BM’den ikinci bir karar çıkmasını destekliyoruz; ancak bir an önce harekete geçilmezse gerekeni yapacağız’ şeklinde konuşması ABD’nin kararlılığının bir göstergesi. Bush’a göre artık oyun bitti. Bu arada, Dışişleri Bakanı Colin Powell’ın BM’nin harekete geçmemesi halinde ‘etkisiz kalabileceği’ uyarısı yapmasını, Savunma Bakanı Donald Rumsfeld’in Almanya’yı Libya ile aynı kefeye koymasını da bir kenara not etmekte fayda var.
   <br/>
   <br/>
   ABD, her ne kadar Irak’a karşı savaşı haklı göstermeye çalışsa da bunda pek başarılı olduğu söylenemez. Hatta, savaştan başka seçenek olmadığını göstermek için dolambaçlı yollara başvurarak ikna seansları düzenlemesi de  yeterli olmamışa benziyor. Şöyle düşünmek de mümkün. ABD, başkalarının ikna olmasını değil, kendi vicdanının postal seslerini bastıran haykırışlarını dindirmek istiyor aslında. Aksi takdirde ikna olmamış kitlelere rağmen hâlâ savaşta ısrar etmesini nasıl izah edebiliriz ki...
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2379), [web.archive.org (arşiv bağlantısı)](http://web.archive.org/web/20031226160400/http://www.aksiyon.com.tr:80/detay.php?id=2379)
