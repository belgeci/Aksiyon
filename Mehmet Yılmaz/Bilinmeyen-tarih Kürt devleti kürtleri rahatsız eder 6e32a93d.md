# Kürt devleti kürtleri rahatsız eder

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20050121180638im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050121180638im_/http://www.aksiyon.com.tr/resim/477/36.jpg" vspace="5"/>
  </p>
 </font>
 <font class="content">
  ABD"nin Irak Kürtlerine, Saddam"a karşı girişeceği askerî harekâtta yanında yer almalarına karşılık güvenlik garantileri verdiğini tahmin etmek zor değil. Ancak, bağımsız bir Kürt devleti başta Kürtler olmak üzere bölgedeki herkesi rahatsız edecektir. Başbakan Erdoğan, bu hafta ABD yolcusu. Beyaz Saray"da Başkan Bush ile bir araya gelecek. Geçen yılki ilk ziyaretinde AK Parti Genel Başkanı sıfatı ile temaslarda bulunmuştu.
 </font>
 <br/>
 <p>
  <font class="content">
   Bu kez başbakan sıfatı ile Bush"un karşısına çıkacak. Başbakan Erdoğan, Irak"taki son durumdan PKK"ya, Türkiye"nin AB üyeliğinden Kıbrıs meselesinin çözümüne ve en önemlisi de bir süredir güven bunalımı yaşayan Türk-Amerikan ilişkilerinin yeniden belli bir kalıba sokulmasına kadar pek çok konuyu Amerikalı muhatapları ile masaya yatıracak. Türk iç siyasi hayatının geleceğini de yakından ilgilendiren bu geziyi ve Türk-Amerikan ilişkilerini Dışişleri eski Müsteşarlarından Emekli Büyükelçi Özdem Sanberk"le konuştuk.
   <br>
    -Başbakan Erdoğan"ın ikinci ABD seferi bir telafi ziyareti mi?
    <br>
     Evet, bu ziyarete, zedelenen ilişkileri telafi etme girişimi olarak bakılabilir.
     <br>
      -İlişkilerdeki zedelenmenin sebebi ne peki?
      <br>
       Biliyorsunuz uluslararası ilişkilerin kaderini ihtilaf noktaları tayin eder. İhtilaf noktasında bulunuyorsanız uluslararası ilişkileri etkileme şansına sahipsiniz demektir. Soğuk Savaş sırasında Türkiye çok önemli bir ihtilaf noktasında bulunuyordu. ABD"nin siyasî hasmı Sovyetler Birliği"nin komşusuydu ve İkinci Dünya Savaşı"nın bitiminden itibaren bu ülkeyi çevreleyecek bir politika izledi. Sovyetler Birliği yıkıldı ancak ABD"nin bölgede bir başka hasmı daha vardı. O da Irak"taki Saddam rejimi. 1991-2003 yılları arasında da Irak merkezli bir ihtilaf noktasının ortasında yer aldı Türkiye. Bu kez Saddamlı Irak"ı kuşatmaya başladı. Ama Sovyetler Birliği dağıldı. Saddam gitti.
       <br/>
       -Bu stratejik değişikliği Türkiye hissetti mi?
       <br/>
       Hayır, bizde pek hissedilmedi. Biz şunu fark edemedik: 1991 yılında NATO, Soğuk Savaş"taki hüviyeti ile sona ermişti. Irak"ın kuşatılmasının kazandığı önem ise, NATO"nun Sovyetler Birliği"ni çevreleme işlevinin yerine geçmişti o tarihten itibaren. Bunun ABD açısından önemi anlaşılamadı. Hatta, Saddam"ın devrileceği Bush"un başkan seçilmesiyle birlikte belli olduğu halde gerekli politikaları zamanında oluşturmadı Türkiye. Sanki hiçbir şey olmayacakmış gibi bir hayal dünyasında yaşamaya devam etti. Yeni politikalar üretemeyince ABD ile ilişkilerinde birdenbire büyük bir boşlukta buldu kendini.
       <br/>
       -1 Mart tezkeresinin geçmemesi bahsettiğiniz boşluk için bir milat mı?
       <br/>
       Tabii, 1 Mart olayını güven bunalımının başlangıcı olarak kabul edebiliriz. Ancak, bu bunalımın siyasî arka planı yukarıda bahsettiğimiz gibi değişen dünyada ABD"nin Türkiye"ye atfettiği stratejik misyonla ilgiliydi. ABD, özellikle de bizim kuşattığımız bir hasmının sahneden çekilmesi ile iki ülke arasında bölgedeki stratejik işbirliğini sona erdirdi. Saddam"ın gitmesi ile bu stratejik bağ en azından ABD açısından bitti. Dolayısıyla Türkiye, stratejik ortak niteliğini kaybetti. Elbette, ikili ilişkilerin önemi sona ermiş değil. Münasebetler bundan sonra da devam edecek, hatta çok önemli de olacak; ama ilişkiler eskisi gibi stratejik ortak niteliğinde olmayacak.
       <br/>
       -Aradan bir sene geçti. Değişiklik yok mu?
       <br/>
       İlişkilerinin seyrini tespit edebilmek için Washington"ın 11 Eylül"den sonra belirlediği yeni stratejisini takip etmek lazım öncelikle. Bu stratejinin temelinde Ortadoğu"da küresel terörün kökünün kazınması ve bu amaçla bölgenin dönüştürülmesi hedefi yer alıyor. Belki de 50 yıl sürecek bu dönüştürme stratejisi. Hatırlarsanız, eski Doğu Avrupa"nın dönüştürülmesi de 50 yıl aldı ve ABD, 50 yıl boyunca Avrupa"da kaldı. Bu strateji Fas"tan başlayıp Kuzey Afrika üzerinden Ortadoğu"yu kapsayan, oradan bütün Hazar bölgesini içine alarak Orta Asya ile Güneydoğu Asya"ya uzanan devasa bir bölgeyi hedefliyor.
       <br/>
       -Bahsettiğiniz dönüştürme ameliyesinin temel parametresi demokratikleşme mi?
       <br/>
       Hayır temel amaç "küresel terör"le (veya İslamcı terör şeklinde de ifade ediliyor) mücadele. Demokratikleşme bu amaca ulaşılması için mevcut yollardan biri ve belki de en önemlisi. Türkiye"nin karşı karşıya bulunduğu büyük çelişki aslında burada başlıyor. Toplumunun yüzde 99"u Müslüman olan bir ülke İslam"la kendisini karşı karşıya getirecek bir mücadelede ABD ile nasıl stratejik ortaklık kurabilir ve bu vizyonu paylaşabilir? Kaldı ki şu sıralar bu vizyonu Avrupa Birliği de paylaşmıyor. ABD kendini küresel terör tehdidi altında görürken, Avrupa böyle bir tehdidi hissetmiyor. Türkiye de bu konuda kendini, İstanbul"daki son bombalama olaylarına rağmen, ABD gibi tehdit altında görmüyor. Elbette bu çok önemli bir kırılma noktası.
       <br/>
       -Dolayısıyla Türkiye ile ABD ister istemez karşı saflarda yer alıyor...
       <br/>
       Evet, en azından kamuoyu düzeyinde ve hatta karar vericiler düzeyinde böyle. Bunun sebebi Türkiye"nin tehdit değerlendirmesini Amerika gibi yapmamasından kaynaklanıyor. Türkiye"de kamuoyu, ABD"nin bölgeye aktif ilgisini -doğru ya da yanlış- başka türlü değerlendirerek petrol ve İsrail boyutuna indirgedi. Halbuki bunlar sebeplerden sadece birkaçı. Kanaatimce Türkiye henüz ABD"nin stratejisini tam olarak kavramış değil. Bölgenin dönüştürülmesi projesinde eğer Türkiye çıkarlarını daha demokratik bir Ortadoğu"da görecek olursa Türk-Amerikan ilişkileri yepyeni bir boyut kazanabilir. Tarih boyunca bir türlü askerî boyutun ötesine geçmeyen ikili ilişkiler böylece siyasî, ekonomik ve demokratik nitelik kazanabilir.
       <br/>
       -Bu konuda işaretler var mı?
       <br/>
       Evet, ilk işaretlerini görüyoruz. Türkiye, hem İslam Konferansı Örgütü toplantısında hem de Şam zirvesinde İslam dünyasına "değişin" mesajı verdi. Erdoğan da daha geçen hafta Cidde"de aynı vurguyu yaptı. Bunlar çok önemli sinyaller ve özellikle Washington"da ciddi yansımalar buluyor. Ama bu beyanların Ortadoğu"nun dönüştürülmesi gibi büyük bir vizyonun içine yerleştirilmiş bilinçli bir politikanın ifadesi olup olmadığından emin değilim.
       <br/>
       -Strateji üretememede sıkıntının sebebi ne?
       <br/>
       Gelişmeleri izleyememek. Bu nedenle de politika üretememek. ABD"nin yeni stratejisini Türkiye daha yeni yeni fark ediyor. Oysa bu strateji Irak"ın işgal edilmesinden önce ve özellikle 11 Eylül ile başladı. Bu noktaya geleceği birkaç yıldır belliydi. Örneğin Irak Kürtlerinin, ABD"nin Saddam"a karşı girişeceği askerî harekâtta, ABD"nin yanında yer almalarına karşılık, bu ülkeden 2002 yılında güvenlik garantileri almış olduklarını tahmin etmek zor değildi. Ama o zamanki hükümetimizin tüm Irak politikası Saddam"ın silah zoruyla düşürülemeyeceği varsayımına dayalı olduğu için Iraklı Kürtlerle ABD arasındaki ilişkilerin niteliği, vüsat ve şümulü ıskalandı. Bunun da bedelini şimdi ödüyoruz.
       <br/>
       -Erdoğan, bahsettiğiniz stratejiyi kavramış bir başbakan olarak mı Bush"la buluşacak?
       <br/>
       Eğer öyle bir izlenim verirse Türk-Amerikan ilişkileri telâfi mecrâsına girer. Bu izlenimi veremezse ilişkilerimiz rayına oturmaz. Ve biz ABD ile ilişkilerimizi günlük kriz yönetimi yaklaşımından kurtaramayız. Kıbrıs, Kuzey Irak, PKK gibi belli konuları geniş bir vizyon içerisine yerleştiremeyeceğimiz için hiçbirini ABD ile sağlıklı bir diyalog çerçevesinde görüşme ve beraberce çözme şansımız kalmaz.
       <br/>
       -Diyelim bunlar oldu ve ilişkimiz bir mecraya girdi. Irak"ın geleceği konusunda ABD Türkiye"nin çıkarlarını maksimize eder mi?
       <br/>
       ABD kendi çıkarlarını maksimize eder. Eğer Irak konusunda Amerika ile ortak çıkarlarımız varsa, o zaman bizim çıkarlarımız da bu ortak strateji temelinde maksimize edilmiş olur. Türkiye, Irak"ın geleceği ve Ortadoğu"nun demokratik dönüştürülmesi konusunda Amerika ile aynı hedefleri ve aynı politikaları paylaşırsa Avrupa"nın da önüne geçer. Çünkü Avrupa Ortadoğu"nun dönüştürülmesi konusunda henüz bir stratejiye sahip değil. Kaldı ki AB"nin önünde şimdi acil olarak çözmesi gereken birçok iç zorluklar var.
       <br/>
       -AB"nin vizyonunda Ortadoğu olmadığını mı söylemek istiyorsunuz?
       <br/>
       Şu anda görünmüyor. Fakat, bundan kaçınması mümkün değil. Bakınız, Avrupa geçmişte iç sorunlarını tek pazar, tek para, savunma ve güvenlik boyutu gibi geniş ufuklu ve heyecan verici politikaları yürürlüğe koyarak çözümledi. AB"nin önünde şu sırada böyle büyük bir vizyon yok. Bu nedenle genişleme ile ortaya çıkacak sorunları çözmekte zorlanıyor. AB için yakın gelecekte heyecan verici tek büyük vizyon Ortadoğu"nun demokratik dönüştürülmesinde yatıyor. O zaman ABD ile aynı idealleri paylaşmış olur ve bizim de katılacağımız bu büyük projenin başarı şansı artar. Böyle bir vizyon AB"yi Türkiye"ye daha da yaklaştırır. Ama şu sırada Avrupa"da kimse bu konu üzerinde durmuyor.
       <br/>
       -İyi de ABD ile AB arasında yöntem farklılığı var. Nasıl uzlaşacaklar?
       <br/>
       Doğru, ABD"nin temel hedefi terörle mücadele. Bunun için önceden vurma politikası izliyor. AB ise önceden siyasi angajman stratejisini benimseyerek sorunları sivil enstrümanlar kullanarak çözmeye çalışıyor. Aralarında bir yöntem farklılığı var. AB"nin yaklaşımı bize daha yakın. Ama ortada şöyle bir gerçek de var: Bugün her ne kadar AB, kendi iç sorunlarını çözemediği için Ortadoğu"da inisiyatif kullanamıyorsa da gelecekte bundan kaçınma lüksüne sahip değil. Ortadoğu"daki gelişmeler, 14 milyon Müslüman"ın yaşadığı Avrupa"yı Amerika"dan daha yakından ilgilendiriyor. Avrupa"nın mukadderatı, AB"den çok daha fazla Ortadoğu"ya bağımlı. Ortadoğu dönüştürülemediği takdirde Akdeniz"in kuzeyi tehdit altında kalmaya devam edecek. Temenni edilmez ama, 11 Eylül benzeri bir travma Avrupa"da da yaşanabilir.
       <br/>
       -Bunun farkındalar mı peki?
       <br/>
       Bazı politikacılar farkında, fakat kamuoyu değil. Bu politikacılar da "11 Eylül benzeri bir tehlike bizde de var, Ortadoğu"yu demokratikleştirmek için fedakarlıklara razı olun" şeklinde soyut bir talepte bulunmaya hazır değil. Ayrıca Avrupalılar 11 Eylül tehdidi bahanesiyle, bugüne kadar elde ettikleri özgürlük, temel haklar ve liberal demokrasi kazanımlarından vazgeçmek istemiyor.
       <br/>
       -AB"nin kaderi Ortadoğu"nun değiştirilmesi ile bu kadar ilgiliyse Türkiye"nin mukadderâtı daha fazla olmalı. Türkiye nereden başlamalı?
       <br/>
       Türkiye, öncelikle kendi Irak politikasını açıklığa kavuşturarak ilk adımı atabilir. Henüz bunu yapmış değil. Hâlâ belli travmalara dayalı bir politika izliyoruz. Bunda yadırganacak bir şey yok, fakat bizi bir yere götürmediği de çok açık. 1 Mart tezkeresinden sonra Irak"ın tamamına yönelik bir politika izlemeye başladığımızı ilan ettik. Fakat bunu henüz kuvveden fiile çıkarmış değiliz. Hâlâ Kuzey Irak ve Türkmen ağırlıklı politikalar izliyoruz. Türkmenlerle tabii ki dayanışma göstereceğiz. Irak"ın istikrarı Türkiye"nin istikrarı demek. Irak"ın geleceği hakkında Türkiye"nin bir söz söyleme hakkı var. Ancak bunu bir dayatma şeklinde yapmamak lazım.
       <br/>
       -Türkiye, üslûp hatası mı yapıyor?
       <br/>
       En temel sorun politikasızlık. Politika açıklığa kavuşursa, üslup da inkişâf eder. Yanlış bir üslûp sorunu olduğu ortada. Kırmızı çizgiler söylemi kendi kamuoyumuzda hoş karşılanabilir, fakat diplomaside etkili olabilmesi için inandırıcı olması gerekiyor. Irak"ın parçalanmasının komşularına bir alternatif maliyeti var. Bu maliyet kime ait olacaksa hiç şüphesiz onların Irak"ın geleceği konusunda söz söyleme hakkı var. Bu gayet doğal. Türkiye, gelişmeleri zamanında iyi izleyebilse ve şekillendirebilseydi Irak konusunda şimdi söz sahibi olabilirdi. Tabii artık herhangi bir politikayı ABD"yi yok farz ederek yürürlüğe koyması da mümkün değil. 1 Mart tezkeresi geçmiş olsaydı o zaman inisiyatifi kendi eline alarak bölge ülkelerine daha etkin bir şekilde rehberlik yapabilirdi.
       <br/>
       -Tezkere geçmedi ama sizin dediğinizi de yaparak bölge ülkelerini bir araya getirdi.
       <br/>
       Irak müdahalesi öncesinde bir tanesi İstanbul"da yapılan ve müdahaleden sonra da öteki bölge başkentlerinde devam eden bu toplantılar bazı çevrelerce eleştirildi. Bence son derece önemli girişimlerdir. Türkiye bölgenin en demokratik ülkesi olarak, kendisine düşen sorumluluğu yerine getiriyor. Verdiği mesaj bölge ülkelerinin bölge barışı ve istikrarına katkıda bulunmaları ve dünyadaki değişime ayak uydurmaları gereği. Ancak şuna dikkat etmek lazım. Türkiye, bölge ülkeleri nezdinde bu girişimlerini sürdürürken ABD"nin Irak politikalarına karşı tavır alıyor izlenimi vermemesi gerekiyor. ABD ile Türkiye"nin bölgesel çıkarları, özellikle istikrar ve demokratikleşme konusunda birbiri ile örtüşüyor.
       <br/>
       -Travmalarımızdan bahsettiğiniz. 11 Eylül"ü yaşayan ABD bizi daha iyi anlayamaz mıydı?
       <br/>
       ABD"nin bizi anlayıp anlamaması konusunda şu söylenebilir: ABD büyük ve genelde kendi içine dönük bir ülke. Washington, New York, Boston ve belki San Fransisco dışında özellikle ABD"nin iç kısımları, yalnız Türkiye"deki değil, Ortadoğu, Avrupa ve Asya"daki gelişmelerden pek haberdar değil. 11 Eylül bu bakımdan büyük bir şok oldu. Washington"da Türkiye"yi yakından izleyen ve anlayanlar var. Fakat anlamayanların sayısı daha fazla.
       <br/>
       -Onlardan biri Bernard Lewis. Türkiye, "ABD ile AB arasında tercih yapsın" diyor...
       <br/>
       Lewis"in gündemi başka. Onun ajandasında Türkiye"nin Ortadoğu"da örnek bir ülke olması gibi temenniler var; ama gerçekte bölgedeki salt Amerikan çıkarlarının savunucusu olmasından kaynaklanıyor bu tür görüşleri. Türkiye"nin Avrupa ile Amerika arasında tercihini Amerika"dan yana yapması, bizim için dengesizlik meydana getirir; sonuç itibariyle ülkemizi, ABD"nin Ortadoğu"daki politikalarının bir uzantısı haline getirir. Çünkü ABD ile aramızda asimetrik bir ilişki var. Oysa bizim çıkarımız Atlantik"in iki yakasında, bizim de paylaştığımız ortak uygarlık ideallerinin Ortadoğu"ya da teşmil edilebilmesi. Amerika ve Avrupa ile ilişkilerimizi, birbirlerinin alternatifi olarak değil, fakat bir çıkar birliği temelinde görürsek, o zaman ilişkilerimiz olumlu ve yapıcı bir mecraya girebilir. Zaten Amerika"nın, AB üyeliğimizi desteklemesinin arkasında da bu ortak çıkar birliği yatıyor.
       <br/>
       -Bahsettiğiniz ortak çıkar Irak"ın dönüştürülmesi galiba. Irak"ta işler yolunda mı?
       <br/>
       Hayır, orada sıkıntı büyük. Irak"ta işlerin gittikçe daha zorlaşacağı görüşündeyim. Demokrasi ve istikrar silah zoruyla gelmiyor. Güç kullanmanın bir maliyeti var. Irak"ta demokrasi ve istikrarın yerleştirilmesi ancak yaratılacak meşrû bir zemin üzerinde olur. Ülkede tek otoriteyi temsil eden siyasî bir yapıya sadakat mevcut değil. Aksine Irak"ta meşrûiyetin kaynağı aşiretler, mezhepler ve etnik milliyetçilik.
       <br/>
       -Demokratik bir yönetim için meşrûiyet nasıl sağlanır peki?
       <br/>
       Milliyetçilik olmadan demokratik meşrûiyet sağlamak mümkün değil. Tabii içine kapalı, kızgın ve saldırgan milliyetçiliği veya etnik ya da dinî milliyetçiliği kastetmiyorum. Ortak değerleri, ideâlleri ve hedefleri olan, tek otoriteye sadakat gösteren bir millet kavramı bulunmazsa, yurttaşlık kavramı olmaz. Yurttaş olmazsa demokrasi de yok demektir. Çünkü kimin kime hesap vereceği ancak yurttaşlarla belli olabilir.
       <br/>
       -Irak"ta bu konuda bir ilerleme oldu mu?
       <br/>
       Hayır olmadı. Bir yıllık sürece baktığımızda bu konuda bir mesafe alındığı söylenemez. Tam tersine etnik ve mezhepsel bölünme eğilimleri güçlendi.
       <br/>
       -Ufukta bir iç savaş ve parçalanma mı var?
       <br/>
       İç savaş çıkabilir. Bölünme muhakkak ki tehlikeli bir olasılık olarak söz konusu. Ancak, Irak"ın parçalanması sorunları çözmez ağırlaştırır.
       <br/>
       -Bu konuda Türkiye ne yapabilir?
       <br/>
       Türkiye, aslında hem bölge ülkeleriyle hem Irak"taki tüm etnik politik ve mezhepsel unsurlarla eşit mesafeli ve karşılıklı güvene dayalı bir politikayı zaten yürürlüğe koymuş görünüyor. Yalnız gerçekçi olmak için bu politikanın ABD"yle yakın işbirliği ve diyalog içinde sürdürülmesi gerekir. Türkiye"nin, Irak"taki Kürtlerin de çıkarlarını koruyacak âlicenap bir politika gütme kapasitesini gösterebilmesi lazım.
       <br/>
       -Kuzey Irak"ta sadece Kürt gruplar yok. PKK"nın silahlı güçleri de bölgede. Ne Kürt gruplar, ne de ABD kılını kıpırtadıyor...
       <br/>
       Bu konuda Iraklı Kürtlere çok büyük sorumluluk düşüyor. İstikrarlı ve güvenli bir otonom bölgeye sahip oldukları iddiasını taşıyorlarsa ilk yapacakları iş bir komşu ülkeye tehdit oluşturan bu varlığın ortadan kaldırılmasını sağlamak olmalı. ABD, PKK konusunda son derece ağırdan alıyor. Kendine göre sebepleri olabilir. Türkiye ile ABD arasında tam anlamı ile güven köprüleri kurulmuş değil.
       <br/>
       -Bu hesapta Kürt devleti de olabilir mi?
       <br/>
       Sanmıyorum. Amerika şunu biliyor: Yalnız Türkiye değil tüm bölge ülkeleri bağımsız bir Kürt devletine razı değil. Böyle bir gelişme bölgede herkes için ciddi rahatsızlık meydana getirecektir. En başta da Kürtler için...
       <br/>
       -Çözüm adına bir orta yol görünüyor mu?
       <br/>
       İdeal olanı Türkiye"nin öteden beri söylediği, ama pratikte uygulanma şansı olmayan "her türlü ırk ve din ayrımcılığının ötesinde bir yurttaşlık kavramı çerçevesinde tek otoriteye bağlı temsili bir parlamenter sistem" kurmak. Lâkin, böyle bir siyasî sistemi ülkenin önde gelen gruplarından ne Şiiler, ne de Kürtler arzu ediyor. Çünkü her iki grubun dayandığı meşrûiyet zemini farklı. O zaman yapılacak tek şey federal yapı kurmak. Fakat, bu konuda da zorluklar var. Diyelim ki baskın unsur etnik olursa diğerleri de mezhepsel ağırlık isteyecektir.
       <br/>
       - Coğrafi federasyon çözüm mü?
       <br/>
       Bu biraz aldatıcı. Kuzey Irak"ta yaşayan Kürtlerin etnik mevcudiyeti coğrafyayı da kapsıyor zaten. Coğrafya temelli bir federasyon dediğinizde etnik federasyonu kurmuş oluyorsunuz. Kavram olarak şık görünüyor. Ama, böyle bir yapıda Türkmenlerin, Arapların, Asurilerin, Keldanilerin haklarının tam olarak sağlanması mümkün olacak mı?
      </br>
     </br>
    </br>
   </br>
  </font>
 </p>
</div>


## Yorumlar

### Murad Celal, 07-Haziran-2004
> Kürtleri anlayabilmek: 
> Sonuçların ve problemleri sağlıklı değerlendire bilmenin ön koşulu hiç kuşkusuz sebepleri bilmek ve bunlara hakkaniyet çerçevesinde adil ve önyargısız bir şekilde yaklaşmağa bağlıdır. Eğer bu gerçek göz önünde bulundurulmaza ne meydana gelen olaylar ve ne de bu olayların kaçınılmaz sonuçları anlaşılır. Maalesef kürt meselesin de de bu gerçek gözardı edilerek değerlendiriliyor. Dolayısıyla meselenin anlaşılması mümkün olmaz. Zaten yıllardır bu meselenin anlaşılamamasının sebebi de budur. Bunun en açık tezahürünü bugün yine kuzey ırak taki oluşumlar çerçevesin de yapılan değerlendirme ve aksıyonlarda görmek mümkün. Oysa ki kürtler yüzyıllar boyu diğer milletlere dostça yaklaşti. 1789 Fransız ihtilaliyle milliyetçilik yapanların tersine ümmet billinciyle hareket ettiler. Fakat vakit geldi dünya milletleri endoğal haklarına (anadilde eğitim, yayin, öz kültür ve sanatında faaliyet vb.)  sahip oldular. Ancak halen kürtler üvey muamelesi görerek yanlız bırakıldılar.

### İlhan KARATAŞ, 29-Ocak-2004
> Kürtler..: 
> Bugün kendilerini Irak'ın gelecegine dair soz hakkı elde eden Barzani ve Talabaninin geçmişini bıraz araştırmak gerekir.  Zamanında Saddam Hüseyinden kaçıp Türkiyeye sığınmışlar ve Türklerden ve Türk askerinden giyinmesini öğrenmişlerdir. Sanmasınlarki bundan sonra boyle devam edecek,...Yarın hangi hallere duseceklerini biraz düşünmeleri gerekir...

Kaynak: [www.aksiyon.com.tr](http://www.aksiyon.com.tr:80/detay.php?id=11097&yorum_id=1353), [web.archive.org (arşiv bağlantısı)](http://web.archive.org/web/20050121180638/http://www.aksiyon.com.tr:80/detay.php?id=11097&yorum_id=1353)
