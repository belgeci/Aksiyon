# Eto'o bitti ama tek örnek değil

*Mehmet Yılmaz 2015.07.28*

<div class="pNewsDetailMainContent ctx_content" itemprop="articleBody">
 <blockquote>
  <p>
   Ligin yeni takımlarından Antalyaspor, transferde bombayı patlatıp Samuel Eto’o’yu kadrosuna kattı. Bir Anadolu takımının yaptığı en kariyerli oyuncu transferi bu; ancak tek örnek değil.
  </p>
 </blockquote>
 <p>
  F.Bahçe’nin Van Persie ve Nani, G.Saray’ın Podolski transferleri kadar dikkat çeken bir başka transferi Antalyaspor gerçekleştirdi ve Samuel Eto’o Akdeniz ekibiyle anlaştı. Bir Anadolu takımının aldığı en kariyerli yabancı oyuncu hiç şüphe yok ki 34 yaşındaki Kamerunlu golcü Eto’o. Futbol geçmişi bireysel ve takım olarak çok büyük başarılarla dolu.
 </p>
 <p>
  Real Madrid’de başlayan profesyonel futbol hayatında Barcelona formasıyla zirveye çıkmıştı. Real Mallorca, Inter, Chelsea gibi önemli takımlarda da oynayan Eto’o, kaptanlığını yaptığı Kamerun Millî Takımı’yla Dünya Kupası’nda oynayıp tarihinin en golcü oyuncusu oldu. Olimpiyat ve Afrika Kupası şampiyonlukları yaşadı. İspanya lig ve kupa şampiyonlukları, Kral Kupası ve Süper Kupa şampiyonluğu ile İtalya lig ve kupa şampiyonluğu, Kıtalararası Kupa şampiyonluğu, Barcelona ve Inter’de Şampiyonlar Ligi şampiyonluğu yaşamış bir isimden söz ediyoruz. İspanya ve Afrika gol krallıkları başta olmak üzere daha pek çok bireysel başarısı da cabası. Öyle ki açık söylemek gerekirse bu kadar dev bir ismin Antalyaspor’u tercih etmesi çoğunluk tarafından büyük bir sürpriz olarak kabul edildi.  Fakat aynı Eto’o’nun Rusya Ligi’nde mücadele eden Mohaçkale takımı Anzhi’de de oynadığını unutmamak lazım.
 </p>
 <p>
  Eto’o kadar olmasalar da Anadolu takımlarına çok sayıda ünlü futbolcu transfer edildi. Bunların çoğunu hatırlayan azdır. O transferlerden birini yine bir Akdeniz ekibi Adanaspor yapmıştı. Üstelik takımın başında, şu an dünyanın sayılı teknik adamlarından biri olan Joachim Löw vardı. Löw, o zamanlar bir dünya markası olan Alman stoper Thomas Berthold’ü aldırmıştı. Ancak zamanlama biraz sıkıntılıydı. Zira devre arasında Adana’ya geldiğinde Berthold 37 yaşındaydı ve sadece 5 maç oynamıştı.
 </p>
 <p>
  <img alt="" src="http://web.archive.org/web/20160126115237im_/http://medya.aksiyon.com.tr//aksiyon/2015/07/28/570292.jpg "/>
 </p>
 <p>
  Bu mevzuda verilecek ilk örnekler, 1988-89 sezonundan... Malatyaspor’un transfer ettiği ve Brezilya’nın 1986 Dünya Kupası kadrosunda yer alan kaleci Carlos ile santrfor Serginho, hâlen unutulmaz. Aslında Eder de vardı ama o, durumu erken anlamış, sadece bir hazırlık maçı oynayıp gitmişti. O dönem bu üç isim Brezilya’nın banko oyuncularıydı.
 </p>
 <p>
  1990’da ise Bakırköyspor, Polonya Millî Takımı’nda da forma giyen Piotr Nowak’ı getirmişti. Nowak, daha sonra Bundesliga’nın en mühim oyuncularından biri olacaktı.
 </p>
 <p>
  Samsunspor da bu konuda ilginç bir takım, zira ilk olarak 1993’te o dönem Romanya Millî Takımı’nın yıldızlarından Daniel Timofte’yi, ertesi yıl yine Romen kaleci Bogdan Stelea’yı getirmişti. Hatta  uzun yıllar Liverpool’un kaptanlığını yapan Finli Sami Hyppia ve Hollandalı dünya yıldızı Jimmy
  <img alt="" src="http://web.archive.org/web/20160126115237im_/http://medya.aksiyon.com.tr//aksiyon/2015/07/28/570293.jpg "/>
  Floyd Hasselbaink’i idmanlara da çıkartmış ancak sözleşme imzalayamamıştı. 1998-99 sezonunda ise Nijeryalı Wilson Oruma alınmıştı. Oruma daha sonra Marsilya tarihine geçti. Samsunspor’un son yabancı bombası ise 2011-12’de Yunan golcü Gekas  oldu. Gekas, Süper Lig’in en iyi gol ortalamasına sahip forvetlerinden biri oldu. Kariyerinde Yunanistan ile Avrupa şampiyonluğu ve Bundesliga gol krallığı bile vardı.
 </p>
 <p>
  ‘100. Yıl’ bahanesiyle Gökçeklerin yönetimi ele geçirdiği ve sonra yüzüstü bıraktığı Ankaragücü ise 2009’un yazında çok önemli transferler yapmıştı. 2002-2004 arasında İngiltere Millî Takımı’nın santrforu olan ve Manchester City’den alınan Darius Vassell ile Fransız millî oyuncu Jerome Rothen, başkente geldiler ama bekleneni veremediler.
 </p>
 <p>
  1995-96 sezonunda İstanbulspor iki büyük golcüyü getirmişti. Önce Hollandalı millî futbolcu Peter Van Vossen geldi. Sansasyonel bir transferdi. Ancak uyum sorununu aşamayınca, Glasgow Rangers’tan bir başka büyük golcüyle takas edildi. Gelen isim ise 1994 Dünya Kupası’nın gol krallarından Rus Oleg Salenko’ydu. Sakatlık sorunu yaşayana kadar çok iyiydi ama sonra silinip gitti. Aynı sezon Karşıyaka da artık son dönemlerini yaşayan büyük bir oyuncu almıştı: Yusuf Fofana… 1980’lerin önemli Afrikalı yıldızlarından olan ve Monaco’dan tanıdığımız Fildişili yıldız, 6 maçta 3 gol attı ve sakatlanıp ayrıldı.
 </p>
 <p>
  <strong>
   Ronaldo’yu kesen adam: Viola
  </strong>
 </p>
 <p>
  1999-2000 sezonunda G.Antepspor, Brezilyalı bir santrfor getirmişti. Adı Viola’ydı. Çok önemli bir özelliği vardı: 1994’te Dünya Kupası’nı kazanan Brezilya’nın kadrosundaydı. Hatta finalde de forma giymişti ve o Brezilya’da Ronaldo hiç süre alamamıştı.
 </p>
 <p>
  2000-01 sezonundaysa oldukça kariyerli, ama  bir o kadar da verimsiz iki isim geldi ülkemize. Bursaspor Romen yıldız Ionut Lupescu’yu getirmişti. Ancak bizim bildiğimiz Lupescu olmaktan çok uzaktı. O sezon gelen gerçek bir dünya yıldızıysa Ajax’tan tanıdığımız Nijeryalı Babangida’ydı. G.Birliği forması giyen Babangida da birkaç maç haricinde bekleneni vermekten uzak kalmıştı.
 </p>
 <p>
  Geçen sezona damga vuran oyunculardan biri Beşiktaşlı Demba Ba idi ancak ondan çok daha önce bir başka Ba, dünya futbolunda oldukça meşhurdu. Fransa, Bordeaux ve Milan formaları giyen Senegal asıllı İbrahim Ba, 2004-05 sezonunda Rizespor’a gelmişti fakat sadece 2 maçta sonradan oyuna girebilmişti.
 </p>
 <p>
  Borussia Dortmund tarihine geçen bir Brezilyalı var sırada. Gerçek adı Leonardo De Deus Santos olan ama art arda gelen iki de’den dolayı Dede olarak bilinen yıldız oyuncu 33 yaşında geldiği Eskişehirspor’da 3 sezon oynadıktan sonra futbolu bıraktı.
 </p>
 <p>
  Ryan Babel ise Türkiye’ye genç sayılabilecek bir yaşta geldi. Hollanda Milli Takımı’nın yanı sıra Ajax ve Liverpool formaları giyen golcü oyuncu, 2013’te geldiği Kasımpaşa’da iki sezon oynayıp ayrılma kararı verdi.
 </p>
 <p>
  Arda Turan’ın Barcelona’ya transfer olmasının mutluluğunu yaşadığımız bugünlerde Barcelona’da oynamış bir ismi de anmadan olmaz. Belaruslu Aliaksandr Hleb. Stutgart, Barcelona ve Arsenal gibi çok üst düzey takımlarda oynadı. 2013-14 sezonunda Konyaspor’a geldi. Geçen sezonun devre arasındaysa başkentin yolunu tutarak Gençlerbirliği için oynamaya başladı.
 </p>
 <p>
  <img alt="" src="http://web.archive.org/web/20160126115237im_/http://medya.aksiyon.com.tr//aksiyon/2015/07/28/570294.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/mehmet-yilmaz/etoo-bitti-ama-tek-ornek-degil_551741), [web.archive.org (arşiv bağlantısı)](http://web.archive.org/web/20160126115237/http://www.aksiyon.com.tr/mehmet-yilmaz/etoo-bitti-ama-tek-ornek-degil_551741)
