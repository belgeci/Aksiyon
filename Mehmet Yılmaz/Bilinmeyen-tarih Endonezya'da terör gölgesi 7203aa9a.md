# Endonezya’da terör gölgesi

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20031226154628im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031226154628im_/http://www.aksiyon.com.tr/resim/37/56.jpg" vspace="5"/>
  </p>
 </font>
 <font class="content">
  Ilımlı Müslümanların ülkesi Endonezya’nın ismi bir süredir terörle birlikte anılır oldu. El Kaide gölgesindeki ülke, bugün içten ve dıştan gelen baskılarla karşı karşıya. Yılbaşı öncesinde dünya haber ajansları, sık sık şu başlık altında haberler geçti abonelerine: Güneydoğu Asya’da terör alarmı.
 </font>
 <p>
  <font class="content">
   Bu genel başlık altında verilen haberlerin özünde, Noel kutlamaları öncesi ya da sırasında başta Endonezya olmak üzere bölge ülkelerinde El Kaide’nin veya bu örgütle bağlantılı olabilecek yerel grupların Hıristiyan halka, kiliselere ve eğlence yerlerine bombalı saldırılar düzenleyebileceği endişesi vardı. Ancak, beklenen olmadı. Özellikle, saldırı ihtimalinin ağırlıkta olduğu Endonezya’da yılbaşı kutlamaları sakin bir atmosferde geçti. Bunda, güvenlik amacıyla görev yapan 200 bin polisin yanı sıra bir provokasyondan endişe eden Nahdatu’l Ulema ve Muhammediye gibi yaygın tabana sahip Müslüman grupların aldığı tedbirler büyük rol oynadı.
   <br/>
   <br/>
   Yılbaşı kutlamalarının Endonezya’da gergin bir bekleyişe sebep olmasını anlamak gayet basit. Zira, ülkenin ismi bir süredir radikal gruplar ve terörizmle birlikte anılıyor. 1997 yılında ağır bir ekonomik kriz geçiren, 1998—2001 yılları arasında derin siyasi bunalım yaşayan Endonezya, henüz Doğu Timor’u kaybetmenin şokunu bile atlatamadan bu kez de terörist gruplar için ‘güvenli bir sığınak’ ülke ithamı ile karşı karşıya.
   <br/>
   <br/>
   Bu suçlamanın altında ise ülkenin özellikle Hıristiyan ve Hindu nüfusun ağırlıkta olduğu bölgelerinde gerçekleştirilen bombalı eylemler yatıyor. Bunların en önemlileri arasında, 2000 yılında Noel’den hemen önce aralarında Cakarta’nın da olduğu 10 vilâyet ve kasabada kiliselere yapılan, 19 kişinin hayatına mal olan bombalı saldırılar var mesela.  Tüm dünyada infial uyandıran asıl saldırı ise turistik Bali adasında gerçekleştirildi. Çoğunluğunu Hinduların oluşturduğu adadaki saldırının bilançosu ağırdı: 187 ölü, 300 yaralı. Eylemin gerçekleştirildiği 12 Ekim 2002 tarihi de hayli ilginçti. Bu tarihi anlamlı kılan husus, eylemin 11 Eylül terör saldırısının tam bir yıl, bir ay ve bir gün sonrasında vukû bulmasıydı.
   <br/>
   <br/>
   Zihinlerdeki ciddi istifhamlar
   <br/>
   <br/>
   Korkunç eylem, zaten ciddi ekonomik ve ayrılıkçılık sorunlarıyla mücadele eden Endonezya’yı tamamen felç etmişti. ABD Başkanı George Bush’un eylemin üzerinden 24 saat geçmemişken, bombalamayı ‘terörist saldırı’ olarak nitelemesi; ABD ve Avustralya yönetimlerinin ortada henüz ciddi bir kanıt yokken patlamaların failleri konusunda Müslüman örgütleri işaret etmeleri dikkat çekiciydi. Özellikle, Cemaat—i İslamiye adlı grubun üzerinde durulması; Bali saldırısı ile doğrudan bağlantısı ispatlanamadığı için grubun manevi lideri Ebubekir Beşir’in 2000 yılında gerçekleştirilen bombalı eylemlerde parmağı olduğu gerekçesiyle tutuklanması; ABD’nin terörizmle savaş politikasına destek verdiği halde Washington’dan gelen ‘radikal gruplarla daha fazla mücadele’ etmesi yönündeki baskılara Cakarta yönetiminin kolayca teslim olmaması zihinlerde bir dizi istifhama yol açıyordu. Üstelik, bölgesel güç olmaya soyunan Avustralya hükümetinin terörizmle mücadele için bundan böyle tıpkı ABD gibi ‘önleyici müdahale’ (preemptive strike) stratejisini uygulayacağını açıklaması da cabası...
   <br/>
   <br/>
   Ağustos 2002 tarihinde, Brüksel merkezli Uluslararası Kriz Grubu’nun yayınladığı rapor da zihinlerde kuşku tohumlarının filizlenmesine zemin hazırlayan unsurlardan bir tanesi. Rapor, Endonezya’daki radikal gruplar ve bunların uluslararası terörizmle bağlantılarını anlatıyor; El Kaide’nin Endonezya’daki bağlantıları ile ilgili veriler sunuyor; fakat örgütle doğrudan veya dolaylı yoldan bağlantısı olanlar hakkında kanıt sunmuyor. Rapora göre, Endonezya terörizm için bir kötülük yuvası haline gelmiş bulunuyor. Raporun ısrarla El Kaide’nin Endonezya’daki varlığını ispatlama gayreti içinde olduğunu; özellikle de Ebubekir Beşir üzerine yoğunlaştığını belirtmekte fayda var.
   <br/>
   <br/>
   Bali saldırısı ile ilgili olarak gözlerin ilk anda El Kaide örgütüne çevrilmesi şaşırtıcı değildi. Ancak, burada bombayı patlatanlardan ziyade, bu eylemi planlayanların niyetinin anlaşılması önemliydi. Örneğin, hedef olarak Bali adasının seçilmesi birkaç açıdan oldukça manidardı. Herşeyden önce ada halkı, gelirlerinin yüzde 90’ını turizmden sağlıyor. Geçen yıl adaya gelen turist sayısı 1,5 milyon civarındaydı. Endonezya’ya gelen toplam turist sayısının 5 milyon olduğu düşünülürse bu rakamın önemi ortada.
   <br/>
   <br/>
   Diğer bir husus ise Bali’deki 3 milyonluk nüfusun büyük bir çoğunluğunu (yüzde 95) Hinduların oluşturması. Saldırıyı planlayanların adanın hafızasında ‘kan’lı görüntülerin olduğunu bilmemeleri düşünülemez. Suharto’nun iktidarı ele geçirdiği 1960’lı yıllarda, komünizme karşı sürdürülen kanlı savaşta en fazla etkilenen kesimlerden birisi de Bali adası sakinleriydi çünkü. O dönemde 100 bin Balili öldürülmüş, bir kısmı komünistlikle, bir kısmı da Çin kökenli olmakla suçlanmıştı.
   <br/>
   <br/>
   Burada yeri gelmişken Huntington’un ünlü makalesini hatırlamakta fayda var. Huntington, çok tartışılan söz konusu makalesinin bir bölümünde şöyle bir teklifte bulunuyordu: “Batı, uluslararası ilişkilerdeki etkinliğini sürdürmek istiyorsa öncelikle kendi içinde ortak bir stratejiye yönelmeli, sonra da Batı dışı medeniyet havzaları arasındaki (özellikle Çin ve İslam medeniyetleri arasındaki) ihtilafları körüklemeli.” Doğu ve Güneydoğu Asya’nın, Batı dışı medeniyet havzaları içinde güçlü siyasi ve ekonomik alternatif bir bölge olduğu kadar, aynı zamanda Çin ve İslam medeniyetlerinin iç içe geçtiği bir alan olması dikkat çekici.
   <br/>
   <br/>
   Hükümette ve toplumda görülen sağduyu
   <br/>
   <br/>
   Etnik ve dini olarak hassas bir dengede duran Endonezya’nın, bu muhtemel çatışmanın merkez üssü olması kuvvetle muhtemel. Cakarta’daki karar mercilerinin yapacağı bir hata, bölgenin tamamını sonu gelmez bir kaosa sürükleyebilir. Bu noktada, Ebubekir Beşir’in Üsame bin Ladin’e hayranlık duyduğu, Cemaat—i İslamiye’nin de El Kaide ile ilişkisi olduğu yönündeki iddiaların hem Beşir hem de cemaat tarafından anında reddedildiğini hatırlamakta fayda var. Böyle bir saldırının dış destek olmaksızın Endonezyalı gruplar tarafından gerçekleştirilip gerçekleştirilemeyeceği konusunun da tam bir muamma olduğunu unutmamak lazım.
   <br/>
   <br/>
   Ayrıca, Megawati hükümetinin terörizmin dinle ilgisinin olmadığını belirterek, İslam’ın şiddete göz yummadığına vurgu yapması, Cakarta’taki yöneticilerin gelişmeleri doğru okuma gayreti içinde olduğunu gösteriyor. 40 milyon üyesi bulunan Nahdatu’l Ulema ve 30 milyon üyesi olan Muhammediye gruplarının, Endonezya’daki Müslümanların çoğunluğu itibariyle ılımlı ve herkesi kucaklayan özelliklere sahip olduğunu garanti ettiklerini açıklamaları, toplumsal düzeyde de akl—ı selim ve sağduyunun hakim olduğunun bir göstergesi.
   <br/>
   <br/>
   Genel olarak Endonezya halkı ılımlı ve hoşgörülü olarak tanımlanır. Endonezyalıların yüzde 88’i kendilerini Müslüman olarak kabul eder. Eldeki bu veriye rağmen, kendilerini İslam eksenli partiler olarak tanımlayan siyasi oluşumların 1955’ten bu yana seçimlerden aldıkları oyların hiçbir zaman yüzde 43,5’i geçmemesi, Endonezya halkının İslam konusunda durduğu yeri işaret ediyor. Diğer yandan, Endonezya’da 1945 yılından beri şer’i yasaların uygulanması için pekçok girişim yapılmasına rağmen, konu her tartışılmaya açıldığında meclis içinde asla yeterli desteği bulamaması da dikkate değer. En son 2001 yılında yapılan girişime Nahdatu’l Ulema ve Muhammediye muhalefet etmişti. Nahdatu’l Ulema’nın liderlerinden Abdurrahman Vahid de, bir dönem devlet başkanlığı görevini üstlenmiş; ancak seküler politikalar izlemişti.
   <br/>
   <br/>
   O halde, nasıl oluyor da ‘radikal’ olarak kabul edilen marjinal gruplar, sanki bütün bir toplumu temsil ediyormuş gibi dış dünya tarafından muhatap alınabiliyordu? Yoksa, El Kaide gölgesine sığınılarak Endonezya merkezli yeni bir Güneydoğu Asya yapılanması mı söz konusu? Meseleyi daha iyi kavrayabilmek için olayların gelişim seyrini ve Endonezya’nın jeopolitik, jeoekonomik ve jeokültürel durumunu irdelemekte fayda var. Aksi takdirde, Endonezya’nın içinde bulunduğu buhranın boyutları anlaşılamaz.
   <br/>
   <br/>
   Asıl hedef Çin’i kuşatmak
   <br/>
   <br/>
   Uluslararası sistem açısından Güneydoğu Asya’ya baktığımızda, bölge ile ilgili olarak uzun vadeli stratejileri olan ve bunları hayata geçirmek için zemin yoklaması yapan bir ABD çıkıyor karşımıza. Bu bağlamda, ‘teröre karşı küresel savaş’ın bir taktik, hegemonik güç olmaya aday Çin’i çevreleyip kuşatmanın asıl strateji olduğu anlaşılıyor. ABD’nin, bu hedefe ulaşabilmesi için de bölgeye askeri güç yerleştirmesi neredeyse kaçınılmaz görünüyor.
   <br/>
   <br/>
   ABD’nin önemli think—tank kuruluşlarından RAND Corporation’da uzman olarak çalışan Angel Rabasa’nın hazırladığı bir raporda Çin konvansiyonel askeri alanda başlıca endişe kaynağı olarak tanımlanıyor. Amerikan Kongresi’nin bir alt komitesine sunulan rapora göre, Güney Çin Denizi ve Endonezya takım adaları boyunca uzanan kilit boğazları (Malakka) ve deniz yollarını (Lombok) denetim altına almak, yalnızca Amerikan savaş gemilerinin geçişini kolaylaştırmayacak, aynı zamanda ABD’nin bölgedeki ekonomik rakipleri Japonya ile birlikte Çin’i de dolaylı olarak tehdit edecek.
   <br/>
   <br/>
   Böylece, bölgede askeri varlığını güçlendiren bir ABD, Güney Çin Denizi ve önemli petrol rezervlerine sahip tartışmalı ada grupları Spratlys ve Paracels üzerinde hak iddia eden Çin’e karşı koyabilme kudretine sahip olacak. ABD’nin yapmak istediğini bir tür Çin’i ‘kuşatma stratejisi—hedging strategy’ şeklinde tanımlayan rapor, ileride çıkması muhtemel bir Çin—ABD savaşına da atıfta bulunuyor. Buna göre, 10—15 yıl içinde Çin, bölgesel bir güç olarak Güneydoğu Asya’da ABD—Çin rekabetini artırabilir ve potansiyel bir silahlı çatışmayı körükleyebilir. Dolayısıyla, Asya—Pasifik bölgesindeki ekonomik büyüme, Amerikan varlığının ve etkisinin korunmasına, su yollarını sınırlama olmaksızın kullanmasına bağlı.
   <br/>
   <br/>
   Malakka ve Lombok boğazlarının önemini anlatmak için şu çarpıcı rakamı vermek yeterli. Körfez bölgesinden gelip söz konusu su yollarını kullanarak Japonya, Güney Kore ve Çin’e giden ticari emtiânın (ham petrol dahil) toplam değeri 1999 verilerine göre 1,3 trilyon dolardan fazla. Dolayısıyla, söz konusu su yollarının Doğu Asya ülkelerinin ekonomileri üzerinde birinci dereceden, ABD ekonomisi için de ikinci dereceden önemli etkisi var. Washington’ın Güneydoğu Asya’da kaybedeceği risklerin altının da çizildiği raporda bölgenin geniş doğal kaynaklara ve bugüne kadar pek fazla dikkat çekmeyen çok büyük stratejik öneme sahip olduğu ifade ediliyor. Bölgenin özellikle Kuzeydoğu Asya, Avustralya, Hint Alt Kıtası ve Ortadoğu arasındaki ticaret için hayati önemi haiz boğazlara ve su yollarına sahip olması, ABD’nin bölgede askeri varlığını göstermesi için yeterli sebepler arasında. Rabasa’ya göre, bu stratejik denklem içinde Endonezya, jeopolitik ağırlığı ile bölgenin güvenliği adına kilit bir ülke.
   <br/>
   <br/>
   ABD’yi tanımayan yeni nesil subaylar
   <br/>
   <br/>
   Raporunda ABD ile Endonezya arasındaki ilişkilere de değinen Rabasa’nın Washington’daki yönetime tavsiyeleri ise şöyle: Üst düzey ziyaretler, konferanslar ve seminerler yoluyla askeri ilişkileri güçlendirme yönünde bir ilerleme sağlanmalı. Ayrıca, 1992 yılında Amerikan Kongresi tarafından askıya alınan 2,3 milyon dolarlık Uluslararası Askeri Öğrenim ve Eğitim (IMET) fonu yeniden işlerlik kazanmalı. Çünkü, Doğu Timor’da takındığı sert tutumdan ötürü Endonezya ordusunu cezalandırmak için askıya alınan kısıtlama yüzünden kayıp bir 10 yıl söz konusu. Ayrıca, 1992—2002 yılları arasında birkaç askeri yetkili dışında Endonezya ordusunda Amerikan metodları ve değerleri konusunda eğitim almış alt kadrolardan subaylar bulunmuyor. Bu durum, uzun vadede ABD’nin aleyhine gelişebilir. Bu nedenle, Washington vakit kaybetmeden, aralarında IMET fonlarının yeniden düzenlenmesi de dahil bir dizi tedbir almalı ve Endonezya ile askeri ilişkilerin normalleşmesini sağlamalı.
   <br/>
   <br/>
   Bu ve benzeri raporların Beyaz Saray üzerinde belli bir etki yaptığı açık. Zira, Bush yönetimi ile birlikte ABD’nin, bölgeye bakışını değiştirdiği söylenebilir. Mesela, Clinton döneminde yayınlanan ulusal güvenlik stratejisi belgelerinde Endonezya’nın ismi dahi geçmez iken, Bush’un yayınladığı en son strateji belgesinde bu ülke için bir paragraf ayrılması tesadüf olmasa gerek. Endonezya’nın, işleyen bir demokrasi ve hukukun üstünlüğüne saygıyı oluşturmak için cesaret verici adımlar attığı belirtilen belgede, Cakarta’nın etnik azınlıklara hoşgörü ile yaklaşarak, hukukun üstünlüğüne saygı göstererek ve serbest piyasayı kabul ederek, bazı komşularının fakirlik ve umutsuzluktan kurtulmalarına yardımcı olan fırsat lokomotifini harekete geçirebileceği ifade ediliyor.
   <br/>
   <br/>
   ABD, askeri güç yerleştirmek istiyor
   <br/>
   <br/>
   Endonezya’ya biçilen misyon böyle iken, asıl niyetin bu ülkede asker konuşlandırmak olduğu gizlenmiyor. Böylece, ileri karakol işlevini üstlenecek bir Endonezya ile Çin’in nefes borusunu denetim altına almak daha kolay olacak. 20 Mart 2002 tarihli USA Today gazetesinde çıkan ve ‘Pentagon Endonezya’ya birlik göndermek istiyor’ başlığı ile yayınlanan haberde de bunun gerekçeleri anlatılıyor zaten. Habere göre, Endonezya teröristler ve İslamî aşırı gruplar için güvenli bir sığınak haline gelmiş durumda. Kaynak ise adları açıklanmayan ABD savunma ve istihbarat yetkilileri. Gazeteye göre, Afganistan’dan ayrılan düzinelerce El Kaide eylemcisi, Pakistan üzerinden Endonezya’ya geçti.
   <br/>
   <br/>
   ABD’nin Gürcistan, Yemen ve Filipinler’deki anti—terör eğitim misyonuna dikkat çeken gazete, Savunma Bakanlığı’ndaki bazı yetkililerin Endonezya’da yeniden askeri eğitim misyonunu başlatmak istediklerini belirtiyor. Böylesi bir niyet için getirilen izah da basit: Pentagon, El Kaide’nin gücünü ölçebilmek için askeri birliklerini arazide konuşlandırmak istiyor. Açıkçası ABD, askeri anlamda, 10 yıl önce ayrılmak zorunda kaldığı bölgeye yeniden geri dönmek istiyor. İlk sinyali de Afganistan’daki Taliban hedeflerini bombalamaya başlamasından bir ay kadar önce Filipinler’e 660 kişilik bir askeri eğitim birliğini gönderdiğinde vermişti. Vietnam savaşını kaybetmesinden sonra Subic Bay’dan çekilen ve Filipinler’deki Clark hava üssünü boşaltan ABD’nin, şu anda bölgede doğrudan bir askerî varlığı yok. En yakın hava üslerinin binlerce kilometre ötedeki Guam, Japonya, Güney Kore ve Hawaii’de olduğu düşünülürse, ABD’nin neden ısrarla Endonezya’da bayrak gösterme ihtiyacı hissettiği ortada...
   <br/>
   <br/>
   Cakarta eski Büyükelçisi Wolfowitz
   <br/>
   <br/>
   Burada, yukarıda bahsi geçen Pentagon kaynaklı yetkililerin kimler olabileceği hususunda ipucu olabilecek küçük bir ayrıntı dikkat çekiyor. Irak’a askerî müdahale ve terörizmle küresel savaş gibi konularda ‘şahin’ tavırları ve politikalarıyla dikkat çeken ABD Savunma Bakan Yardımcısı Paul Wolfowitz, Reagan döneminde 3 yıl Cakarta Büyükelçisi olarak görev yaptı.
   <br/>
   <br/>
   Diğer yandan, Amerikan medyasının Endonezya ve terör kavramlarının zihinlerde birlikte hatırlanması için elinden gelen gayreti gösterdiği biliniyor. 12 Ekim’deki Bali saldırısı öncesi sık sık Endonezya’nın teröristler için güvenli bir sığınak haline geldiği; Ebubekir Beşir ve Rıdvan İsamuddin’in çok tehlikeli kişiler olduğu yönünde haberlerin çıkması tesadüf olmasa gerek. Aksi halde, Time dergisinin 2002 Ocak—Nisan ayları arasında yedi adet ‘Terörizmle Asya’nın Savaşı’ adı altındaki dosya çalışması nasıl izah edilebilir? Ebubekir Beşir, kendisini, CIA’ya göre, Güneydoğu Asya ülkelerindeki ABD büyükelçiliklerine karşı bombalı saldırılar planladığını itiraf eden Ömer El Faruk ile bağlantılı gösteren bir haber yayınlayan haftalık Time dergisine karşı 1 trilyon Rupilik (107.8 milyon dolar) tazminat davası açması anlamsız değildi.
   <br/>
   <br/>
   Yine, Washington Post’ta ‘Terörizmle savaşta büyük düş kırıklığı: Endonezya’ başlığı ile verilen haberde, ismini vermeyen bir Amerikalı diplomat, dünyada bu kadar büyük bir terörizm potansiyeline sahip  fakat bununla mücadele için çok az şey yapan bir başka ülkenin olduğunu düşünmenin ne kadar zor olduğunu belirtiyor. Amerikan medyasında yer alan ‘bölgenin El Kaide için bir sığınak’ haline geldiği yönündeki tezler için gerçekçi kanıtlar sunulmadı; ancak bu konuların medyada ısrarla işlenmesinin altında iki temel gaye vardı: Bunlardan birincisi Megawati hükümetini ABD askerlerine kapılarını açmaya zorlamak, ikincisi de Amerikan ordusu ile organik ilişkilerini en alt düzeye indiren Endonezya ordusu ile yeniden yakın temas sağlamak.
   <br/>
   <br/>
   İç dengeleri muhafaza edebilmek
   <br/>
   <br/>
   Dış dinamiklerin, Endonezya’nın sahip olduğu stratejik konumu dikkate alarak bu ülke üzerinden bölgesel düzenlemeler yapma peşinde olduğu görülüyor. Halbuki, Endonezya’nın iç bütünlüğünü kaybetme ve ciddi bir istikrarsızlığa düşme riski bulunuyor. 23 Temmuz 2001 tarihinde Devlet Başkanlığı görevini üstlenen Megawati Sukarnoputri, iç ve dış dinamiklerin birbirine zıt tercihleri arasında sıkışmış bulunuyor. Bali saldırısı, hükümeti zor duruma soktuğu gibi ekonomik sıkıntıları artırıyor ve Endonezya Silahlı Kuvvetleri’nin (Tentara Nasional Indonesia — TNI) siyasete müdahale etme riskini de yükseltiyor.
   <br/>
   <br/>
   2004’te yapılacak seçimlerden birinci çıkabilmek için toplumsal talepleri dikkate alan politikalar izlemesi, Megawati’ye yönelik eleştirilerin özünü oluşturuyor şüphesiz. Eleştiri yapanlar arasında çıkar grupları ile emekli ya da muvazzaf askerler var. Eleştirilere göre, Megawati yönetimi ülkenin laik karakterini ortadan kaldırmaya çalışıyor. Genelkurmay Başkanı General Endriartono Sutarto’nun, hükümetin ordunun terörizmle mücadele konusunda daha hızlı hareket etmesini sağlayacak yasal düzenlemeleri bir an evvel geçirmesi gerektiği yönünde yaptığı açıklamayı bu minvalde değerlendirmek gerekiyor herhalde. Zaten, Megawati de, hükümete geniş yetkiler veren bir terörle mücadele yasasını 18 Ekim’de yürürlüğe koydu. Ardından da Beşir tutuklandı.
   <br/>
   <br/>
   Endonezya ordusunun koruma—kollama görevi
   <br/>
   <br/>
   Bu noktada, silahlı kuvvetlerin Endonezya siyasetindeki ağırlığından bahsetmek lazım. Ordunun benimsediği ‘Dwifungsi’ (Çifte fonksiyon) doktrini, silahlı kuvvetlerin iç ve dış tehditlere karşı ülkeyi korumasına; ayrıca hem askeri hem de sivil alanlarda işlevsel olmasına meşrûiyet sağlıyor. Mesela, ordu mensupları, köy meclislerinden parlamentoya, okullardan devletin tekelindeki fabrikalara kadar toplumun her seviyesinde rol üstlenebiliyor.
   <br/>
   <br/>
   Bunun altında, Endonezya’nın ulus—devlet olma sürecinde sivil ve askerî elitlerin ülkenin etnik ve dinî yapısını dikkate alarak merkezî denetime dayalı siyasi bir sistem kurmaları gerçeği yatıyor. Endonezya, 300 farklı etnik grup, 25 farklı dil ve 200’ü aşkın lehçe ve hemen hemen bütün büyük dinlerin ve yerel inançların hayat bulduğu bir ülke çünkü. Bu siyasi yapılanmanın meşrûiyet temeli ise Panca Sila adı verilen beş temel ilkeye dayanıyor. Devletin resmî ideolojisini yansıtan bu beş umde ile sistem, toplumun değişik kesimlerini tatmin etmeye çalışmıştır. Bütün siyasi ve sivil kurumlarca temel ilke olarak benimsenmesi zorunlu olan bu beş ilke, tek ve Ulu Tanrı’ya iman, adil ve medeni hümanizm, milliyetçilik, demokrasi ve sosyal adalet olarak tanımlanmıştır.
   <br/>
   <br/>
   Aslında ordunun siyaset üzerinde etkisi 1998’de Suharto’nun devrilmesinden sonra bir hayli azaldı. Bunun sebebi ise, 1999’da yapılan bir düzenleme. Buna göre polis, silahlı kuvvetler bünyesinden ayrıldı ve tamamen iç güvenlikten sorumlu hale geldi. Polisin, özellikle yerel seviyede güvenlik rolünü üstlenmesi orduda ciddi rahatsızlık meydana getirdi. Ayrıca, orduya göre polis, şiddet olaylarının bastırılmasında düşük performans gösteriyor. Bali saldırısı, Megawati hükümetinin zayıflığı, iç ve dış tehditler, ordunun yeniden ön plana çıkmasını zorluyor. Eskiden olduğu gibi komünizmle mücadele söz konusu olmadığı için ordunun siyasete karışmasının meşrûiyet temelini ise bu kez İslami fundamentalizm ve terörist faaliyetler oluşturuyor. Vurgulanması gereken önemli bir husus da Suharto döneminde güvenlik güçlerinin tamamen iç güvenlik aygıtları olarak kullanılması. Bu da askerlerin bir süre sonra kendi halkını düşman olarak görmesine yol açmış Endonezya’da.
   <br/>
   <br/>
   Fakat, ordunun merkezî yapının devamı için bu kadar katı davranmasının altında şu gerçekler yatıyor. Endonezya, 17 bin ada üzerine kurulu dünyanın en kalabalık (Temmuz 2002 verilerine göre 231 milyon) ülkelerinden biri. Nüfusun yüzde 88’ini oluşturan Müslümanlarla, yüzde 8’ini oluşturan Hıristiyanlar arasında birtakım sürtüşmeler söz konusu. Ayrıca, nüfusun yüzde 3’ünü oluşturmasına rağmen ülke ekonomisinin yüzde 80’inden fazlasını kontrol eden Çinli nüfus ile diğerleri arasında da gelir dağılımından kaynaklanan bir gerilim mevcut. Dolayısıyla, pekçok gerilim unsurunu bünyesinde barındıran Endonezya, bunları aşabilmek için merkezî bir rejimi, güçlü bir orduyla muhafaza etmeye çalışıyor.
   <br/>
   <br/>
   IMF kıskacından kurtulamadı
   <br/>
   <br/>
   Ülkeyi 32 yıl yöneten Suharto, 1997 yılındaki ekonomik krize kadar yüksek kalkınma modelini benimseyerek, ülke içindeki söz konusu bunalım alanlarını en düşük seviyede tutmayı başarmıştı. 25 yıl boyunca yıllık yüzde 7 oranında bir büyüme oranına sahip bu modelin çökmesi ile birlikte Suharto da Mayıs 1998’de iktidar koltuğunu bırakmak zorunda kalmıştı. Kasım 2001 tarihinde IMF ile bir anlaşma yapan Endonezya’nın dış borçları bugün 135 milyar dolar civarında. Ülke ekonomisine 1997—2000 yılları arasında IMF ve diğer uluslararası finans kuruluşlarından 43 milyar dolar sıcak para gelmesine rağmen, ülke ekonomisi bir türlü düzlüğe çıkamıyor. Halbuki Endonezya, 5 milyar varili ispatlanmış 10 milyar varil civarında petrol rezervine sahip. Dünya sıvı doğal gaz ihracının yüzde 20’sini gerçekleştiriyor ve aynı zamanda OPEC’e üye tek Güneydoğu Asya ülkesi.
   <br/>
   <br/>
   Endonezya’nın parçalanma riski
   <br/>
   <br/>
   Bugün Endonezya,  iç ve dış olmak üzere çift yönlü bir meydan okuma ile karşı karşıya. Bir yandan uluslararası güç merkezlerinin baskılarını göğüslemesi, diğer yandan da iç dinamikleri dikkate alan yeni bir yapılanmayı hayata geçirmesi gerekiyor. Bunun için de iç bünyedeki etnik ve dini kutuplaşmayı ortadan kaldıracak düzenlemeleri yapması, ordu ile halkı karşı karşıya getirmeden daha katılımcı siyasi bir yapı kurması gerekiyor. Bu reform sürecinde, Çin—İslam ya da İslam—Hıristiyan kutuplaşmasına yol açılmaması da dikkat istiyor. Aksi takdirde ülkenin parçalanmasına giden kapının ardına kadar açılmasından kaygı duyuluyor. Küresel mücadelenin odağındaki Müslüman ülkelerden biri olan Endonezya’nın bugün karşı karşıya olduğu durum böyle. İçerden ve dışardan gelebilecek her türlü baskılara direnerek tüm etnik ve dinî toplulukları bir arada tutmayı başarması halinde Endonezya, hem kendisinin hem de Doğu ve Güneydoğu Asya’nın istikrara kavuşmasına küçümsenmeyecek bir katkı sağlamış olur.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2276), [web.archive.org (arşiv bağlantısı)](http://web.archive.org/web/20031226154628/http://www.aksiyon.com.tr:80/detay.php?id=2276)
