# Ateş Nijerya’ya sıçradı

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20031226153348im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031226153348im_/http://www.aksiyon.com.tr/resim/32/52.jpg" vspace="5"/>
  </p>
 </font>
 <font class="content">
  Nijerya Dünya Güzellik Yarışmasına ev sahipliği yapmaya hazırlanırken büyük bir kargaşanın içinde buldu kendini. Dünya kamuoyuna Müslüman—Hıristiyan çatışması olarak yansıyan olayların temelinde, ülkenin çok ciddi parçalanmış yapısı, gelir dağılımındaki adaletsizlik gibi pek çok sebep yatıyor.
 </font>
 <p>
  <font class="content">
   Bugünlerde, dünyanın en sıkıntılı ülkeleri arasında Nijerya’nın yer aldığını söylesek mübalağa etmiş olmayız herhalde. 7 Aralık’ta Dünya Güzellik Yarışması’na ev sahipliği yapmaya hazırlanan Nijerya, bir anda büyük bir kargaşanın içinde buldu kendini. 16 Kasım tarihinde bir moda yazarının, ThisDay adlı gazetede Efendimiz’e (s.a.v) hakarette bulunmasından sonra ülkedeki atmosfer tamamen değişti. Gazetenin kadın muhabirlerinden Isioma Daniel’in Peygamberimiz (s.a.v) hakkında, ‘Hz. Muhammed yaşasaydı Dünya Güzellik Yarışması’na katılacak güzellerden birini karısı olarak seçebilirdi’ şeklinde yakışıksız sözler sarf etmesi, Nijeryalı Müslümanları çileden çıkardı.  Hıristiyan ve Müslümanların iç içe yaşadıkları Kaduna kentinde başlayan protesto gösterileri, gazetenin şehir merkezindeki bürosunun yakılmasıyla kontrolden çıktı. Kısa zamanda Hıristiyanlar ile Müslümanlar arasında bir çatışmaya dönüşen ve 4 gün süren olaylar sırasında 215 kişi hayatını kaybetti, 1000’i aşkın kişi de çeşitli yerlerinden yaralandı.
   <br/>
   <br/>
   Yaklaşık 11 bin kişinin evsiz kaldığı olaylar sırasında 20’den fazla kilise ile 8 adet cami zarar gördü. ThisDay gazetesi, yaptığı gaftan ötürü özür üstüne özür diledi; fakat olan olmuştu bir kere.
   <br/>
   <br/>
   Güzellik yarışması çatışmalar sebebiyle İngiltere’ye alındı. Fakat, bu kez de Nijerya’da şer’i yasaları uygulama kararını ilk başlatan kuzeydeki Zamfara eyaletinin Isioma Daniel hakkında ‘Peygamber’e hakaret ettiği’ gerekçesiyle ölüm fetvası çıkarması, gözlerin bir kez daha bu ülkeye çevrilmesine yol açtı.
   <br/>
   <br/>
   Halbuki Nijerya, güzellik yarışmasına ev sahipliği yaparak bir süredir uluslararası kamuoyunda şekillenmiş olan menfi imajını düzeltmek istiyordu. Zira, Hafsatu Ebubekir ve Safiye Hüseyni adlı kadınlara verilen recm cezası sonrası, bu kez de aynı cezaya Emine Laval adlı bir başka kadının çarptırılması uluslararası baskıları beraberinde getirmişti. Oysa ki, tüm dünyada olduğu gibi Türkiye’de de insanlar, Nijerya ismini 1994 ve 1998 Dünya Kupası Finalleri’nde muhteşem futbol oynayan Milli Takımları ile tanımıştı.
   <br/>
   <br/>
   Son dönemde, şer’i mahkemelerin verdiği recm cezaları ile anılır olan Nijerya, kasım ayındaki olaylardan sonra bu kez de ‘şeriat, kırbaç cezası, Hıristiyan—Müslüman çatışması, Talibanlaşma, ölüm fetvası’ gibi kavramların bulamaç edildiği haberlere ve makalelere konu oluyor.
   <br/>
   <br/>
   Taliban Nijerya’da hortladı kuşkusu
   <br/>
   <br/>
   Bütün bu olup bitenlerin Batı medyasında abartılı biçimde ve belli bir önyargı ile değerlendirildiği ortada. Soğuk Savaş sonrası dönemde Körfez bölgesi, Balkanlar, Kafkaslar ve Afganistan’da yaşanan tecrübe; ‘önce istikrarsızlık meydana getirme, sonra da uluslararası barış gücü yerleştirme’ formülü dikkate alındığında Nijerya’da şu anda yaşananlara bakıp, bir sonraki hamlenin nasıl geleceğini tahmin etmek o kadar da zor değil. Zengin petrol yataklarına sahip olan Nijerya’nın aynı zamanda Afrika kıtasına giriş için ‘stratejik bir kapı’ niteliğinde olduğunu da unutmamak lazım.
   <br/>
   <br/>
   Bir de bunların üzerine ‘uluslararası terörizmle mücadele’ çerçevesinde şöyle bir kuşku eklenmesi halinde, ki özellikle İngiliz medyası bunu şimdiden işlemeye başladı bile, Nijerya’nın tam bir kargaşa içine düşmesi kuvvetle muhtemel: Afrika’da, fundamentalist gruplara ev sahipliği yapan ikinci bir Taliban yönetimi mi ortaya çıkıyor acaba? Bu kanaati pekiştirmek ve ülkedeki Hıristiyanlar ile Müslümanlar arasındaki diyalog köprülerini tamamen yıkmak için şu ifadeleri de basın yoluyla verdiğiniz takdirde kare tamamlanmış oluyor: ‘Kaduna’da yaşayan Hıristiyanlar artık Müslümanlarla birlikte aynı mahalleyi ya da şehri paylaşamayacaklarını söylüyor. Bu amaçla da pek çok Hıristiyan, eşyalarını kamyonlara ve traktörlere yükleyip dindaşlarının olduğu bölgelere taşınıyor’.
   <br/>
   <br/>
   Sosyo—ekonomik durum görmezden geliniyor
   <br/>
   <br/>
   Aslında, Nijerya gerçeğini yakından bilenler, yukarıda bahsi geçen kuşkuların ne kadar yersiz olduğundan haberdar. Bugün Nijerya’da yaşananları bir Müslüman—Hıristiyan çatışması olarak tanımlamak, bu ülkedeki sosyo—ekonomik ve politik durumu görmezden gelerek mümkün olabilir ancak. 130 milyonluk nüfusu ile Nijerya, çok parçalı yapıya sahip bir ülke. Ülkede, Müslümanların oranı yüzde 50, Hıristiyanların oranı da yüzde 40 civarında. Yüzde 10 oranında da yerel dinlere mensup insanlar bulunuyor. 250 farklı etnik grubun olduğu Nijerya’da, 4 büyük kabile yönetimde söz sahibi.
   <br/>
   <br/>
   Bu kabilelerden birisi Hausalar. Ülkenin kuzeyinde çoğunlukta olan Hausaların hemen hemen tamamı Müslüman. Verimli ovaların yer aldığı bölgede yaşayan Hausalar, tarımla meşgul oluyor. Geniş bir nüfusa sahip Hausaların bir kısmı Kamerun, Nijer ve Çad gibi komşu ülkelerin yönetimi altında bulunuyor. Ancak, burada oldukça ilginç bir durum sözkonusu: Aynı kültürel kökenlere sahip olmalarına ve aynı yerel dili konuşmalarına rağmen Hausalar, farklı sömürge düzeni altında kaldıkları için ikinci dilleri farklılık arz ediyor. İngiliz sömürgesinden bağımsızlığını kazanan Nijerya’daki Hausalar İngilizce’yi; hepsi birer eski Fransız sömürgesi olan Kamerun, Çad ve Nijer’deki Hausalar ise Fransızca’yı konuşabiliyor, ikinci bir dil olarak.
   <br/>
   <br/>
   Nijerya’nın, kuzeye yakın orta bölgelerinde etkin olan kabile ise Fulaniler. Genelde Müslüman olan bu grup, özellikle yerel yönetimlerde etkin bir nüfûza sahip. Hıristiyanların yoğun olduğu güney bölgesinde ise iki kabile ön plana çıkıyor. Ülkenin güneydoğu bölgesinde Ibolar söz sahibi iken, güneybatı kısmında da Yorubalar hakim. Elbette, bölgeler arasındaki sınırlar geçişken bir özellik arz ediyor. Kuzey ile güney bölgeleri arasında mutlak anlamda bir ayrışma yok... Müslümanların çoğunlukta olduğu bölgelerde Hıristiyan azınlıklar olduğu gibi tersi de sözkonusu.
   <br/>
   <br/>
   Valiler, emirler ve krallar
   <br/>
   <br/>
   Böylesine karmaşık etnik yapıların olduğu bir ülkenin istikrar içerisinde yönetilebilmesi için federatif bir yönetim tarzı tercih edilmiş Nijerya’da. Başkenti Abuja olan bu federal devletin içinde içişlerinde bağımsız 36 eyalet yer alıyor. Her bir eyaletin başında da seçimle gelen valiler bulunuyor. Ancak, valilerin yanısıra, yönetim üzerinde nüfuz sahibi ikinci bir yapılanma da sözkonusu. Müslümanların çoğunlukta olduğu bölgelerde ‘emir’, Hıristiyanların sayıca fazla olduğu bölgelerde de ‘kral’ adı verilen bu kişiler, arkalarına aldıkları kabile gücü ile vali üzerinde etkili olabiliyor. Bölgenin maddi—manevi hamisi durumundaki bu kişiler, danışma konseyi olarak adlandırılabilecek bir kurul tarafından seçiliyorlar.
   <br/>
   <br/>
   Etnik, dini ve kültürel anlamda böylesine farklılık arz eden bir yapı içinde meydana gelebilecek her bir kavgayı, bir din çatışması ya da Hıristiyanlar ile Müslümanlar arasında meydana gelen bir medeniyet veya kültür savaşı gibi sunmak yanıltıcı olabilir. Dolayısıyla, dünya kamuoyuna Hıristiyan—Müslüman kavgası şeklinde yansıyan kavgaların pekçoğu, farklı dinlere mensup kabileler arasında meydana gelen çıkar çatışmaları aslında... Kabileler arasındaki bu çıkar kavgaları, tarım arazileri üzerindeki bir ihtilaftan kaynaklanabileceği gibi işsizlik, siyasi iktidarı ele geçirme, su kaynaklarının paylaşımı gibi sebeplerden ötürü de çıkabiliyor. Bu bağlamda şunu da eklemek lazım: Ülke yönetiminde söz sahibi olan ve isimlerini yukarıda zikrettiğimiz 4 büyük kabile arasında gayet medeni bir anlaşma sözkonusu. Federal hükümette, Hıristiyan bir idarecinin yönetimi altında Müslüman bürokratlar çalıştığı gibi Müslüman bir yönetici ile Hıristiyan görevliler işbirliği yapabiliyor.
   <br/>
   <br/>
   Gelir dağılımı adaletsiz
   <br/>
   <br/>
   Nijerya’daki çıkar kavgalarının temelinde kültürel ya da dini farklılık değil; tamamen ekonomik sebepler yatıyor. Çünkü, son 30 yılda nüfusu hızla artan, petrol gelirlerini katlayan Nijerya’da adil bir gelir dağılımını temin edecek sağlıklı bir mekanizma kurulamadığı gözleniyor. Halbuki, ülke zengin petrol yataklarına sahip. Nijerya’nın ispatlanmış petrol rezervinin 22,5 milyar varil civarında olduğu tahmin ediliyor. 2,1 milyon varili ham olmak üzere günde 2,24 milyon varil petrol çıkaran Nijerya’nın, son 30 yılda ‘siyah altın’dan elde ettiği gelir yaklaşık 320 milyar dolar. 2001 yılında, petrol ihracından elde ettiği gelir ise 19,5 milyar dolar.
   <br/>
   <br/>
   Ancak gerçek şu ki halkın büyük bir bölümü elde edilen bu petrol gelirinden istifade edemiyor. Petro—dolarlar, sağlık, eğitim ve altyapı hizmetlerinde harcanmadığı için Nijeryalılar, her geçen yıl biraz daha fakirleşiyor. 2001 verilerine göre ekonomik büyümenin yüzde 3, enflasyon oranının yüzde 15 civarında gerçekleştiği ülkenin 27 milyar dolar dış borcu bulunuyor.
   <br/>
   <br/>
   Petrol ülkesinde benzin kıtlığı
   <br/>
   <br/>
   Gayri Safi Milli Hasılası’nın yüzde 45’ini petrol ihracından sağlayan; altın ve demir cevheri gibi değerli madenlere sahip olan Nijerya nasıl olup da ülke ekonomisini kalkındıramıyor? Bunun en önemli sebebi ülkenin çok kötü biçimde yönetilmiş olması. Bunun en çarpıcı örneği, Avrupa Birliği, ABD ve Hindistan gibi ülkelere ham petrol ihraç eden Nijerya’da, ciddi anlamda benzin sıkıntısının çekilmesi olsa gerek.  Halbuki, Nijerya’da çıkarılan petrol, düşük yoğunlukta sülfür içeriyor. Dolayısıyla rafine edilmesi diğer petrollere göre daha kolay. Fakat gel gör ki 4 adet petrol rafinerisine sahip olmasına rağmen Nijerya, benzin sıkıntısı çekiyor. Bu acı gerçeğin altında da, rafinerilerin eski teknolojiye sahip olması kadar sabotaj, yangın, kötü yönetim ve devamlılığın sağlanamaması gibi bir dizi tali sebep yatıyor.
   <br/>
   <br/>
   Halkın yarıdan fazlası fakirlik sınırının altında
   <br/>
   <br/>
   Kötü yönetim ve 16 yıl devam eden diktatörlük, Nijerya’nın ekonomik kalkınmasını engelleyen amillerin başında geliyor. Başta petrol olmak üzere ülke kaynaklarından elde edilen gelirlerin verimli şekilde kullanılamaması ve halka adil biçimde dağıtılamaması da, Nijerya’nın dünyanın en fakir 20 ülke arasına girmesine yol açmış bulunuyor. Nijerya’nın son diktatörlerinden General Sani Abacha’nın, ki 1998 yılında vefat etmesinden sonra ülke demokratik bir düzene geçti, 4 milyar doları şahsi hesaplarına aktardığı iddia ediliyor. Dünya Bankası verilerine göre bugün halkın yüzde 66’sı fakirlik sınırının altında. Halbuki bu rakam, 1985 yılı verilerine göre yüzde 43 civarındaydı. Yerel ve federal düzeyde siyasi iktidar mücadelesinin yaşanması da ülkede çatışma ihtimalini yükselten bir diğer unsur. Genç bir nüfusa sahip Nijerya’da yetersiz eğitim verilmesi, üstelik sınırlı iş imkanlarının olması küçük bir provokasyonla şahsi çıkar kavgalarını bile alevlendirecek nitelikte. Aç, kızgın ve hazımsız genç insanların siyasi ikbal peşinde koşanlar tarafından kullanılması da cabası... Üstelik, kan bağı ve bir kabileye mensup olmanın getirdiği dayanışmacı yapının olması, kitlesel kavgaların çıkmasına ve rakamı kabarık ölümlerin olmasına yol açıyor.
   <br/>
   <br/>
   Mesela, ülkenin bir bölgesindeki bir grup Müslümanın Hıristiyanlarca öldürüldüğü şeklindeki bir haber, teyid edilmeden bir başka bölgedeki Hıristiyanlara yönelik kitlesel saldırılara sebep olabiliyor. Tersi bir durumda da bu kez Hıristiyanlar, aynı şekilde davranarak komşu oldukları Müslümanlara saldırabiliyor; onların kutsal mabedlerini yakıp yıkabiliyor; mallarını talan edebiliyor. Bu, Nijerya’nın bir türlü kıramadığı kısır döngü aslında...
   <br/>
   <br/>
   Sivil yönetimle gelen umut
   <br/>
   <br/>
   Nitekim, Nijerya bu açmazı kırmak için 1999 yılında tarihi bir fırsat yakaladı. 16 yıl devam eden askeri diktatörlükten sonra ülke ilk kez sivil bir yönetime teslim edildi. 9 Ocak 1999’da yapılan genel seçimlerden sonra Olusegun Obasanjo, mayıs ayında ülkenin ilk sivil devlet başkanı oldu. Ekonomik reformlar vadeden Obasanjo, yolsuzlukla mücadele edeceği, enflasyonu düşüreceği, özelleştirme yapacağı, liberal ekonomik sistemi hayata geçireceği sözünü vermişti. Ancak, siyasi mutabakatın tam olarak tesis edilememesi gibi çeşitli sebeplerden dolayı bu vaatlerini büyük oranda hayata geçiremedi. Şimdilerde gelecek yıl yapılacak seçimlerde yeniden aday olmaya hazırlanan Obasanjo’nun projelerini uygulayabilmesi için ülkedeki istikrarın bozulmaması gerekiyor.
   <br/>
   <br/>
   Nijerya’da istikrar önemli; çünkü Afrika kıtasının batısında yer alan bu ülkenin kıyılarının bulunduğu Gine körfezi stratejik bir konuma sahip. Afrika kıtasına açılmak isteyen güç merkezleri için bir ‘geçiş’ ülkesi olan Nijerya’nın parçalanması halinde bölgedeki dengeler değişebilir. Biafra Körfezi’nde Malabo, Principe ve São Tomé adaları kıyılarında zengin petrol yatakları bulunuyor. Son dönemde, özellikle Malabo adasında petrol geliriyle birlikte bir zenginleşme göze çarpıyor.
   <br/>
   <br/>
   Şubat 2001 tarihinde Nijerya, São Tomé ve Principe’den hükümet temsilcileri aralarında ihtilaf konusu olan kıyıdan uzak denizlerde ortak petrol çıkarmaya yönelik tarihi bir anlaşmaya imza attı. Henüz petrolün çıkarılmaya başlanmadığı bölge için önemli bir başka gelişme de üç taraf arasında ciddi bir sorun olan deniz sınırlarıyla ilgili problemin rafa kaldırılmasıydı. Başta ABD olmak üzere batılı petrol şirketleri gözlerini bu bölgeye dikmiş durumda. Mesela, her ne kadar inkar etse de ABD’nin bölgede giderek artan ticari çıkarlarını korumak için São Tomé’da askeri bir üs kurmaya hazırlandığı bile iddia ediliyor.
   <br/>
   <br/>
   Türkler çok seviliyor
   <br/>
   <br/>
   Nijerya bize ne kadar uzak olursa olsun, Türkiye için önemli bir ülke. Nijerya, Türkiye’nin girişimleri sonucu 15 Haziran 1997’de kurulan D—8 projesinin aktif bir üyesi. İkili ilişkilerimizin olduğu Nijerya’da Türk işadamlarının yatırımları bulunuyor. Nijerya’nın Türkiye için önemli olduğunu gösteren diğer bir husus da, Türk müteşebbislerin bu ülkede açtığı okullar. Biri ilkokul, 6’sı orta ve lise seviyesinde 7 Türk okulu, Nijerya’da eğitim ve öğrenim faaliyetlerinde bulunuyor. 800 Hıristiyan ve Müslüman öğrencinin aynı sıraları paylaştığı okullar, Nijerya halkının takdirini ve sevgisini kazanmış durumda.
   <br/>
   <br/>
   Nijerya, Müslümanların ve Hıristiyanların iç içe yaşadığı bir ülke... Siyasi, ekonomik ve toplumsal sorunlardan ötürü çıkan çatışmaların dini ve kültürel olduğunu söylemek yanıltıcı olabilir. Ancak, ülkenin zengin tarım ovalarının olduğu kuzeyi ile zengin petrol yataklarının bulunduğu güneyi arasında parçalanma tehlikesini de içinde barındırdığı inkar edilemez. Federal hükümetin, bir an evvel siyasi mutabakat sağlayarak ekonomik ve siyasi problemlere kalıcı çözümler üretmesi gerekiyor. Bu yönde atılacak adımlar, Nijerya’nın geleceği açısından büyük önem arz ediyor çünkü.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2174), [web.archive.org (arşiv bağlantısı)](http://web.archive.org/web/20031226153348/http://www.aksiyon.com.tr:80/detay.php?id=2174)
