# Her şey berbat yola devam

*Mehmet Yılmaz 2015.07.07*

<div class="pNewsDetailMainContent" itemprop="articleBody">
 <p>
  Türkiye’de en popüler spor dalı olan futbol ciddi kan kaybediyor. Statlar boşaldı, sponsorlar kaçtı, A Millî Takım 4. kategoriye düştü. Bu kötü gidişatın temelindeki isim Yıldırım Demirören ise yeniden başkan seçildi.
 </p>
 <p>
  90’ların futbol ortamını mumla arıyoruz. Rekabetçi bir ortam vardı, şehir takımları fazlaydı, insanlar futbol konuşup statları dolduruyordu. Nitekim o dönemin zirvesi de Galatasaray’ın Avrupa’daki kupaları ve A Millî Takım’ın 2002’deki dünya üçüncülüğü olmuştu. Ama son yıllarda Türk futbolunda ciddi bir gerileme söz konusu. Artık futbolun adı var, tadı yok. Peki, futbolumuz bu hâle nasıl geldi? İnsanlarımız güzel oyundan neden soğudu? Sorunları sizler için derlemeye çalıştık.
 </p>
 <p>
  Futbol aşırı siyasallaştı: Siyaset-futbol ilişkisi hep vardı ancak son yıllarda futbol tamamen siyasi iktidara gebe hâle getirildi. Kulüpler neredeyse siyasilerin izni olmadan adım atamaz vaziyette. Başakşehir, Kasımpaşa, Osmanlıspor gibi bazı kulüpler ise doğrudan siyasi iktidara bağlı durumda. Nitekim Futbol Federasyonu Başkanlığı seçimi de yine bu minval üzere oldu.
 </p>
 <p>
  Passolig tribünleri boşalttı: Aslında siyasetin bir aracı olan ancak tribün şiddetinin önlenmesi amacıyla çıkarıldığı iddia edilen Passolig beklenen ilgiyi görmedi. Sezon içinde maça gitme ortalaması hayli düşük olmakla beraber 29 Haziran itibarıyla 1 milyon 191 bin 286 adet Passolig kartı satıldı. Oysa bu uygulama öncesinde ülkede yaşayan herkes maça gitme hakkına sahipti. Türkiye şartlarına uygun olmadığı yönünde eleştiriler getirilen Passolig, bahsi geçen sorunların hiçbirini çözmediği gibi tribünlerin boş kalmasının da temel sebebi oldu. Özellikle 90’ların o taraftar kitleleri kaybolup gitti. Öyle ki bizim bir haftalık toplam seyircimiz, bazen Bundesliga’daki herhangi bir takımın tek maçlık seyirci sayısını bile bulamıyor. Bundesliga ekiplerinden Frankfurt 48 bin, Hamburg 53 bin, Schalke 61 bin, Bayern Münih 71 bin, Borussia Dortmund ise 80 bin kişiye oynuyor ortalama olarak. Bizde ise Başakşehir 2 bin 679, Rizespor 3 bin 353, Karabükspor 3 bin 726 ortalamaya oynadı. Trabzonspor’un ortalaması 9 bin 512, Fenerbahçe’ninki 20 bin, şampiyon Galatasaray’ınki de 23 bin 806 idi. Hatta daha ilginci Akhisar’ın sezon boyunca topladığı seyirci 59 bin 950, Karabük’ün ise 63 bin 350. Yani onların 17 maçta topladığı seyirciyi Schalke tek maçta topluyor.
 </p>
 <p>
  Yerli yıldız az: Altyapılar kurudu. Anadolu’da ‘bizim çocuk’ denilen ve kulübüyle özdeşleşen pek çok yıldız oyuncu olur ve statlara seyirci çekerdi. Ali Nail Durmuş, Celil Sağır, Serkan Aykut, Hami Mandıralı, Fatih Tekke böyle oyunculardı mesela. Sınırsız yabancı kuralının neler getireceği de meçhul.
 </p>
 <p>
  Pazar büyüdü, kalite düştü: Futbol pastasındaki paralar çok büyüdü ancak oyuncu ve futbol kalitesi aynı oranda büyümedi. Eskiden 18-19 yaşında direkt oynayan oyuncular varken şimdi 23-24 yaşındakilere bile ‘genç oyuncu’ muamelesi yapılıyor. Süper Lig’in naklen yayın ihale bedeli 1995’te 7,2 milyon dolar iken 2010’daki son ihalede bedel tam tamına 321 milyon doları buldu. Aynı şekilde futbolcuların transfer ücretleri de geçmiş yıllarla kıyaslanmayacak şekilde arttı.
 </p>
 <p>
  3 Temmuz süreci: Futbolumuzda yaşanan 3 Temmuz süreci başta F.Bahçe ve Trabzonspor olmak üzere her kesimi olumsuz etkiledi. İnsanların gerçeklik duygusu ve adalet inancı zedelendi. Bu nedenle futbola eski değeri verilmez oldu.
 </p>
 <p>
  Yıldırım Demirören Federasyonu: Zevahiri kurtarmak maksadıyla âdeta apar topar federasyon başkanlığına getirilen Yıldırım Demirören’e en büyük tepkiyi kendi camiası gösterirken ülkenin geri kalan kesiminin de Demirören yönetiminden memnun olduğunu söylemek güç. Ancak belki de sadece bu ülkede olabilecek bir şey oldu ve aynı Demirören, kulüplerin büyük kısmının desteğini alarak yeniden Futbol Federasyonu Başkanı seçildi.
 </p>
 <p>
  Millî Takım’ın başarısızlığı: Millî Takım maalesef son 13 yılda sadece Euro 2008 döneminde başarılı olabildi. Hepimizin müşterek takımı olması gereken Millî Takım toplumdaki o eski birleştiriciliğini kaybetmiş durumda. Hâlbuki işlerin en iyi göründüğü zamanda Şenol Güneş ne demişti? “Biz dünya üçüncüsü olduk ama bir futbol ülkesi olamadık.” Evet, o sonuç hepimizi yanıltmıştı. Şimdi âdeta başa sardık. Çünkü artık tıpkı Euro 96 öncesinde olduğu gibi yine 4. kategori takımıyız. Üstelik 2002’de 5. olduğumuz FIFA sıralamasında 57. sıraya kadar geriledik. İran, Kongo, Gine, Arnavutluk, Mali gibi ülkelerin bile gerisindeyiz. Ama olsun. Yeter ki istikrar sürsün!
 </p>
</div>


Kaynak: [www.aksiyon.com.tr](http://www.aksiyon.com.tr/spor/her-sey-berbat-yola-devam_551485), [web.archive.org (arşiv bağlantısı)](http://web.archive.org/web/20150831111313/http://www.aksiyon.com.tr/spor/her-sey-berbat-yola-devam_551485)
