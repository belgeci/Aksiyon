# Barışın yolu ticaretten geçiyor

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20041226002859im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041226002859im_/http://www.aksiyon.com.tr/resim/482/30.jpg" vspace="5"/>
  </p>
 </font>
 <font class="content">
  ABD’nin Büyük Ortadoğu Projesi’ni gündeme taşıdığı bir dönemde Dışişleri Bakanı Abdullah Gül, ‘geleceğinize sahip çıkın’ diyerek bölge ülkelerine ekonomik ve kültürel işbirliği çağrısında bulundu. “Kendi bölgemize sahip çıkma cesaretini göstermeliyiz. Bölgeyi, Akdeniz ve Güney Avrasya ile birlikte Ortadoğu’nun güvenliği ve refahı ile bütünleştirme konusunda önemli bir rol oynayabiliriz. Kendimizi bölgemizde güven sağlayacak yeni adımlar atmaya hazırlamalıyız. İki dünya savaşının ardından Avrupa’nın yaptığı gibi ardı ardına yaşadığımız savaş ve çatışmalardan gerekli dersi çıkarmalıyız. Siyasî kararlılıkla kendi çok taraflı işbirliği ve güvenlik mekanizmamızı oluşturabiliriz. Bu değişim zamanlarında, söz konusu sorumluluğu alacak kabiliyete sahibiz.”
  <br/>
  <br/>
 </font>
 <p>
  <font class="content">
   Bu sözler, Dışişleri Bakanı Abdullah Gül’e ait. 14 Şubat 2004 tarihinde Kuveyt’te beşincisi yapılan Irak’a Komşu Ülkeler Zirvesi’nde konuşan Gül, daha önceki toplantılarda bölgede barış içinde bir arada yaşama ve bölgesel istikrarın bölünmez doğasını temel alan bir ortak vizyonu kademe kademe inşa ettiklerini dile getirdi ve sözlerini yukarıdaki ifadelerle tamamladı. Kuveyt’te yapılan son zirve, Türkiye, Suriye, İran, Suudi Arabistan, Kuveyt, Ürdün ve Mısır dışişleri bakanlarının yaklaşık bir yıl önce İstanbul’da başlayan ve sırasıyla Riyad, Tahran ve Şam’da devam eden toplantılar zincirinin beşinci halkasıydı.
   <br/>
   <br/>
   Toplantıyı, Abdullah Gül’ün yeni bir perspektif sunan konuşması kadar önemli kılan bir başka husus, Irak ve Birleşmiş Milletler temsilcilerinin de masada ilk kez yerlerini almalarıydı. Zirvede, ayrıca, toplantıları düzenleyen 7 ülkenin bundan böyle BM Güvenlik Konseyi’nin 5 daimi üyesi ile dışişleri bakanları seviyesinde buluşması da kararlaştırıldı. BM Genel Sekreteri Kofi Annan tarafından Irak için oluşturulan Dayanışma Grubu’nun daha üst seviyede toplanması sağlanmış oldu böylece. Kuveyt’teki toplantıdan böylesine önemli kararların çıkması, şüphesiz, Abdullah Gül’ün konuşmasını daha da anlamlı hale getiriyor.
   <br/>
   <br/>
   Dışişleri bakanının çerçevesini çizmeye çalıştığı vizyonun parametreleri neler peki? Uygulama şansı var mı? Soğuk Savaş’ın bitiminden itibaren “Adriyatik’ten Çin Seddi’ne” sloganını dillendiren Türkiye, yeni bir stratejik açılım mı yapıyor? Bu soruların cevabı, kamuoyuna “Ortadoğu Birliği” şeklinde yansıyan konuşmanın son paragrafında gizli.
   <br/>
   <br/>
   Yeni vizyonun temel parametreleri
   <br/>
   <br/>
   Her şeyden önce Türkiye’nin yeni bir bölgesel ve küresel vizyonu hayata geçirmeye hazırlandığı ortaya çıkıyor bu sözlerle. Söz konusu vizyonun temel felsefesini ise tarihî ve coğrafî derinlik oluşturuyor. Soğuk Savaş döneminde iki kutuplu uluslararası sistemin bir parçası olan Türkiye, şimdi dinamik bir ortamda seyreden diplomatik ilişkiler yumağına çok boyutlu dış politika stratejileri geliştirerek intibak etme niyetinde... Bunu yaparken de içinde yer aldığı coğrafyaya yönelik kapsamlı ve kuşatıcı bir stratejik yaklaşımı tarihî tecrübeyi dikkate alarak sergilemeye çalışarak, bölge ülkelerine “geleceğinize sahip çıkın” çağrısı yapıyor.
   <br/>
   <br/>
   Nitekim, Dışişleri Bakanı Gül’ün bölge ülkelerine “AB’nin gittiği yolu” tavsiye etmesi tesâdüf değil. Tesâdüf olmayan bir başka husus da bu tür bütüncül jeostratejik yaklaşımları akademik çalışmaları sırasında gerek kitaplarında gerekse makalelerinde sık sık dile getiren Prof. Dr. Ahmet Davutoğlu’nun AK Parti hükümetinin dış politika danışmanı olması. Hâlihazırda başbakanlık başdanışmanı sıfatıyla görev yapan Davutoğlu, Türkiye’nin tarihî ve coğrafî derinliğini avantaja dönüştürebilmesi için içinde bulunduğu bölgeyi kuşatacak alternatifli stratejilerin belli bir vizyon içerisinde hayata geçirilmesini “Stratejik Derinlik” kitabında savunuyor.
   <br/>
   <br/>
   Dışişleri Bakanı Gül’ün Kuveyt’te dile getirdiği ve ‘bölgenin kaderine sahip çıkma düşüncesi’nin altında yatan temel felsefe de, Osmanlı devletinin dağılmasından sonra jeopolitik, jeoekonomik ve jeokültürel açıdan sun’i parçalara ayrılmış bölgenin yeniden daha alt birimlere bölünmemesini, aksine bunların belli bir çatı altında toplanmasını ve tıpkı Almanya ile Fransa’nın yaptığı gibi Avrupa Birliği’ne giden benzer bir sürecin bölgede de hayata geçirilmesini teklif ediyor.
   <br/>
   <br/>
   AB’nin geçtiği yolda yürümek
   <br/>
   <br/>
   Bugün Avrupa Birliği’nin lokomotif ülkeleri olan Almanya ile Fransa, iki ülke arasında jeopolitik ve jeoekonomik parçalanmanın fay hattını oluşturan Alsace—Lorraine bölgesi üzerinde mücadele etti yıllarca. Avrupa’da başlayan ve dünyaya yayılan iki dünya savaşının ana sebebi olan kömür ve çelik, bol miktarda bu paylaşılamayan bölgede bulunuyordu. İkinci Dünya Savaşı’nın yol açtığı büyük yıkıntı ve kayıpların farkında olan Fransız Maurice Schumann, Alman Konrad Adenauer ve İtalyan Alcide De Gasperi, aralarındaki ihtilaf noktalarını bir kenara bıraktılar ve bugünkü modern Avrupa’nın temellerini attılar.
   <br/>
   <br/>
   9 Mayıs 1950’de Fransa ve Almanya’nın kömür ve çelik üretimlerini ortak denetleyecekleri bir örgütün kurulması ile birliğe giden ilk adım atıldı. 1951’de, Belçika, Federal Alman Cumhuriyeti, Fransa, İtalya, Lüksemburg ve Hollanda’nın kurucu üye olduğu Avrupa Kömür ve Çelik Topluluğu kuruldu. 1957 yılında 6 üye ülke Roma Antlaşması’nı imzalayarak esas amacı ekonomik bütünleşme olan bugünkü Avrupa Birliği’ni tesis etti. Roma Anlaşması ile Avrupa Ekonomik Topluluğu  oluşturuldu. 1992’deki Maastricht Anlaşması ile topluluk Avrupa Birliği adını aldı ve faaliyet alanını ekonomiden siyasete genişletti.
   <br/>
   <br/>
   Değişim için gerekli potansiyel altyapı
   <br/>
   <br/>
   Uluslararası ilişkiler alanında ülkemizin yetiştirdiği önemli kişilerden biri olan Ahmet Davutoğlu, yaptığı çalışmalarda sık sık Ortadoğu’daki parçalanmış yapılara dikkat çekiyor. Avrupa’nın geçmişte yaşadığı parçalanmışlık gibi Ortadoğu’da görülen istikrarsızlığın Osmanlı devletinin asırlar boyu birbirine entegre ettiği bölgelerin ekonomik, siyasî ve kültürel açıdan parçalanmış olmasından kaynaklandığını düşünüyor. Osmanlı sonrası ortaya çıkan siyasî yapılar, bugün jeopolitik açıdan bir bütünlük arz etmiyor. Bölge ülkeleri arasındaki sınır ihtilaflarından tutun, ideolojik tabanlı siyasî rekâbete kadar bir dizi jeopolitik parçalanmışlık söz konusu.
   <br/>
   <br/>
   Jeoekonomik açıdan, Fırat ve Dicle’nin çıktığı yerden Basra’ya döküldüğü noktaya kadar Mezopotamya havzası Osmanlı egemenliği altındaydı. Aynı şekilde, Doğu Akdeniz ticaretinin Hint bölgesine çıkışını sağlayan bütün bağlantılar da... Bugün ise aynı bölge ciddi biçimde parçalanmış durumda. Jeokültürel olarak da bir bütünlük arz eden bölgedeki kültürel uzantılar, ister etnik isterse mezhep temelli olsun, birbirleriyle irtibatlıydı. Kendi aralarındaki parçalanmışlıktan kaynaklanabilecek bir iç çatışma riski ve azınlık çoğunluk problemi yoktu. Osmanlı’nın en zayıf olduğu dönemde dahi bu jeokültürel süreklilik zedelenmemişti. Halbuki durum bugün oldukça farklı...
   <br/>
   <br/>
   Mevcut sınırlar üzerinde ölçek büyütmek
   <br/>
   <br/>
   Prof. Dr. Davutoğlu, Ortadoğu’da barışın kalıcı hâle gelebilmesi için parçalanmış yapıların ekonomik ve kültürel değerler ortak paydasında bir bütünlük oluşturabileceğine inanıyor. Ortadoğu’daki mevcut sınırların sun’i olduğunu dile getiren Davutoğlu, bu sınırların ancak ölçek büyüterek ortadan kaldırılabileceği kanaatinde. Dolayısıyla, ekonomik ve kültürel entegrasyonla Ortadoğu’daki problemlerin üstesinden gelmek mümkün.
   <br/>
   <br/>
   Dışişleri Bakanı Gül’ün konuşması bu açıdan hayli önemli. Ortadoğu’nun kaderine bölge halklarının sahip çıkmasını isteyen Gül, yaptığı bu açılımla refah ve güvenlik için yeni işbirliği imkanlarının ortaya çıkarılmasını savunuyor. Bölge ülkelerinin siyasî, ekonomik ve kültürel birikimlerine bakıldığında değişim için gerekli altyapının “potansiyel” olarak mevcut olduğu görülüyor. Ancak, bunu harekete geçirmek için bölge ülkeleri arasında iş adamlarından entelektüellere, normal vatandaşlardan siyasilere kadar hemen herkesi kapsayacak şekilde insan hareketliliğini artırmak gerekiyor. Böylece, bir ülkenin yaşadığı tecrübe bu sosyal hareketlilikle diğerlerine de yansıyarak ortak tecrübe haline gelecek.
   <br/>
   <br/>
   İşin doğrusu, Soğuk Savaş sonrası döneme bakıldığında, eskiye kıyasla, bölgelerarası etkileşim alanlarının arttığı görülüyor. Günümüz ilişkilerinde birbirinden bağımsız bölge politikaları dönemi sona ermiş durumda. Artık, birbirlerine nüfûz eden bölgelerarası etkileşim stratejileri ön plana çıkıyor. Dışişleri Bakanı da bu noktaya temas ederek “Bu değişim zamanlarında, söz konusu sorumluluğu alacak kabiliyete sahibiz” diyerek bölge ülkelerini kendi öz güvenlerine dayalı ekonomik ve kültürel işbirliğine çağırıyor.
   <br/>
   <br/>
   Türkiye’nin yakın coğrafyasına bakıldığında Kafkaslar ve Ortadoğu bölgelerinin etkileşim alanını Mezopotamya—Basra hattı oluştururken, Balkanlar ve Ortadoğu bölgelerininkini Ege—Doğu Akdeniz hattı meydana getiriyor. Balkanlar ve Kafkaslar’ın etkileşim alanı ise Karadeniz—Tuna—Boğazlar hattı... Kafkasya ve Ortadoğu bölgelerinin jeoekonomik ve jeopolitik geçiş havzası Kuzey Kafkasya’dan başlayan stratejik kuşağı Mezopotamya üzerinden Basra körfezine, Toroslar ve Harran üzerinden Doğu Akdeniz’e iniyor. Dolayısıyla, bu geçiş bölgelerinde ekonomik ve kültürel etkileşimi artırmak Türkiye’nin nüfuz alanlarının genişlemesi anlamına geliyor.
   <br/>
   <br/>
   Ulus—devlet tecrübesinin etkisi sınırlı kaldı
   <br/>
   <br/>
   Geçmişte, bu bölgede Osmanlı devleti tek hakim güç olarak ekonomik, siyasi ve kültürel parçalanmışlığı ortadan kaldırmıştı. Birinci Dünya Savaşı’ndan sonra Osmanlı devletinin varlığının ortadan kalkması ile bölgedeki bütün yapı tamamen değişti. İkinci Dünya Savaşı sonrası bölgedeki değişim ve dönüşüm ulus—devlet çapında gerçekleşti. Suudi Arabistan’da krallık kuruldu, Mısır’da otoriter rejim tesis edildi vs. Yerel özellikler taşıyan ulus—devlet oluşumu bölgeyi etkiledi; ancak bu etki sınırlıydı ve her bir ulus—devletin yaşadığı tecrübe kendi sınırları içerisinde kaldı. Dolayısıyla bir emirliğin yaşadığı tecrübe ile örneğin bir Mısır’ın tecrübesi aynı olmadı.
   <br/>
   <br/>
   Halbuki bugün durum çok farklı. Türkiye’nin bölge ülkelerine yaptığı “geleceğinize sahip çıkın” çağrısı, bu değerlendirme ışığında şüphesiz ayrı bir önem kazanıyor. Bu çağrıyı, ABD’nin İkinci Dünya Savaşı’ndan sonra ortaya attığı Wilson İlkeleri’nden self—determinasyon (her millet kendi kaderini kendisi tayin eder) hakkına benzetmek mümkün. Wilson ilkeleri ile sömürgeci düzen yıkılmış ve ortaya pekçok ulus—devlet çıkmıştı. Wilson ilkeleri siyasî anlamda bir kader tayiniydi. Ancak, Abdullah Gül’ün ortaya koyduğu bölgenin kaderine sahip çıkma iradesi ise daha çok ekonomik, entelektüel, sosyal yönleri ön planda olan bir düşünceyi yansıtıyor.
   <br/>
   <br/>
   Bölgesel işbirliğini öngören örgütler
   <br/>
   <br/>
   Bu düşünceler, elbette, bölgenin İkinci Dünya Savaşı’ndan bu yana çeşitli birlik teşebbüslerine sahne olduğu gerçeğini akla getiriyor. Arap Birliği, Ekonomik İşbirliği Teşkilatı, Körfez İşbirliği Konseyi, Bağdat Paktı, Merkezi Antlaşma Örgütü (CENTO), Kalkınma İçin Bölgesel İşbirliği (RCD) gibi farklı amaçları bulunan pek çok kuruluş tesis edildi. Kimisi bugün de devam eden bu tür bölgesel örgütlerin etkileri Soğuk Savaş konjonktürü içerisinde sınırlı kaldı. Kuruluş amaçları genelde “karşıtlık” fikrine dayanan söz konusu kuruluşlar, başlangıçtaki hedeflerine ulaşmada zorluk çekti. Meselâ, bölgedeki tüm Arap ülkelerini şemsiyesi altına almayı hedefleyen Arap Birliği, kendi iç çelişkilerini ve gruplaşmaları aşamadığından etkili bir politika ortaya koyamadı.
   <br/>
   <br/>
   Türkiye, bölgesel işbirliği yapılması için ön ayak olmuş tecrübeli bir ülke. 1955 yılında Ortadoğu’da Sovyet yayılmacılığına karşı Irak, İran, Pakistan ve İngiltere ile birlikte Bağdat Paktı’nı kurdu. Arap Birliği’ne üye ülkelerden gelen tepki üzerine örgüt 1959’da CENTO’ya dönüştürüldü. Soğuk Savaş’ın son yıllarında İran, Türkiye ve Pakistan arasında Ekonomik İşbirliği (ECO) örgütünün kurulmasına da ön ayak oldu. 1985 yılında üç ülke arasındaki işbirliğini geliştirmek amacıyla kurulan örgüte daha sonra Afganistan, Azerbaycan, Kazakistan, Kırgızistan, Tacikistan, Türkmenistan, Özbekistan ve KKTC üye oldu.
   <br/>
   <br/>
   Türkiye’nin konjonktürel olarak ortaya attığı bir diğer bölgesel örgüt ise Karadeniz Ekonomik İşbirliği (KEİ) örgütü oldu. 1992 yılında Karadeniz havzasındaki 9 ülkenin dışişleri bakanlarının katılımı neticesinde kurulan bu örgütle Türkiye, pazar ekonomisine geçmek isteyen eski komünist ülkeler ile kendi ekonomisine hizmet edecek bir ilişki kurmak istedi. Bugüne gelinceye kadar Türkiye, ECO mekanizmalarını işleterek Asya içlerinde, KEİ’ye işlerlik kazandırarak da Karadeniz çevresinde güçlü bir etkinlik kazanamadı.
   <br/>
   <br/>
   Bölgeye ‘içeriden biri’ olarak hitap etmek
   <br/>
   <br/>
   Uygulamaya konulan çok boyutlu dış politika stratejisinde ECO ve KEİ gibi geçmişte kurulan örgütleri yeniden canlandırmak önemli bir açılım sağlayabilir Türkiye’ye... Örneğin, ECO’nun güçlendirilmesi ile İran ve Pakistan halkları arasında ciddi bir ekonomik canlanma sağlanabilir. Aynı şey KEİ için de geçerli. Böylece Karadeniz havzası ile sıkı bir işbirliği imkanı elde edilebilir.
   <br/>
   <br/>
   Türkiye’nin yaptığı bu açılımı ‘içeriden yapılan samimi bir tavsiye’ olarak görmek lazım. Henüz kapsamı ve stratejik hedefi tam olarak bilinmeyen Büyük Ortadoğu Vizyonu gibi projelerin konuşulduğu bir dönemde Bakan Gül’ün yaptığı öneri, ‘içeriden yapılmış bir konuşma’ olarak bölge ülkelerine “halkların hissiyatını dikkate almadan afaki şeyler söyleme zamanının geçtiğini” vurguluyor. Bu yaklaşımı sergileyerek önemli açılımlar sağlayan bir Türkiye’nin bölgede daha fazla itibarı olacağı muhakkak.
   <br/>
   <br/>
   Türkiye, Birinci Dünya Savaşı’ndan Soğuk Savaş’ın sona erdiği 1990’lı yıllara kadar içinde yer aldığı bölgelere doğrudan müdahil olan politikalar geliştirmedi. NATO ve AB gibi bölgenin dışındaki organizasyonlara dayalı stratejiler üretti. Demirperdenin yıkılması, Türkiye’nin stratejik bakışındaki perdeleri de kaldırdı. Artık çevresinde olup biten gelişmeleri daha yakından izlemek isteyen bir ülke var. Türkiye Balkanlar, Kafkaslar ve Ortadoğu üçgeninde yer alan iç bunalım alanları ile meşgul olmak ihtiyacını kendinde görüyor. Dışişleri Bakanı Gül’ün yaptığı son açılım da bundan başka bir şey değil. Etkilerini bakalım zaman nasıl gösterecek.
  </font>
 </p>
</div>


## Yorumlar

### Bahadır Koltan, 08-Mart-2004
> Düşten öteye geçmeyecektir: 
> Makalenizin cok güzel olduğunu belirtmeden geçemiycem.Ama şöyle bir sorun var.Ortadoğuda Avrupa Birliği gibi bir ekonomik işbirliği olacağanı zannetmiyorum.Bunun nedeni İngiltere ve diyer kalbur üstü devletlerin bunu istememesidir.Zaten l. dünya savaşından sonra ingiltere bölgeyi terkederken arkasında tek bir güç bırakmamıştır.Bunun nedenini benden daha iyi bildiğinizden eminim.Dolayısıyla buna kesinlikle izin verilmez.

Kaynak: [www.aksiyon.com.tr](http://www.aksiyon.com.tr:80/detay.php?id=11218&yorum_id=1), [web.archive.org (arşiv bağlantısı)](http://web.archive.org/web/20041226002859/http://www.aksiyon.com.tr:80/detay.php?id=11218&yorum_id=1)
