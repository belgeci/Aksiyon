# BAL gibi 4. Lig!

*Mehmet Yılmaz 2011.04.18*

<font class="agenda2NewsSpot">
 Bu sezon ilk kez uygulanan 12 gruplu Bölgesel Amatör Lig (BAL)’de sona gelindi. 9 grupta sezonu lider tamamlayan takımlar 3. Lig’e yükselirken, 3 grupta heyecan devam ediyor. Tribünlerin genelde dolu olduğu ligi ‘4. Lig’ olarak da tanımlamak mümkün.
</font>
<font class="newsDetail">
 <p>
  <p class="MsoNormal">
   Futbol Federasyonu 1. Başkan Vekili Lütfi Arıboğan, geçtiğimiz ekimde Vefa Stadı’nda oynanan Fatih Karagümrük-Maltepespor maçına gelerek Bölgesel Amatör Lig (BAL)’in ilk sezonunu başlatmıştı. Arıboğan, “Bölgesel Amatör Lig, futbolu yaygınlaştırma misyonu için çok önemli araç olacaktır. Profesyonel liglerde takımı bulunmayan il ve ilçelerde bu lig sayesinde futbol heyecanı yaşanacak. Bütçesi 5 milyon liraya ulaşan bu lig sayesinde amatör sporcular da özel sigorta ile tanıştı. Amatör futbola olan desteklerimiz devam edecek.” demişti. 12 grupta yaşanan mücadelede 9 grubun maçları önceki hafta sona erdi ve şampiyonlar belli oldu. Diğer 3 grupta ise heyecan sürüyor. Tribünlere bakınca BAL amacına ulaşmış gibi görünüyor.
  </p>
  <p class="MsoNormal">
   Bu sezona kadar 3. Lig’e yükselme sistemi şöyleydi: Her il kendi amatör liglerini oynatıyor ve buradan il kontenjanına göre bir ya da birkaç takım tek maçlı eleme sisteminin uygulandığı terfi maçlarına katılıyordu. Ayrıca profesyonel liglerde takımı olmayan iller için ayrı bir organizasyon düzenleniyordu. Terfi maçlarının sakıncası, ne kadar güçlü olursanız olun kaderinizin tek maça bağlı olmasıydı. O süreçte; gününüzde değilseniz, şanssızsanız eleniyordunuz. Yaptığınız yatırımın da çok bir anlamı kalmıyordu. Ayrıca dış faktörler, hakem hataları da bir yılın emeğini heba edebiliyordu. BAL ile telafi imkânı ve uzun süreli performans değerlendirmesi şansı ortaya çıkmış oldu.
  </p>
  <p class="MsoNormal">
   BAL’daki futbolcular amatör lisansla oynuyor. Ancak takımların iddiaları ve bütçelerine göre iyi para kazanabilen oyuncular olduğu gibi cep harçlığına oynayanlar da var. Yabancı oyuncunun serbest olduğu BAL’la ilgili çok fazla olumsuzluktan söz etmek mümkün değil. Görünen en büyük aksaklık, tribün olayları. Profesyonel liglere oranla tribünlerde yaşanan sorunlar BAL’da daha fazla. Takımların en büyük destekçileri ise belediyeler.
  </p>
  <p class="MsoNormal">
   Samsun’da yayın yapan Arena Gazetesi’nin Spor Müdürü Fatih Tutar, amatör ligleri yakından takip eden bir isim. Ona göre BAL, futbola yeni bir heyecan getirdi. Tutar, amatörde oynayan birçok futbolcunun bu lig sayesinde kendini diğer illerde de gösterme fırsatı bulduğunu, ayrıca bu uygulama sayesinde amatör futbolcuların özel sigorta ile tanıştıklarını belirterek şunları söylüyor: “BAL sayesinde, profesyonel liglerde takımı bulunmayan 26 ilde de tarifsiz bir futbol heyecanı yaşandı. Özellikle profesyonel ligin uzun süredir hasretini çeken takımların taraftarları bu lig sayesinde tekrar futbolla barışık hâle geldi. Mesela, 4. Grup’ta Çarşambaspor şampiyon oldu. Tam 20 yıl profesyonel liglerde oynamış, 1923’te kurulmuş, Süper Lig’in eşiğinden dönmüş bir kulüptü. 2003’ten beri terfilerde eleniyordu. İçeride hep dolu tribünlere oynadılar, Amasya’daki son maçına 7 bin kişi gitti. Diğer il ve ilçelerde de benzer bir ilgi vardı.”
   <span>
   </span>
  </p>
  <p class="MsoNormal">
   Amatör futbol konusunda en donanımlı sitenin yöneticisi, genç bir isim olan Esat Serkan Şahin. ODTÜ’de öğrenci olan Şahin’in 2004’te memleketinin takımı Akseki Aromaspor’un 3. Lig’e çıkma mücadelesini takip ederken başlayan merakı zamanla bir tutkuya dönüşmüş. Bütün amatör takımların amblemlerinin peşine düşmüş ve hepsini de tamamlamış yıllar içinde. Birkaç arkadaşıyla amatorfutbol.org sitesini kurmuşlar. 2007’de başlayan ilginç serüvenlerini, bu sezon BAL’ın yanında 81 ilin en üst kümesinin sonuçlarını, fikstürünü ve puan durumunu vererek pekiştirmişler.
  </p>
  <p class="MsoNormal">
   Şahin, amatör futbol konusunda genç yaşına rağmen uzmanlaşmış bir isim. Ona göre de BAL, Türk futboluna yeni bir soluk getirdi, futbolun zevkini, heyecanını yeni illere, ilçelere taşıdı. Ligin bölgesel olması da kulüpleri uzak deplasman yükünden kurtardı: “Eski sistemde kulüpler, kendi illerindeki liglerde gerçek güçlerini görme fırsatı bulamadan terfi maçlarına çıkıyordu. Yeni sistemle bunun önüne geçildi.
   <span>
   </span>
   Böylece heyecan tüm sezona yayıldı. 3. Lig’e terfi maçları bambaşka bir dünyaydı. Şampiyonlar Ligi finali havasını taşıyan 5 maç yapıyordunuz ve hata yapma lüksünüz yoktu. Bir maç kaybederseniz evinize dönüyordunuz. Hâliyle tüm sezonun emekleri boşa gidiyordu. Hava şartları, hakem hataları gibi bir sürü faktör de cabasıydı. Bu yüzden BAL, eski sistemden daha adil ve daha kaliteli.”
  </p>
  <p class="MsoNormal">
   Serkan Şahin, bu sezonun en güzel gelişmesinin Erzurum’da yaşandığını düşünüyor: “Erzurumspor bu sezon mali sıkıntılar yüzünden 3. Lig’den çekildi. Borçları yüzünden transfer yasağı kondu. Sezon öncesi Erzurum Büyükşehir Belediyespor, gerek Erzurumspor’dan gerek yurt içindeki diğer kulüplerden önemli futbolcular transfer etti. 1. Grup’un favorisiydi. Erzurum halkı da takımlarına sahip çıktı. Son maçta seyirci rekoru kırarak profesyonel liglere geri döndüler. Büyük şehirlerimizden biri olan Erzurum’u inşallah daha iyi yerlerde görürüz.”
   <span>
   </span>
  </p>
  <p class="MsoNormal">
   2008’de amatöre düşen bir dönemin önemli takımlarından Zonguldakspor’da ise yine hüsran vardı. Şahin’e göre Zonguldakspor, şampiyonluğu deplasmanlarda kaybetti: “Zonguldakspor’un 2 maçta da yendiği Kilimli Belediyespor geriden gelerek şampiyon oldu. BAL statüsüne göre aynı ilin temsilcisi Kilimli Belediye 3. Lig’e yükseldiği için, seneye Zonguldakspor terfi oynamadan BAL’da mücadele edecek. Sadece Zonguldak değil, başka önemli takımlar da var hayal kırıklığına uğrayanlar arasında. Mesela yıllarca profesyonel liglerde mücadele eden Bulancakspor sezon öncesi ligden çekilmişti ve onun yerini Bulancak Belediyespor almıştı. Ancak uzun süre önde götürdüğü ligi 4. bitirdi ve başaramadı.
   <span>
   </span>
  </p>
  <p class="MsoNormal">
   8. Grup’ta geçen sene amatöre düşen İzmirspor ve Muğlaspor ile Aydınspor 1923 dikkati çekiyor. Aydın Belediyespor sezon başı isim değiştirerek Aydınspor 1923 oldu. Orijinal Aydınspor ise Aydın Süper Amatör Küme’yi 8. bitirdi. Bir başka dikkati çeken takım da 2004-05 sezonunda Bank Asya 1. Lig’de mücadele eden Fatih Karagümrük. Onlar da sezonu mutlu sonla bitiremeyen takımlardan.
  </p>
  <p class="MsoNormal">
   BAL’da dikkat çeken ayrıntılar ise şunlardı: Birecik Belediyespor-Erganispor maçında çıkan olaylar nedeniyle Birecik Belediyespor’un ligden ihraç edilmesi, federasyonun bu cesur kararla çıkacak olaylar karşısında tüm takımlara gözdağı vermesi, Erzurum Büyükşehir-Ardahan Belediye maçında Türk amatör futbol tarihinin seyirci rekorunun kırılması, Malatyaspor’un 3. Lig’den de düştüğü sezonda iki Malatya temsilcisinin birden BAL’dan düşmesi, İstanbul’u temsil eden 3 takımın bulundukları gruplarda lider olması...
  </p>
  <p class="MsoNormal">
  </p>
  <p class="MsoNormal">
   2010-11 Sezonu Bölgesel Amatör Lig Şampiyonları
  </p>
  <p class="MsoNormal">
   1. Grup: Erzurum Büyükşehir Belediyespor
  </p>
  <p class="MsoNormal">
   2. Grup: Erganispor (Diyarbakır)
  </p>
  <p class="MsoNormal">
   3. Grup: Beşikdüzüspor (Trabzon)
  </p>
  <p class="MsoNormal">
   4. Grup: Çarşambaspor (Samsun)
  </p>
  <p class="MsoNormal">
   5. Grup: Elazığ Belediyespor
  </p>
  <p class="MsoNormal">
   6. Grup: Manavgat Evrensekispor (Antalya)
  </p>
  <p class="MsoNormal">
   7. Grup: Kilimli Belediyespor (Zonguldak)
  </p>
  <p class="MsoNormal">
   8. Grup: Çiğli Belediye (İzmir)-Denizli Konak-1923 Aydınspor mücadelesinde son 2 hafta.
  </p>
  <p class="MsoNormal">
   9. Grup: Afyon temsilcisi Yeni Sandıklı Belediye, 3. Lig’e çok yakın. Son 2 hafta.
  </p>
  <p class="MsoNormal">
   10. Grup: Maltepespor (İstanbul)
  </p>
  <p class="MsoNormal">
   11. Grup: İstanbul temsilcisi Ümraniyespor, 3. Lig’e çok yakın. Son 2 hafta.
  </p>
  <p class="MsoNormal">
   12. Grup: Küçükçekmecespor (İstanbul)
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29179-38-bal-gibi-4-lig.html), [web.archive.org (arşiv bağlantısı)](http://web.archive.org/web/20110825103032/http://www.aksiyon.com.tr:80/aksiyon/haber-29179-38-bal-gibi-4-lig.html)
