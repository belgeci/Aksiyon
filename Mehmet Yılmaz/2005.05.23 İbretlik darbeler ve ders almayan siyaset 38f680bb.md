# İbretlik darbeler ve ders almayan siyaset

*Mehmet Yılmaz 2005.05.23*

<div>
 <p>
  <font>
   Türkiye zor günlere gebe. Siyasî arenada bir daralma söz konusu yine. Hem mecliste hem de siyasî partilerde ilginç gelişmeler oluyor. Herkes sonbahar için hazırlık yapıyor sanki. Bir süredir dip akıntısı şeklinde devam eden iktidar mücadelesi, şimdi açıktan veriliyor. İnsan gelişen hadiselere bakınca 45 yıl öncesini hatırlamadan edemiyor. 27 Mayıs 1960 tarihli darbeyi ve onun Türk siyaseti üzerinde yaptığı etkiyi.
   <br/>
   <br/>
   Türkiye, İkinci Dünya Savaşı’ndan sonra yeni bir döneme girmişti. 14 Mayıs 1950’de sessiz bir devrim olmuş, iktidar herhangi bir karışıklık olmadan el değiştirmişti. Çarıklı halk, refahın ne demek olduğunu öğrenmişti birkaç yılda. Türkiye adeta şantiyeye dönmüş, kalkınma hamlesi bütün yurdu sarmıştı. Halkın yüzü gülmeye başlamıştı.
   <br>
    <br>
     Ancak, bu gidişat uzun sürmedi. Ülkeye hakim olan siyasî ve ekonomik istikrardan rahatsız olmaya başlamıştı birileri. İktidar hırsı memleket sevdasının önüne geçince, bir de buna ülkeyi yöneten insanların hataları eklenince siyasî hayattaki sinir harbi kıyasıya bir rekabete dönüştü kısa zamanda. Sandığın galipleri, mağlupların oyununa gelmişti; iktidardakileri hataya sürükleme stratejisi başarılı olmuştu. Sokaklar, üniversiteler, okumuş yazmışların hepsi birden harekete geçmişti. Çarıklı iktidardan kurtulma vakti gelmişti artık. Şartlar olgunlaşınca da Türk siyasî hayatının kimyasını değiştiren darbe gerçekleştirildi.
     <br>
      <br>
       Bugün Türkiye’deki siyasî atmosfer malul ise bunda 27 Mayıs’ta yapılan darbenin etkisi çok büyük. Türkiye’nin doğal büyüme seyrinde giden bütün ünitelerini darmadağın etti bu darbe. Halkla devlet arasında güven bunalımı meydana getirdi. İnsanların umutlarını karamsarlığa dönüştürdü. Güçlü devlet, müreffeh ülke hayallerinin sürekli ötelenmesine yeşil ışık yaktı.
       <br>
        <br>
         Aslında devletin yapısı da büyük sarsıntı geçirdi bu müdahaleyle. Nitekim, 27 Mayıs’ı “cinnet anı” olarak nitelendiren Aydın Menderes, devletin hâlâ toparlanamadığını söylüyor. Peki darbeyi yapanlar ne düşünüyor? Onlar, darbenin halka mal edilememesini başarısızlık olarak görüyor. İçlerinde kalan ukdeyi bir başka darbe teşebbüsüne saklamayı ihmal etmeyerek.
         <br/>
         <br/>
         Aradan 45 yıl geçmiş. Değişen bir şey var mı peki? Zahiren bakıldığında çok şeyin değiştiğini söylemek mümkün. En azından zihniyet olarak Türkiye’nin yeniden 27 Mayıs günlerine dönmesini beklemenin pek akıllıca olmadığı dile getirilebilir. Ancak, 27 Mayıs’a giden süreç iyi tahlil edildiğinde ve darbenin mantığına biraz dikkatlice bakıldığında görülecektir ki mesele özü itibariyle çok da fazla değişmiş değil.
         <br/>
         <br/>
         İbret almak için bugün gazete köşelerinde, televizyon ekranlarında ortaya atılan fikirlere bu gözle bakmak yeterli aslında. Tabii geçmişte yaşanan olaylarla birlikte… Kendilerini muktedir görenlerin nasıl hata yapmaya sürüklendiklerini anlamak için 27 Mayıs öncesi süreç yeteri kadar malzeme veriyor bize. Yeter ki halk olarak, aydınlar ve siyasetçiler olarak bu malzemeden ders çıkarmasını bilelim.
         <br/>
         <br/>
         İyi haftalar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2073 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21644), [web.archive.org (arşiv bağlantısı)](http://web.archive.org/web/20060106055341/http://www.aksiyon.com.tr:80/yazdir.php?id=21644)
