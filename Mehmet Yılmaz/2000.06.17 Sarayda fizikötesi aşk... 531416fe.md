# Sarayda fizikötesi aşk...

*Mehmet Yılmaz 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Okyanus ötesinden bir yazar çıkageliyor ve bir anda dikkatimizi dört yüzyıl öncesine, Osmanlı Sarayı'nın en gizemli bölümüne çeviriyor; üstelik imparatorluğun en zirve dönemi olan 16. yüzyıla.
  </font>
 </div>
 <div id="newsText">
  <font class="detail-text">
   Batılıların tabiriyle "talih sarayı" olan Osmanlı Sarayı'nın gün ağarınca açılan ve akşama doğru kapanan yüksek duvarlı tek giriş kapısının ötesinde, bilinmeyen yüzlerce yaşam öyküsünden birine gönderme yapılacaksa elbette ki, imparatorluğun en muhteşem dönemi seçilmeliydi. Sarayın kalbinin attığı yere, hareme ait öykünün kahramanı da sıradan olamazdı: En zekisi olmalıydı, en entrikacı olanı ve de en güzeli...
   <br/>
   <br/>
   Onsekizinci yüzyıla kadar sokakta fazla görünmeyen Osmanlı kadınının haremlik selamlık geleneği içinde yabancıya açık olmayan gündelik yaşantısı, Batı dünyası için hep gizemli bir hayat olarak tasvir edildi. Özellikle de yabancı ülkelerden sarayın haremine getirilen genç kızların yaşantısı sarayın haremine olan ilgiyi daha da artırdı.
   <br/>
   <br/>
   Saraylı kadınlarla dostluk kuran Lady Montagu'nun meşhur mektupları, Miss Julia Pardoe' nun yazıları, Jean Frederick Levis ve Antonne de Favray gibi ressamların sedirlerde oturan, motifli ve uzun elbiseli kadın portreleri bilinmeyenin çok da net olmayan parçaları gibiydi.
   <br/>
   <br/>
   Tıpkı önceki dönemlerde olduğu gibi Batılı yazar ve gezginlerin kapıldığı büyüye kapılan bir başka yazar ve hem de günümüz yazarlarından bir kadın Ann Chamberlin şu ana kadar anlatılanlardan farklı bir formülle karşımıza çıktı.
   <br/>
   <br/>
   Chamberlin hem erkeklerin hem de kadınların ortamında bulunabilen hadım edilmiş bir erkeğin kendi zihninde oluşan anlatımıyla haremin yaşantısını yeniden gündemimize taşıdı. Çünkü onların yüksek duvarlar arkasında, erkek bakışlarından uzak yaşantılarında görebildikleri  tek yabancı erkek, hadım edilmiş yardımcılardı.
   <br/>
   <br/>
   Kaderim bir çift gözle mühürlenmişti
   <br/>
   <br/>
   Bir hadımın hem de Avrupalı bir hadımın gözlemlerinin daha objektif olacağını düşünen Chamberlin'in üç ciltlik kitabında ele aldığı genç kız ise, entrikacı ve de büyüleyici güzelliğiyle kısa zamanda hanım sultanlar arasında Safiye Sultan olarak yer alacak olan Venedikli Sofia Baffo'ydu.
   <br/>
   <br/>
   Her ikisi de Avrupalı olan kahramanlarının yaşadıkları olaylarla Osmanlı'nın, dolayısıyla İslam dünyasının çeşitli argümanlarını, hareme ait yaşantıyı ve kadınların ülke yönetimindeki güçlerini ele alırken statik bir anlatım izlemiyordu Chamberlin. Öncelikle iki Avrupalı kahramanın ilk kez ayak bastığı yüzyılın en güçlü ve zengin ülkesine ait birtakım değerleri de ayrıntılı olarak ele alıyordu. Türkleri sevmeyen ve gemilerle Türk avına çıkan Malta Şovalyelerinden, Kostantinopolis'in tüccar yaşantısına, evlerin mimarisine, misafire verilen değere, giyim ve yemek kültürüne kadar hemen her ayrıntıya temas etmeye çalışıyordu.
   <br/>
   <br/>
   Venedik'ten bu yana Sofia'nın peşinden Saraya kadar sürüklenen ve ona aşık olan Venerio'nun Safiye Sultan'ın 3. Murat'la evlendikten sonra saraya hadım edilmiş olarak satılması ve aşkı çerçevesinde dönen hikaye ile daha çok Amerikalı okurlarının dikkatini çekmek istiyor yazar. Amerikalıların harem yaşantısındaki hadım erkeklerle ilgili olarak pek fazla bilgiye sahip olmadıklarını belirtiyor yazar. Safiye Sultan kitabının müsveddesini okuyan editörü bile hadımın anlamını sormuş ona. Chamberlin hadım erkek hikayesindeki amacının, fiziksel ihtiraslarla duygulardaki aşkı karşılaştırmak olduğunu söylüyor.
   <br/>
   <br/>
   Her iki kahramanın da bulunduğu geminin kaçırılış hikayesinden de önce Sofia'yı ilk gördüğü andan itibaren âşık olan Venerio, duygularına karşılık bulmaya başladığında gemi çoktan İstanbul limanına gelmiştir ve Sofia köle tüccarlarının elindedir artık. Bundan sonraki yegane amacı onu kurtarmaktır. Sofia için gerekli parayı bulup onu kurtarmaya gittiğinde, Sofia geleceğinin lüks içinde olacağının farkındadır ve hayatından memnundur. Sofia'yı almak için gittiği evde, aşkına artık sonsuza dek karşılık bulamayacağını anlamıştır Venerio. Sofia 2. Selim'in eşi Nurbanu Sultan tarafından satın alınmanın heyecanı içindedir şimdi.
   <br/>
   <br/>
   Saray hayatına çok çabuk adapte olur Sofia. Güzelliğine gösterilen ilgiden memnundur. Çok geçmeden Saray'ın en güçlü kadını olan Nurbanu Sultan, onu kendi oğlu olan Manisa Sancak Beyi Şehzade Murat ile evlendirmiştir. Kendisini hadım edilmiş olarak bulan Venerio ise Sofia'nın görümcesinin yardımcısıdır artık. Abdullah olarak, bundan sonraki yaşantısına İsmihan Sultan'ın hizmetinde devam edecektir Venerio.
   <br/>
   <br/>
   Venedikli Safiye Sultan'ın içinde bulunduğu duruma göre davranıp, güven vermeyen bir kişilik çizmesinin aksine Osmanlı kızı olan İsmihan Sultan o denli temiz kalpli, güven veren ve iffetli bir kişilik sergiler. İki farklı tiplemeyi özellikle karşılaştırmak istediğini belirtiyor yazar. Safiye Sultan, gerçek yaşantısında nüfuzunu iyi kullanmayı bilmiş, eşi 3. Murat'ın ölümünü saklayıp oğlunu tahta çıkarmış ve kendi istekleri doğrultusunda atamalar yaptırmıştır. Tarih kitaplarında, çıkarları doğrultusunda rüşvet aldığı şeklinde ibarelere rastlarız. Bu tür verilerden yola çıkan Amerikalı yazar Chamberline, Safiye Sultan tiplemesini, içinde bulunduğu şartlardan alabildiğine yararlanan, faydacı, küstah ve bencil olarak ele alıyor, hatta yer yer ona sinirleniyor bile.
   <br/>
   <br/>
   "Omuzumdaki el gizli bir uyarıcıydı"
   <br/>
   <br/>
   İslam inanışındaki "kader" bilincine oldukça anlam yüklüyor yazar. Venedik'teki gemiden bu yana bir Türk tiplemesi tarikiyle dile getirilen "kendini Allah'a bırak", "....omuzumdaki el sesesiz bir uyarıcıydı", "... namazla ve dolayısıyla Allah'la geçirilen vakit kaybedilmiş bir vakit değildir" gibi ibarelere rastlıyoruz. İnsanın başına gelen olayların Allah'ın takdiri olduğuna dair vurgular sıkça yer alıyor kitapta. En zor anda genç Hadım'a yardım eden bir dervişe de yer veriyor Chamberlin; sufizmdeki, şeyhin müridine yardım inancına değiniyor. Çünkü Venerio, kendisine yardım eden dervişin yüz şeklinden hareketle, kendisine bir zamanlar yardım etmiş olan Türk arkadaşının şimdi karşısında duran derviş olduğunu anlıyor; Tanrı'nın yazgısı!...
   <br/>
   <br/>
   Safiye Sultan tiplemesiyle Osmanlı kadınının güçlü, ülke yönetiminde söz sahibi olan yanını vurgulayan Amerikalı yazar, aynı zamanda genç ve yakışıklı bir hadımın yaşantısıyla aşk olgusuna farklı bir yorum getirmek istediğini söylüyor: "Aşkın fiziksel boyutla çerçevelendiği bir dünyada, aslında onun fiziksel ihtiraslardan kurtarılmış olarak da yaşanabileceğini anlatmaya çalıştım." İsmihan ve Abdullah tiplemesi fiziksel aşkın önemli olmadığını göstermektedir okuyucuya. Ancak bedene endeksli bir dünyada ne kadar etkili olabileceğini kendisi de bilmiyor. "Keşke..." diyor sadece.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6280-sarayda-fizikotesi-ask.html), [web.archive.org (arşiv bağlantısı)](http://web.archive.org/web/20130522124638/http://www.aksiyon.com.tr:80/aksiyon/haber-6280-sarayda-fizikotesi-ask.html)
