# Yurdunu kaybeden adam ‘ana’sına kavuştu

*Mehmet Yılmaz 2011.10.03*

<font class="agenda2NewsSpot">
 İngiltere’de vefat eden Kırımlı yazar Cengiz Dağcı, 60 yıldan fazla hasret kaldığı vatanına sonunda kavuştu. Londra’daki cenaze namazının ardından naaşı önce Türkiye’ye, sonra da Kırım’a getirildi ve büyük yazar 2 Ekim Pazar günü ‘anam’ dediği Kırım’da defnedildi.
</font>
<font class="newsDetail">
 <p>
  <p class="MsoNormal">
   ‘Çok saygılı Yılmaz; Mektubunu üç hafta evvelsi aldım. Benim görme yeteneğim çok zayıf; bu yüzden mektubumu ancak damadımın (damadım İngiliz’dir) yardımıyla okuyabildim. Senin, uzağında olmana rağmen Kırım’a sevgin ve bağlılığın beni çok sevindirdi. Halkımız çok büyük güçler karşısında kaldı. Gene de yarım yüzyıl süren bir sürgünden sonra binlerce insanımızın (resmî rakam 300 bindir sanırım) geri anavatan topraklarına (hiç kimseden yardım almadan) dönebilmesi başlı başına bir başarı sayılır.
   <span>
   </span>
   Az yukarıda işaret ettiğim gibi görme yeteneğim çok zayıf... Elimden geldiği kadar mektubu okunaklı yazmaya çalışıyorum. Gene de zorluk çekeceğinin farkındayım. Benim yaşım hayli ilerlemiş; bana uzun bir ömür verdiği için Allah’a şükrediyorum. Eşimi, 55 yıl süren bir evlilikten sonra altı yıl evvelsi yitirdim. Kızım Arzu 60 yaşına girecek önümüzdeki yıl. Torunlarım ve büyük torunlarım var; onlar beni arada sırada ziyaret ediyorlar. Şahsıma göstermiş olduğun ilgi ve samimiyetine bir kere daha teşekkür ederken, içten saygı ve selamlarımı sunar, bütün çalışmalarında başarılar dilerim.
   <span>
   </span>
   C.Dağcı”
  </p>
  <p class="MsoNormal">
   19 Kasım 2004’te elime ulaşmıştı bu mektup. Londra’da yaşayan ve Kırım davasının efsanevi isimlerinden biri olan yazar Cengiz Dağcı’nın satırlarıydı bunlar. Sıkı bir okuru olarak ona yolladığım bir mektuba cevaben göndermişti. Aynı Dağcı, önceki hafta Londra’da hayata veda etti.
  </p>
  <p class="MsoNormal">
   Dağcı, eserleriyle üniversite yıllarımda tanıştığım ve âdeta fahri bir Kırım Türk’ü olmamı sağlayan bir yazardı. Hatta yazarlığından da öte hayatıyla kıymetli bir yazardı. O bir Kırım Tatar’ıydı. 1919’da dünyaya gelmiş; II. Dünya Savaşı’nı cephede yaşamış ve savaş sonrası ülkesinden ayrılmak zorunda kalan yüz binlerce Kırımlıdan biri olarak Londra’ya yerleşmişti. Bütün kitapları Türkiye’de yayımlanmasına rağmen Türkiye’ye hiç gelememiş bir yazardı ve bu hâliyle dünyada eşi olmayan bir örnekti belki de. ‘Onlar da İnsandı’ adlı romanı Milli Eğitim Bakanlığı’nın tavsiye ettiği ‘100 Temel Eser’ arasında. Ayrıca uzun yıllar lise edebiyat müfredatında yer alıyordu. Türkiye’deki Kırımlılar tarafından da iyi bilinen bir yazardı elbette.
  </p>
  <p class="MsoNormal">
   Dağcı’nın eserlerinin hemen hemen tamamı Kırım’da geçen hikâye ve anılardan oluşur. Kırım’ın asli unsuru olan Türklerin bilhassa Stalin döneminde uğradığı zulümler ve nihayetinde 18 Mayıs 1944 tarihli ‘Büyük Kırım Sürgünü’ ile Türklerin yok edildiği bir Kırım projesinin gerçekleşmesine kadar uzanan hazin süreç anlatılır. Bu anlamda Dağcı, mazlum Kırım Türklerinin ve hatta sadece Kırım Türklerinin değil, sürgüne maruz bırakılan diğer Kırım halklarının da sesi olmuştur.
  </p>
  <p class="MsoNormal">
   Dağcı için Türkçe en önemli unsurdur. Öyle ki onun da tıpkı bizler gibi bir Türk olduğunu bile anlamadan ‘Türkçeyi nerede öğrendiniz?’ diye soran gazeteciler dahi olmuştur. O ise Türkçe için ‘annemin dili’ demiştir. Verdiği bir mülakatta Türkçe için şunları söylemişti: “Bugüne kadar yurdumu yaşayabildiysem dille yaşayabilmişimdir. Dilini umursamayan, özellikle yabancı bir ortamda dilini yitiren bir insan, dilden fazla bir şey yitirir. Yurdu ve insanları, geri dönmeyecek şekilde silinip gider onun gözlerinden ve yüreğinden. Yine de bir insan olarak yaşayabilir belki ama o artık kendi yurdunun insanı olamaz! Ben Türkçe değil de İngilizce yazsa idim Türk değil, İngiliz romancısı olurdum.”
  </p>
  <p class="MsoNormal">
   Dağcı’nın ilk eseri, Sadık Turan’ın (eserin hayalî kahramanı) hatıralarıdır. Ancak hacim olarak hayli büyük olan kitap, Varlık Yayınevi tarafından 1956 ve 57’de iki kitap hâlinde yayımlanır: Korkunç Yıllar ve Yurdunu Kaybeden Adam... Dağcı’nın hayatına dair biyografik çizgiler taşıyan eser, edebi değer bakımından Dağcı’nın acemilik dönemine denk gelmesine rağmen etkileyicilik bakımından belki de en iyisidir. Çünkü anlatılanlar gerçeklik hissi vermektedir. Savaş sırasında zorla Sovyet ordusuna alınan Dağcı, Almanlara esir düşer. Almanlar ilerleyen süreçte esir Sovyet Türk askerlerini toplayarak bir Türkistan Lejyonu oluşturur ve bu lejyon bu sefer Türk ülkelerinin Rus işgalinden kurtarılması için Alman saflarında çarpışır. Ancak Dağcı, Almanların da Ruslardan farklı olmadığını görecektir. Zaten o, Almanların savaşı kaybetme nedenleri arasında, “Girdikleri ülkelerde Almanlar mazlum toplumlara insanca yaklaşmadı!” görüşünü savunur.
  </p>
  <p class="MsoNormal">
   Alman ordusu geri çekilmeye başlayınca Türkistan Lejyonu da dağılır. Artık Ruslar için her biri vatan hainidir. Dağcı ve pek çok Türk, ak toprak olarak niteledikleri Türkiye’ye iltica etmek ister; lakin dönemin iktidarı “Türkiye’nin dışında Türk olmadığını” iddia ederek bu talepleri geri çevirir. Yalnızca, birinci dereceden akrabalarının Türkiye’de olduğunu ispat edebilen bir azınlık Türkiye’ye girebilir. Türkiye hayalleri gerçekleşmeyen Dağcı, savaş sırasında tanıştığı Polonyalı eşi Regina ile birlikte Kızılhaç aracılığıyla Londra’ya gider ve zorlu bir hayata başlar. Uzun süre lokantacılık yapan Dağcı, bu süreçte eserler yazarak Türkiye’ye gönderir. Yaşar Nabi döneminde ona kapılarını açan Varlık Yayınları, Yaşar Nabi’den sonra sosyalist bir çizgiye kayınca, sağ görüşlü-milliyetçi olarak niteledikleri Dağcı’nın eserlerini basmaktan vazgeçer. Ta ki Ötüken Neşriyat, 1980’lerin sonlarında Dağcı’yı yeniden Türkiyeli okurlarıyla buluşturana kadar bu hasret sürer. Dağcı, ‘Anneme Mektuplar’ adlı romanıyla 1988’de Türkiye’de yılın romancısı seçilir. Uzun yıllara yayılan bir süreçte aralarında en başarılı eseri sayılan ‘Onlar da İnsandı’ ile birlikte “Yansılar” serisi, “Yoldaşlar”, “Biz Beraber Geçtik Bu Yolu”, “O Topraklar Bizimdi”, “Hatıralarda” gibi eserleri art arda yayımlanır.
  </p>
  <p class="MsoNormal">
  </p>
  <p class="MsoNormal">
   II. Dünya Savaşı’na katıldık mı?
  </p>
  <p class="MsoNormal">
   II. Dünya Savaşı’nın en fazla can kaybı yaşayan milletlerinden birinin Türkler olduğunu kaçımız biliyoruz acaba? Bize tarih derslerinde Türkiye’nin II. Dünya Savaşı’na girmediği anlatılıyor. Bu bir bakıma doğrudur ancak kesinlikle eksik bir bilgidir... Evet, belki Türkiye bu savaşa dâhil olmamıştır ama gerek Dağcı’nın gerekse de Kırgız yazar Cengiz Aytmatov’un eserlerinden de anlaşılıyor ki savaş Türk dünyasını derinden etkilemiştir.
  </p>
  <p class="MsoNormal">
   Bu gerçeğin ifşası için ‘İyi ki Cengiz Dağcı’nın eserleri varmış’ diyor insan. Edebiyatın ne kadar önemli bir araç olduğunun en güzel örneklerinden biri de onun yaşadıkları olsa gerek. Derin bir trajedi var ortada ve bunun kurbanı yüz binlerce insan. Fakat o acıyı hissettirebilecek bir şeyler eksik kalıyor; unutuluyor. Ama Dağcı, Kırım’ın ve Türklerin II. Dünya Savaşı’ndaki hafızası oluyor âdeta ve eserlerinde büyük bir haksızlığı, zulmü ve soykırımı bütün dünyaya ilan ediyor!
  </p>
  <p class="MsoNormal">
   Dağcı hakkında kitaplar yazıldı, eserlerinin tahlilleri yapıldı. En son geçen yıl İstanbul’da çok önemli bir sempozyum gerçekleştirildi. Akademik çalışmalar da mevcut ve bunlar devam edecektir. Türkçenin en iyi romancılarından olup olmadığı izafi bir durum ve belki de bunun hiçbir önemi yok. Çünkü o, yok sayılan, ezilen, yurdundan sürülen bir toplumun sesi oldu. Bizim gibi sözlü kültürün yaygın olduğu bir milletin tarihine şerh düştü ve II. Dünya Savaşı’nın bizce pek bilinmeyen bir tarafını ortaya koydu. Sıradan ve sade bir hayat yaşayan Dağcı, Kasım 2005’te evine sürpriz bir ziyaret yapan dönemin Kültür ve Turizm Bakanı Atilla Koç’u ağırlarken çok heyecanlanmış ve mutlu olmuştu.
  </p>
  <p class="MsoNormal">
   Dağcı, 60 yıldan fazla hasretiyle yaşadığı vatanına sonunda kavuştu. Hüzünlü bir vuslat oldu bu. Vefatının akabinde devreye giren Türk Dışişleri Bakanlığı, Londra’daki cenaze namazının ardından naaşı önce Türkiye’ye, sonra da Kırım’a getirdi ve büyük yazar 2 Ekim Pazar günü, yurdunda, Kırım’da toprağa verildi. Kız kardeşi Ayşe ve Kırım milletvekili Mustafa Cemil Kırımoğlu’nun tertip ettiği cenaze için Kızıltaş Müslüman mezarlığı seçilmişti. Dağcı hafta sonu Eskişehir’de Kırımlılar Derneği tarafından da anılmıştı. Gelinkayası, Ayı Dağı, Gurzuf, Kızıltaş, Demirci, Aluşta, Ayvasıl, Yalta ve binbir güçlükle geri dönen Kırımlılar, hemşehrilerine kavuştu artık!
  </p>
  <p class="MsoNormal">
   Son olarak sözü Dağcı’nın eserlerini ticari kaygı gözetmeksizin Türk okurlarıyla buluşturan Ötüken Neşriyat’ın Genel Yayın Müdürü Erol Kılınç’a bırakalım: “Cengiz Dağcı, 91 yıllık çileli ömrünü tamamlayıp ebediyet âlemine göçtü. Londra sokaklarında sefaletle mücadele ederken, ülkesindeki kendi insanları da Sibirya tundralarında hayatta kalma mücadelesinde çırpınıyordu! Dağcı, bu ölçüsü tayin edilemez acıları kendi diliyle dertleşecek bir imkândan da mahrum olarak yaşadı ve sadece kendi ‘İçindeki Ben’ ile konuşabildi. Bundan da işte yirmi küsur eser çıktı. Mesela ‘Anneme Mektuplar’… Anne kim? Kırım… Hayallerinde kalmış anası. O Türkçenin yalnız kahramanı! Yalnız Türkçenin değil; Kırım’ın, şanlı bir mazisi olan bir milletin ve ülkenin sesidir.”
  </p>
  <p class="MsoNormal">
   Devam ediyor Erol Kılınç: “Cengiz Dağcı’yı biz, Varlık’tayken kıskanarak ve Yaşar Nabi’ye şükran duyarak okuduk. Daha sonra yayını kesilince üzüldük. Fakat Dağcı’nın müracaatı ile heyecanla işe koyulduk. İşlerin çok kötü olduğu bir ihtilal sonrası dönemde art arda kitaplarını yayımladık. Satışları az da olsa yayımlamanın mutluluğu bize yetti. Sonradan bu yayın ısrarımız onun tiryakilerini oluşturdu; kalitesi kendine okuyucu buldu.”
  </p>
 </p>
</font>

## Yorumlar

### ADNAN KURT, 2011-10-04
> Evet, yazınızı okudum. Ve duygulanarak çok ağladım. Dünya şunu iyi bilmeli. Dünyada diyasporaya uğrayan en çok millet hangisi derlerse hiç şüphesiz Kırım Hanlığının evlatları Kırım Türkleri ve Tatar milletidir. Bugün çoğunluğu Türkiye’de olmak üzere dünyanın çeşitli bölgelerine savrulmuş buğday tane...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=DAA85DBA50CAAA7E045AE81EC4872009?newsId=30634), [web.archive.org (arşiv bağlantısı)](http://web.archive.org/web/20111006002055/http://www.aksiyon.com.tr:80/aksiyon/newsDetail_getNewsById.action;jsessionid=DAA85DBA50CAAA7E045AE81EC4872009?newsId=30634)
