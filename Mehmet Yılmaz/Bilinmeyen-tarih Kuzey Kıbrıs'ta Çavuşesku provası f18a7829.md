# Kuzey Kıbrıs’ta Çavuşesku provası

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20030627063208im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030627063208im_/http://www.aksiyon.com.tr/resim/39/26.jpg" vspace="5"/>
  </p>
 </font>
 <font class="content">
  ‘Denktaş döneminin sona ermesine tanık oluyoruz. Bu muhalefet tıpkı Romanya diktatörü Çavuşesku’yu deviren hareket gibi büyük bir çığa dönüşebilir.’ Bu sözler, Kıbrıs Rum Kesimi Dışişleri Bakanı Yannis Kasulides’e ait. Kıbrıslı Rumların memnuniyetini açığa çıkaran bu ifadeler, geçen hafta Lefkoşa’da yapılan ve onbinlerce kişinin katıldığı miting sonrası ağızdan kaçırılmış bir söze pek benzemiyor.
 </font>
 <p>
  <font class="content">
   Tam tersine, bir gün sonra KKTC Cumhurbaşkanı Rauf Denktaş ile müzakere masasına oturacak olan Rum tarafının ne tür niyetlere sahip bulunduğunu, barış görüşmelerine nasıl bir halet—i ruhiye içinde hazırlandıklarını gösteriyor.
   <br/>
   <br/>
   Geçen haftaki miting, Aralık 2002 tarihinde yapılan Avrupa Birliği zirvesi sonrası Lefkoşa’da gerçekleştirilen ikinci büyük gösteri. Yabancı ajanslara göre birinci mitinge 30 bin kişi katılmıştı. İkincisinde ise bu sayı neredeyse ikiye katlandı. Zaten, Yunanistan Dışişleri Bakanı Papandreu’yu duygulandıran, Kasulides’i de heyecanlandıran bu rakam olsa gerek. Hatta ABD’nin bile ‘eylemciler doğru olanı yaptı’ şeklinde bir açıklama yapma ihtiyacı duymasını da bu minvalde değerlendirmek mümkün.
   <br/>
   <br/>
   Mitinge katılan onbinler, Denktaş’a ‘28 Şubat’a kadar bir anlaşma yapması ya da istifa etmesi’ yönünde çağrıda bulundu. Sol görüşlü sivil toplum örgütleri tarafından organize edilen gösteriye katılımı artırmak için sendikalar, devlet daireleri ve okullarda greve gitti, esnaf da kepenk indirdi. Gençlerin, AB bayraklarının taşındığı mitingi ‘geleceklerini kurtarma operasyonu’ olarak nitelediğini; BM tarafından tanınan ve ‘Kıbrıs’ devletini simgeleyen bayrağın gösteri sırasında boy gösterdiğini de hatırlatmakta fayda var.
   <br/>
   <br/>
   Denktaş’a Çavuşesku benzetmesi
   <br/>
   <br/>
   Fakat, asıl üzerinde durulması gereken husus ise kaçırılmış durumda. Kitleleri sokaklara dökerek belli hedeflere ulaşma fikri, çeşitli bölgelerde sahneye konan manipülasyona açık tehlikeli senaryoları akla getiriyor. Bu nedenle, mitingin mahiyetinden ziyade ne anlam ifade ettiği üzerinde durmak daha faydalı olacak. Nitekim Rum Dışişleri Bakanı Kasulides, Denktaş’ı Romanya diktatörü Nikolae Çavuşesku’ya benzeterek gönlünden geçenleri yansıttı. KKTC’de bundan sonra neler olabileceğini kestirebilmenin yolu, Kasulides’in işaret ettiği tarihi gerçeğe bakmaktan geçiyor bir bakıma.
   <br/>
   <br/>
   Soğuk Savaş yıllarında, Romanya’yı demir yumrukla yöneten diktatör Çavuşesku ve hırslı eşi Elena, ülkenin zenginliklerini çarçur etmiş, halk da fakir düşmüştü. Ekonomik sıkıntı içindeki Romenler, 1989’un sonlarına doğru Çavuşesku yönetimine karşı ayaklandılar ve günlerce yönetim aleyhine gösteriler düzenlediler. Ancak, halkın yoğun baskılarına rağmen Bükreş’teki yönetim bir türlü devrilememişti. İmdada medyaya ‘bomba’ gibi düşen bir haber yetişti.
   <br/>
   <br/>
   Macar asıllıların yaşadığı ve sık sık etnik gerilimlerin olduğu Temeşvar’dan gelen bir kare fotoğraf durumu aniden değiştirdi. Bu fotoğraflı haberde, Çavuşesku’nun Temeşvar’da gösteri yapan halka ateş açılmasını emrettiği belirtiliyor ve bu bilgi Çavuşesku’nun adamlarınca öldürüldüğü söylenen insanların cesetlerini gösteren bir fotoğrafla destekleniyordu. Sözkonusu yayınlarla birlikte halkın tepkisi daha da büyüdü ve gösterilere uzaktan seyredenlerin de katılması sağlandı. Sonunda beklenen netice elde edildi ve Doğu Avrupa’nın reformlara direnen ülkesi Romanya’da halkla birlikte hareket eden ordu birlikleri Bükreş’i ele geçirdi. Çatışmaların yaşandığı bir sırada helikopterle kaçmaya çalışan Romanya Devlet Başkanı Çavuşesku ve eşi Elena yakalanarak 25 Aralık 1989’da kurşuna dizildi. Halbuki, olaylar yatıştıktan sonra anlaşılmıştı ki, birileri bir morgda bulunan ve çeşitli sebeplerle ölmüş insan cesetlerini boş bir alana dizmiş ve çektikleri fotoğrafı servise koymuştu. Bütün dünyaya yayılan bu tek kare fotoğrafla halkın gösterilere katılımı sağlanmış ve Romanya diktatörü devrilerek ülkeye ‘demokrasi’ getirilmişti.
   <br/>
   <br/>
   KKTC’de neler oluyor?
   <br/>
   <br/>
   Elbette, KKTC’deki durum Romanya’da yaşananlardan oldukça farklı. Herşeyden önce Lefkoşa’da bir diktatör bulunmuyor. Ayrıca, seçilmiş bir devlet başkanı, halkın oyları ile üyeleri belirlenen bir meclis ve hükümet sözkonusu. Fakat verdiği tepkiye bakınca halkın Romanya’dakine benzer bazı davranışlar sergilediğini söyleyebiliriz. Bu nedenle de KKTC’de neler olup bittiğini doğru analiz edebilmek için Kıbrıs gerçeğine yakından bakmak ve halkın toplumsal geçmişi ile ileriye dönük yönelimlerini irdelemek kaçınılmaz görünüyor.
   <br/>
   <br/>
   İlk olarak vurgulamak gerekirse Kıbrıs uyuşmazlığı, AB’nin taraf olması ile Rum—Türk, Yunanistan—Türkiye denklemi dışına çıkmış durumda. Özellikle, Kopenhag’da Rumlara AB’ye üyelik yolunun açılması, Türk toplumunun gelecek adına kurguladığı beklentilerini kökünden değiştirdi. Ekonomik sıkıntı içindeki halk, bugün, Rumlarla birlikte AB’ye üye olmanın ve hayat standartlarını yükseltmenin hayalini kuruyor. Bu hedefe ulaşabilmek için de uzun vadeli stratejileri dikkate almadan bir an evvel iki toplum arasında barış anlaşması yapılmasını istiyor.
   <br/>
   <br/>
   29 yıldır devam eden ekonomik ambargo
   <br/>
   <br/>
   Adadaki Türk toplumunun Rumlarla birlikte AB üyeliğini istemesinin altında ekonomik refah ve sosyal güvenceler elde etme isteği yatıyor. Bu talebe meşrûiyet zemini hazırlayan unsur ise Türk kesimindeki ekonomik durgunluk ve Rumların verdiği çeşitli vaatler. Ekonomik sıkıntılarla ilgili olarak Rumlarla Türkler arasında yapılan mukayeseler, genelde kişi başına düşen milli gelir arasındaki fark esas alınarak yapılıyor. Halbuki unutulan bir gerçek var. Türk tarafı yaklaşık 29 yıldır ekonomik ambargo altında. Üstelik, bugüne kadar sanayileşme için gerekli yatırımlar yapılmadığı gibi Türkiye’den gönderilen yıllık yüzmilyonlarca doların da iç siyasi çekişmelere kurban gitmesi cabası.
   <br/>
   <br/>
   KKTC ekonomisini felç eden asıl gelişme ise Tansu Çiller’in başbakanlığı döneminde yaşandı. Zira, 1994 yılında İngiliz ve Rumların çabaları ile Avrupa Birliği Adalet Divanı’ndan çıkarılan bir kararla KKTC’nin AB ülkelerine ihracatı tamamen yasaklandı. Çiller başkanlığındaki hükümet, o dönemde ‘Gümrük Birliği’ne giriyoruz, artık AB üyesi olduk’ şeklinde özetlenebilecek bir politika izlediği için KKTC’nin karşı karşıya kaldığı bu sorunla ilgilenmedi. Böylece, sınırlı olarak yapılan tekstil ve tarım ürünleri ihracatı tamamen durdu ve ada ekonomisi büyük zarar gördü. Gelir dağılımı bozuldu, sosyal dengeler sarsıldı.
   <br/>
   <br/>
   Ancak şu gerçeği de unutmamak lazım. Kıbrıs’ta bugün kişi başına düşen milli gelir 5 bin dolar civarında. Bu rakam Türkiye ile kıyaslandığında oldukça yüksek; Rum kesimi ile karşılaştırıldığında ise hayli düşük. Hemen her ailenin biri jeep olmak üzere iki adet arabaya sahip olduğunu hatırlatmakta da fayda var.
   <br/>
   <br/>
   Türk toplumundaki kutuplaşma
   <br/>
   <br/>
   Diğer yandan, Türk toplumunda ciddi bir kutuplaşma sözkonusu. Özellikle, kendilerini adalı olarak tanımlayanlarla Türkiye’den gelenler arasında bir soğuk savaş yaşanıyor. Adalı kimliğini savunanların çoğunluğunun 1960’lı yıllarda Türkiye’de eğitim görürken Marksist ideolojiyi benimseyen kişilerden oluştuğu gözleniyor. Adaya döndükten sonra görüşlerini sendika, dernek, vakıf ve partiler gibi çeşitli kurumlar altında dile getiren bu kişiler, adadaki sorunun temelinde Türkiye’nin müdahalesinin yattığı konusunda ısrar ediyor.
   <br/>
   <br/>
   Türk kimliği yerine adalı kimliğini ikâme etmeye çalışırken halk oyunları ve türkü etkinlikleri gibi çeşitli figürler kullanılıyor. Adalı kimliği oluşturabilmek için iki toplumu bir araya getirmek büyük önem arz ediyor. Bu amaçla, Ledra Palas ve Pile’de iki toplumdan kişilerin katılımı ile bir koro oluşturmak gibi çeşitli etkinlikler düzenleniyor. Bu tür organizasyonlar da, 41 kuruluşun katılımı ile oluşturulan ‘Bu Memleket Bizim Platformu’ gibi yapılanmalar çerçevesinde yürütülüyor. Kutuplaşmanın boyutlarını vurgulamak için 174 üst düzey kamu görevlisinden sadece 4’ünün, parlamentodaki 50 milletvekilinden de yalnızca 4’ünün Türkiye’den gelen kişiler olduğunu söylemek yeterli olur herhalde.
   <br/>
   <br/>
   Yanısıra Rumların yaptığı çalışmalar da büyük önem arz ediyor. Türk toplumunu içerden çökertmek için Rum kesimi, adanın kuzeyinde yaşayanlara Rum pasaportu verme politikasını yürürlüğe soktu bundan bir süre önce. Bir ara ciddi bir talebe dönüşen bu furya Kasım 2000 tarihinde başladı ve 2001 yılında hız kazandı. Hatta Rum yönetimi, Kopenhag zirvesi sonrasında hızını alamamış ve KKTC’yi devre dışı bırakacak ekonomik açılım paketi hazırlamıştı. Ancak, AB’nin devreye girmesi ile bu politika şimdilik askıya alınmış durumda. Buna göre Rumların, Kıbrıslı Türklere yönelik hazırladığı önlemler arasında, Türklere pasaport verilmesi; Türk tarafından balık, av ürünleri ve diğer bazı ticari malların serbest dolaşımına izin verilmesi bulunuyordu.
   <br/>
   <br/>
   Sonuç olarak, Kıbrıs’taki Türk toplumu içerden ve dışardan gelebilecek ciddi tehditlerle karşı karşıya. Her ne kadar yüksek eğitim seviyesine sahip olsa da kültürel anlamda zayıf olması halkın kendi çıkarlarını ön planda tutan bir topluluk görüntüsü çizmesine yol açıyor. 30 yaş altındaki insanların daha önce çekilen sıkıntılara şahit olmaması ve herşeyi hazır bulması da bunda önemli bir faktör. Siyasi iktidarların adalı kimliğine karşı milli ve manevi değerlere önem veren politikalar izlememesi de bugün çok arzu edilen ulusal birliği sağlama konusunda yetersiz kalınmasının temel sebebini oluşturuyor.
   <br/>
   <br/>
   Görünen tabloya göre Rumların Türkiye’nin ve Kıbrıs’taki Türk toplumunun aleyhine yürüttüğü psikolojik harekât epey başarılı olmuş. Artık Türkiye’nin, şimdiye kadar izlediği politikaları gözden geçirerek yeni politikalar üretmesi gerekiyor.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2328), [web.archive.org (arşiv bağlantısı)](http://web.archive.org/web/20030627063208/http://www.aksiyon.com.tr:80/detay.php?id=2328)
