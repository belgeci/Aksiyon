# Vilayet gibi futbolcular!

*Mehmet Yılmaz 2012.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu sezon 29 ilimizin profesyonel futbol liglerinde takımı bulunmuyor. Süper Lig’de forma giyen bazı futbolcular, sırtlarında taşıdıkları plakalarla bu illerin bazılarını âdeta tek başlarına temsil ediyor.
  </font>
 </div>
 <div id="newsText">
  <font class="detail-text">
   <p>
    Ülkemizin 81 vilayetinden 29’unun profesyonel liglerde futbol takımı bulunmuyor. Bu da yüzde 35,8’lik büyük bir paya tekabül ediyor. Ancak Süper Lig’de forma giyen bazı futbolcular, sırtlarında taşıdıkları ve memleketlerine ait olan forma numaralarıyla o vilayetleri âdeta tek başlarına temsil ediyorlar bu büyük futbol arenasında. Mesela kimler mi?
   </p>
   <p>
    IĞDIRLI Servet Çetin
   </p>
   <p>
    Iğdır’ın Tuzluca ilçesinde 17 Mart 1981’de dünyaya gelen Servet Çetin, kalabalık bir ailenin evladıdır. İlçenin kahir ekseriyeti gibi o da bir Azerbaycan Türk’üdür. Futbola Kartalspor altyapısında başlayan Servet, güçlü fiziği ile dikkatleri çekmiştir. Sonrasında Göztepe formasıyla Süper Lig’de boy gösterir. 2001-03 arasında Denizlispor’daki üstün formu onu Millî Takım’a ve Fenerbahçe’ye taşır. Fenerbahçe’de 3 sezon forma giyip 2 şampiyonluk yaşadıktan sonra gözden düşer ve Sivasspor’a gönderilir. Ancak Sivas’ta yeniden kendini bulup ertesi sezon Galatasaray’a transfer olur. 2007-08’deki şampiyonlukta en büyük paya sahiptir. O dönemden itibaren Galatasaray ve Millî Takım’ın sürekli oynayan stoperidir. Servet, Göztepe’de oynarken, Iğdır’ın il olmadan bağlı bulunduğu Kars’ın plaka kodunu (36) sırtında taşır. Denizlispor’da ise 76’yı tercih eder formasında. Fenerbahçe yıllarında ise bir sezon 28, iki sezon ise 3 numarayı tercih eder. Ancak 2006’dan itibaren önce Sivas’ta, ardından ise Galatasaray’da kendisiyle özdeşleşecek olan 76’yı devamlı olarak giyer. Iğdırspor, 1998-2004 yılları arasında 2’si 2. Lig, 5’i 3. Lig’de olmak üzere 7 sezon profesyonel liglerde mücadele etmiş bir takımken; 76, Servet’in memleketi Iğdır’ın günümüz için Türk futbol piyasasındaki tek nişanesidir belki de…
   </p>
   <p>
    Tuncelili Selçuk Şahin
   </p>
   <p>
    Selçuk Şahin, 31 Ocak 1981 tarihinde Tunceli’de doğar. Profesyonel futbol hayatına 3. Lig takımlarından Silifkespor’da başlar ve ardından 2. Lig ekibi Hatayspor’a transfer olarak iki sezon burada top koşturur. 2001-03 yılları arasında İstanbulspor ve Ümit Millî Takım’da oynadıktan sonra kendisine hem A Millî Takım’ın hem de Fenerbahçe’nin kapısı açılır. 2003-04 sezonunda geldiği Fenerbahçe’de 9. sezonunu geçirmektedir. Selçuk, İstanbulspor da dâhil bundan önceki 10 Süper Lig sezonunda da 21 numaralı formayı giymişti. Ancak bu sezon memleketi Tunceli’nin plaka kodu olan 62’yi tercih etti ve böylece 1993’ten bu yana profesyonel bir futbol takımının olmadığı Tunceli’yi tek başına temsil etmiş oldu Süper Lig’de.
   </p>
   <p>
    Erzincanlı Deniz Barış
   </p>
   <p>
    “Eğin dedikleri de kurban, küçük bir şehir ölem ölem” der türküde. Eğin dediklerine günümüzde Kemah da deniyor. Erzincan’ın bir ilçesi olan Kemah yani… İşte o Kemah’ın, hatta Kemah’ın bağlı olduğu Erzincan’ın profesyonel bir futbol takımı yok bu sezon. Erzincanspor, 1997-98’de Süper Lig kapısından dönmüş, 2009’da ise Amatör Lig’e düşmüş bir takım. Şehir Süper Lig’de yok; ama ilin plaka kodunu uzun yıllardır sırtında taşıyan bir Erzincanlı var: Deniz Barış... 2 Temmuz 1977’de Kemah’ta dünyaya gelen, futbol altyapısını Almanya’da alan ve 2002’ye kadar orada oynayan Deniz, 2002-2004 yılları arasında Gençlerbirliği’nde forma giydi ve takımın altın dönemini oluşturan oyunculardan birisi oldu. Ancak Deniz, orada 25 numaralı formayı giyiyordu. Gelgelelim 2004-05 sezonunda transfer olduğu ve 6 sezon boyunca top oynadığı Fenerbahçe’de bütün dönemlerinde Erzincan’ın plaka kodu olan 24 numarayı çıkarmadı üzerinden. Son iki sezondur bulunduğu Medical Park Antalyaspor’da da yine Erzincan’ı temsil etmeye devam ediyor.
   </p>
   <p>
    Bayburt, Düzce, Ardahan, Nevşehir, Niğde…
   </p>
   <p>
    İstanbul Büyükşehir Belediyespor’un 1987 yılında Düzce’de dünyaya gelen futbolcusu Gökhan Süzen, memleketinin plaka kodu olan 81’i 2006-07’den bu yana bir yıllık kiralık Alibeyköy dönemi hariç sürekli olarak giyiyor. Murat Kalkan ise daha evvel Oftaş ve Gençlerbirliği’nde yaptığı şeyi bu sezon Orduspor’da yapıyor. 1986 doğumlu futbolcu yıllardır hiç aksatmadan memleketi Bayburt’un plaka kodu olan 69’u giyiyor. Eskişehirspor’da ise 2007’den bu yana bir arada oynayan iki isim ilk defa bu sezon bir değişiklik yaptı. Yıllarca memleketi Niğde’nin plaka kodu olan 51’i giyen Koray Arslan, bu sezon 22’yi alırken yine uzun süredir doğum yeri Ardahan’ın plaka kodu olan 75’i giyen kaptan Sezgin Coşkun ise bu sezon 5’i tercih etti.
   </p>
   <p>
    Ayrıca Süper Lig’de uzun yıllar boyunca Galatasaraylı Hakan Ünsal, memleketi Sinop’un 57’sini; Ergün Penbe, Zonguldak’ın 67’sini; Veysel Cihan, oynadığı her takımda Nevşehirliliğini gösteren 50’yi tercih etmişti. Aynı Veysel Cihan şu sıralar Bank Asya 1. Lig takımlarından Boluspor’da ve yine 50 numarayla oynuyor. Veysel’in dışında daha evvel Süper Lig’de de aynı numaralarla seyrettiğimiz Düzceli Fatih Ceylan, 81 numarayla Denizlispor’da memleketini temsil ediyor.
   </p>
   <p>
    Tabii bütün bu saydıklarımız hâlihazırda profesyonel liglerde takımı bulunmayan illerle alakalı oyuncular. Yoksa Türkiye’de forma numarası ile memleket sevdası arasında derin bir muaşaka var ve ortalık 54’ten, 35’ten, 55’ten, 16’dan, 61’den, 34’ten... geçilmiyor.
   </p>
   <p>
   </p>
   <p>
   </p>
   <p>
    <strong>
     Profesyonel Liglerde Takımı Bulunmayan İller ve Plaka Kodları
    </strong>
   </p>
   <p>
    04 Ağrı
   </p>
   <p>
    05 Amasya
   </p>
   <p>
    08 Artvin
   </p>
   <p>
    13 Bitlis
   </p>
   <p>
    15 Burdur
   </p>
   <p>
    22 Edirne
   </p>
   <p>
    24 Erzincan
   </p>
   <p>
    30 Hakkâri
   </p>
   <p>
    32 Isparta
   </p>
   <p>
    40 Kırşehir
   </p>
   <p>
    43 Kütahya
   </p>
   <p>
    49 Muş
   </p>
   <p>
    50 Nevşehir
   </p>
   <p>
    51 Niğde
   </p>
   <p>
    57 Sinop
   </p>
   <p>
    59 Tekirdağ
   </p>
   <p>
    62 Tunceli
   </p>
   <p>
    64 Uşak
   </p>
   <p>
    68 Aksaray
   </p>
   <p>
    69 Bayburt
   </p>
   <p>
    70 Karaman
   </p>
   <p>
    73 Şırnak
   </p>
   <p>
    74 Bartın
   </p>
   <p>
    75 Ardahan
   </p>
   <p>
    76 Iğdır
   </p>
   <p>
    77 Yalova
   </p>
   <p>
    79 Kilis
   </p>
   <p>
    80 Osmaniye
   </p>
   <p>
    81 Düzce
   </p>
  </font>
 </div>
 <div>
 </div>
 <div>
 </div>
</div>


## Yorumlar

### habib yuksel, 12 January 2012, 09:30
> Yeşil sahalarda memleket sevdası ile yanıp tutuşan onlarca futbolcu kardeşlerimiz var, bunlardan biri de bugüne kadar 2. Lig’den öteye geçemeyen Nevşehirspor’da yetişmiş  Veysel Cihan kardeşimizdir. Transfer olduğu kulüplerde her zaman 50 numarayı giyen kardeşimiz tam bir Nevşehir sevdalısıdır.

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31529), [web.archive.org (arşiv bağlantısı)](http://web.archive.org/web/20120129162050/http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31529)
