# Karadeniz’in Fiorentina’sı

*Mehmet Yılmaz 2011.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bank Asya’dan Süper Lig’e yükselen son takım Orduspor oldu. Renklerini İtalya’nın Fiorentina kulübünden alan Mor Menekşeler, çeyrek asırlık hasrete son verdi.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Ankara 19 Mayıs Stadı, tarihî günlerinden birini yaşıyordu. Süper Lig yolcusu son takımı tayin edecek maçta Orduspor ile Gaziantep Büyükşehir Belediyespor karşı karşıya geliyorlardı. Stadın neredeyse tamamı Orduspor taraftarlarınca doldurulmuş, bilhassa Ordu ve İstanbul’dan yola çıkan hemşehriler takımlarını desteklemek için başkentte buluşmuşlardı. Herkes maçın uzatmaya gideceğini düşünürken sahneye Ahmet Kuru çıktı ve Ordu’yu Süper Lig’e terfi ettiren golü attı. Gerisi ise büyük bir coşku ve sevinç gözyaşlarıydı…
    </p>
    <p class="MsoNormal">
     Orduspor, 1967’de kurulmuş bir futbol takımı. Mor-beyaz olan renklerini o dönemlerde Avrupa’da başarılar yaşayan Fiorentina’dan almış ve hatta onlarla aynı lakabı da kullanmaya başlamış: Mor Menekşeler… Geçtiğimiz aylarda Fiorentina ile işbirliği anlaşması da imzalayan Orduspor, Karadeniz futbolunu domine eden Trabzonspor ve Samsunspor’un gölgesinde kalmış olsa da 1970 ve 80’lerde 9 sezon boyunca Süper Lig’de yer almış, Milli Takım’a oyuncu vermiş, hatta UEFA Kupası’na bile katılmış bir takım. Süper Lig (eski adıyla 1. Lig) tarihinde toplam 284 müsabakaya çıkıp 86 galibiyet, 79 beraberlik ve 119 mağlubiyet yaşadılar. Attıkları 240 gole karşılık kalelerinde 335 gol gördüler. 3 puanlık sistemdeyse hiç oynamadılar.
    </p>
    <p class="MsoNormal">
     Orduspor, Süper Lig’deki ilk maçını, 7 Eylül 1975’te komşu Giresunspor’la kendi evinde oynadı ve sahadan 2-1 galip ayrıldı. Süper Lig’deki son maçında ise bir diğer komşusu Samsunspor ile karşılaştı. 1 Haziran 1986 tarihinde Ordu’daki maçı Samsunspor, Tanju Çolak’ın attığı gollerle 2-1 kazandı.
    </p>
    <p class="MsoNormal">
     Samsunspor ve Mersin İdman Yurdu’nun ardından Süper Lig bileti alan Orduspor, maçlarını 19 Eylül Stadı’nda oynuyor. Stat ışıklandırması bu sezon tamamlandı ve ilk gece maçlarını terfi maçlarında Çaykur Rizespor’a karşı oynadılar. Genelde dolu tribünlere oynayan takıma şehirde büyük bir ilgi gösteriliyor. Ordu seyircisinin bir başka özelliği ise misafirperverlikleri. Centilmen bir seyirci topluluğuna sahip olan Ordu’da, mesela geçen sezon Galatasaray’la oynanan Türkiye Kupası maçında iki takım taraftarları birlikte oturmuş ve ortak atkı yaptırıp takım bayraklarını birlikte dalgalandırmışlardı. Ancak bazen tribün olayları da olmuyor değil. Komşu takım Giresunspor ile bir rekabetleri söz konusu ki bu yükseliş Giresun’da da hedef artırımına neden olabilir. Ayrıca ilçesinin takımı olmasına rağmen Ünyespor’la da pek anlaşabildikleri söylenemez. Ünyespor bu sezon yükselme maçlarıyla 2. Lig’e terfi etti. Samsunspor, Çarşambaspor, Ünyespor, Orduspor derken 150 kilometrelik sahil güzergâhı şampiyonluklarla coştu bu sezon.
    </p>
    <p class="MsoNormal">
     1986’daki düşüşten sonra uzun yıllar alt liglerde oynayan Orduspor, 2000’lerin başında 3. Lig’e kadar geriledi. Ancak 2004-05 sezonunda teknik direktör Yücel İldiz ile birlikte art arda kazanma rekorunu kırarak Bank Asya 1. Lig’e yükselmişlerdi. Hatta o sezon çok konuşulan, etkisi bugün de süren yarım kalan bir Eskişehirspor maçı oynamışlardı. 2005-06 se-zonunda Süper Lig’e terfi maçları oynayan Orduspor, yarı finalde İzmir temsilcisi Altay’a 1-0 kaybetmişti. Sonrasındaki 5 sezon boyunca hep üst sıraları hedeflediler ama ilk 6’ya bir türlü giremediler.
    </p>
    <p class="MsoNormal">
     Orduspor Başkanı Nedim Türkmen, bu sezon başındaki amaç için yine Süper Lig’i belirledi. Sezona Uğur Tütüneker’le girildi. İlk devreyi 3. sırada bitirdiler ancak ikinci devre istikrar tutturulamadı bir türlü. Nitekim 2-2 biten Kartalspor maçı sonrası Tütüneker ile yollar ayrıldı. Takımın başına Metin Diyadin getirildi. Ligin 27. haftasına girilmişti ve Diyadin’le oynanan ilk 4 maç beraberlikle geçildi. Artık tek hedef ilk 6 içinde yer almaktı ve bu başarıldı. Bu arada Diyadin, 2006-07’de Gençlerbirliği Oftaş, 2007-08’de ise Eskişehirspor’la sezona başlamış ancak ligin son bölümlerinde görevine son verilmişti. Her iki takım da sezon sonunda şampiyonluğa ulaşmıştı. Bu anlamda Diyadin için süreç tersten işledi denilebilir.
    </p>
    <p class="MsoNormal">
     Özetle, Karadeniz’in bu güzel sahil şehri, sadece sakinlerini değil, gurbetçilerini de çok büyük bir mutluluğa eriştirdi ve çeyrek asrı bulan Süper Lig hasretini dindirdi. Bundan sonra neler olacağını ise zaman gösterecek. Çünkü şimdi Ordu için sevinme vakti!
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29603-karadenizin-fiorentinasi.html), [web.archive.org (arşiv bağlantısı)](http://web.archive.org/web/20131029040354/http://www.aksiyon.com.tr:80/aksiyon/haber-29603-karadenizin-fiorentinasi.html)
