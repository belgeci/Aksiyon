# Ayaş Tüneli’nde türbülans

*Mehmet Yılmaz 2006.02.27*

<div>
 <p>
  <font>
   Geçen hafta burada şubatın soğuğundan, martın ayazından bahsetmiştik, medyada yer alan birkaç haberi nazarınıza vererek. Amacımız toplumsal vakalardan yola çıkarak Türkiye'nin dip dalgasında meydana gelen ve gün yüzüne yansıyan birtakım çalkantılara dikkat çekmekti. Bu hafta aynı konuya temas etmenin faydalı olacağını düşünüyorum. Özellikle Ankara'da ortaya çıkan Sauna Çetesi ile ilgili birbirinden ilginç bilgileri gördükten sonra…
   <br/>
   <br/>
   Başkentteki bazı masaj salonlarına yönelik şantaj iddialarıyla başlayan bir operasyonun sonucu ortaya çıkarıldı söz konusu çete. Grubun önemini artıran en önemli faktör iki güvenlik görevlisinin, Özel Kuvvetler Komutanlığı'nda görevli Yüzbaşı Nuri Bozkır ile eski Emniyet Genel Müdür Vekili Ertuğrul Çakır'ın, bu yasa dışı yapılanma içinde yer alması.
   <br>
    <br>
     Sadece yer almaları mı? Değil elbette… İnsanı hayretler içinde bırakan asıl konu, Yüzbaşı Nuri Bozkır'ın, çete üyelerine istihbarat ve gayr-i nizami harp dersi vermesi; bu amaçla CD hazırladığının tespit edilmesi; CD'lerde, iki bakanla AK Partili ve CHP'li milletvekillerinin yakın takibe alınması ve haklarında istihbarî notlar tutulması…
     <br>
      <br>
       Daha vahimi ise çeteye askerî ve ideolojik eğitim verildiği belirlenen CD'lerde yer alan bir başka ayrıntıda gizli. Basına yansıyan bilgilere göre, Ankara hakkında detaylı bir etüt çalışması yapılmış söz konusu grup tarafından. Başkent değişik bölgelere ayrılmış. Her bölgeye bir sorumlu atanmış. Ardından bu bölgelerin demografik yapısı hakkında detaylı bir çalışma yürütülmüş.
       <br>
        <br>
         Başka neler yapılmış…
         <br/>
         <br/>
         Küre Operasyonu'nda gözaltına alınan çetenin elebaşısı Kasım Zengin'in ifadelerine göre, grubun üyelerine askerî ve ideolojik derslerin yanı sıra bomba ve silah eğitimi de verilmiş. Çete üyelerinin ev ve iş yerlerinde yapılan aramalarda ele geçirilen silahlar (4 ruhsatsız tabanca, 1 kalaşnikof marka tüfek) ile TNT kalıpları ve A-4 plastik patlayıcılar olayın vahametini yeteri kadar gözler önüne seriyor zaten.
         <br/>
         <br/>
         Gayr-i nizami harp eğitiminin yeri ise Ankara'daki Ayaş Tüneli… Ortaya saçılan iddialara göre burada ölüm cezaları infaz edilmiş cesetler Düzce'ye götürülmüş… Duyunca insanı dehşete düşüren bilgiler bunlar.
         <br/>
         <br/>
         Ama bütün bunların kamuoyuna, çeteyle ilgili olarak adı geçen türkücü İbrahim Tatlıses'in ön plana çıkarılarak verilmesi oldukça manidar. Acaba hadisenin büyüklüğü gizlenmeye mi çalışılıyor intibaı uyandırıyor zihinlerde çünkü. Susurluk'ta yaşananlardan sonra Türkiye'deki "çeteler" konusunda gelinen nokta dikkate alındığında şüphesiz böyle bir kuşku gayet normal.
         <br/>
         <br/>
         Biz de dergi olarak bu hafta kapak dosyamızda bu konuyu inceleyerek, Ankara'da yaşananların ne manaya geldiğini irdelemeye çalıştık. Umarım okurlarımız için faydalı olur.
         <br/>
         <br/>
         ***
         <br/>
         <br/>
         Sadece kapaklarımızla değil, dergide yer alan her dosyamızla hem bilgiyi hem de analizi birlikte vermeye çalışıyoruz okurlarımıza. Sanırım dikkatinizden kaçmıyordur; her hafta birbirinden ilginç dosyalara imza atıyor arkadaşlarımız. Türkiye'nin en önemli konularını bir doktor titizliğiyle inceliyor, ülkemizin önde gelen isimleriyle nitelikli söyleşiler yapıyorlar. İstanbul ve Ankara'daki her bir arkadaşımızın azami gayret gösterdiği ortada. Yoksa bu kadar dolu dolu bir dergiyi çıkarmak mümkün olur muydu hiç? Hem de her hafta düşmeyen temposuyla…
         <br/>
         <br/>
         Hepsi birbirinden değerli arkadaşlarımı sizlerin huzurunda bir kez daha tebrik ve takdir ediyorum, samimi çabaları ve üretkenlikleri için…
         <br/>
         <br/>
         İyi haftalar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2252 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23477), [web.archive.org (arşiv bağlantısı)](http://web.archive.org/web/20060513152717/http://www.aksiyon.com.tr:80/yazdir.php?id=23477)
