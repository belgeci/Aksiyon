# Rejim katil futbol tatil

*Mehmet Yılmaz 2011.08.22*

<font class="agenda2NewsSpot">
 <span>
  Nisandan bu yana iç karışıklıkların sürdüğü, rejimin halka silah doğrulttuğu, yüzlerce sivilin öldüğü, binlercesinin göç ettiği Suriye’de günlük hayat gibi futbol da durmuş vaziyette.
 </span>
</font>
<font class="newsDetail">
 <p>
  <p class="BasicParagraph">
   <span>
    Suriye Devlet Başkanı Beşar Esed, büyük bir yanlışın içerisinde. Kendi halkına, sivil insanlara, üstelik mübarek ramazan ayında bombalar yağdırıyor. İlkbaharla birlikte halk ayaklanmalarının yaşandığı Suriye’de günlük hayat önemli bir darbe yemiş durumda. Peki, ya futbol ne durumda dersiniz? O da pek farklı değil.
   </span>
  </p>
  <p class="NoParagraphStyle">
   <span>
    Suriye futbolunun bizdeki karşılığı için aslına bakarsanız pek bir şey söylemek güç! Ama yine de bazı şeyler bulabiliyoruz. 2007’de Fenerbahçe’nin Halep Stadı’nın açılışı için gidip El İttihat ile oynadığı dostluk maçı mesela… Büyük bir ilgi ve şaşırtan bir sevgi vardı.
    <span>
    </span>
    Keza Galatasaray’ın UEFA Kupası şampiyonluğunda da Suriye’de benzer bir coşku yaşanmıştı. Pek farkında olmasak da eski Osmanlı coğrafyasında çok ciddi bir Türkiye sempatisi var. Öyle ki Suriyelilerin çoğu Türk takımlarını da tutuyorlar kendi yerel takımları haricinde. 2006’da Suriye’ye oldukça yakın olan şehrimizin takımı Gaziantepspor da sezon açılışını komşusu sayılabilecek Halep’in El İttihat’ı ile oynamıştı. Aynı dönem Suriye takımları da kamp için Mersin’i tercih etmişlerdi. Sonuçta Türkiye, Suriye için sadece sosyal ve siyasi olarak değil, futbol olarak da önemli bir öncü ve örnek durumunda.
   </span>
  </p>
  <p class="NoParagraphStyle">
   <span>
    Suriye futbolu, ortalama bir futbolsever için bilinmezliklerle dolu. Zaten ülkenin dünya çapında şöhretli bir kulübü, futbolcusu veya başarısı bulunmuyor. Türk futbolundaki en bilindik yeri ise Ankara’da 1949 yılında oynayıp 7-0 galip geldiğimiz 1950 Dünya Kupası baraj maçı. İlginçtir, o maç Suriye’nin ilk milli maçı olarak tarihe geçiyor. Yine ilginçtir, Türkiye, o maçın kazananı olarak 1950’de Brezilya’da tertiplenen Dünya Kupası’na katılmaya hak kazanıyor; lakin masraflar, uzaklık ve başarısızlık endişesi gibi sebeplerle gitmiyoruz! Sonuçta Suriye Milli Takımı’nın hiçbir önemli başarısı yok. Dünya Kupası’na hiç gidememişler. 5 defa katıldıkları Asya Futbol Şampiyonası’nda ise ilk turu hiç geçememişler. FIFA sıralamasında ise şu an 104’üncülükte yer alıyorlar.
   </span>
  </p>
  <p class="NoParagraphStyle">
   <span>
    Suriye Ligi’nin meşhur bir takımı da yok. Lig, 1966’da başlamış. Bu sezon, 45. yılı olması lazımdı; ancak siyasi olaylar ve darbelere bağlı olarak bazı dönemlerde toplam 5 sezon oynanamamış lig. Suriye Ligi, şu anda da kesintiye uğramış durumda. 2010-11 sezonu henüz tamamlanmış değil. Ordunun bombaladığı Hama ve Deir Ez Zor’un 3 takımı var ligde. El Futowa, Ez Zor’un takımı. El Navair ve El Taliya ise Hama’nın... Ayrıca yine bombalamaların olduğu liman şehri Lazkiye’nin de iki takımı bulunuyor: Teşrin ve Hottin… Fakat lig, nisandan bu yana, ülkedeki karışıklıklar nedeniyle durdu ve 2010-11 sezonunun tamamlanması mümkün görünmüyor.
   </span>
  </p>
  <p class="NoParagraphStyle">
   <span>
    Suriye’de bu zamana kadar El Jaish’in 11, El Karamah’ın 8, El İttihad’ın 6, Jablah’ın 4, Teşrin, El Futova, Barada ve El Hürriyet’in 2, El Vahda ve Shorta’nın ise 1 şampiyonluğu var. İlk şampiyon İttihad, son şampiyon ise El Jaish. Suriye’de ligler eylül ayının ortasında başlıyor ve ligde 14 takım yer alıyor. Normal sezon mayıs sonunda bitecekti ancak işler hayli karıştı ülkede ve bu futbolu da vurdu.
   </span>
  </p>
  <p class="NoParagraphStyle">
   <span>
    Suriye’nin en başarılı ve her dönemde var olabilen takımı El Jaish. Kırmızı-beyaz renklere sahip olan Şam kulübünün kuruluş tarihi 1947. 11 lig, 7 kupa şampiyonluğunun yanı sıra 2004 yılında da bölgesel AFC’yi (Asya Şampiyonlar Ligi) kazanarak Suriye’nin tek uluslararası kupasının sahibi olmuş. Bölgesel AFC, bir bakıma eskiden düzenlenen Balkan Kupası gibi bir turnuva. “Futbolda Az Gelişmiş Ülkeler Şampiyonlar Kupası” denilebilir. El Karamah ise son dönemde öne çıkan bir takım. 2006 yılında bölgesel değil, gerçek AFC’de, yani Asya Şampiyonlar Ligi’nde final oynamış ama Güney Kore takımı Jeonbuk’a 2-1 ve 0-2 ile kaybetmiş, kökü 1927’ye dayanan bir takım. 8 lig, 8 de kupa zaferi var ve bunların yarısını son 5 yılda elde etmiş. Halep takımı El İttihad’ın ise 6 lig, 8 kupa şampiyonluğu var.
   </span>
  </p>
  <p class="NoParagraphStyle">
   <span>
    Suriye’de lig tatilde idi; ancak yine de milli takım toplandı ve 2014 Dünya Kupası elemelerine hazırlık için 10 Ağustos akşamı Kazakistan’la bir hazırlık maçı yaptı. 1-1 biten maçtan 9 gün sonra şok edici bir haber geldi. FIFA, 2014 Dünya Kupası Asya elemelerinde daha önce İsveç Milli Takımı’nda oynayan George Murad’ı oynatan Suriye’yi diskalifiye etti. Suriye, 2. ön eleme turunda Tacikistan’ı eleyerek gruplara kalmıştı. Kararın ardından Tacikistan, Suriye’nin yerine elemelerde Japonya, Özbekistan ve Kuzey Kore ile birlikte C Grubu’nda mücadele edecek.
   </span>
  </p>
  <p class="NoParagraphStyle">
   <span>
    Suriye futbolunun dünya piyasasındaki belki de tek markası ise bir takım ya da futbolcu değil, bir hakemdi! Ülkesinde ve Asya’da pek çok kritik maç idare eden bir isimdi Cemal El Şerif. 1986 Dünya Kupası’nda Macaristan-Kanada, 1990 Dünya Kupası’nda ABD-Avusturya ve 1994 Dünya Kupası’nda ise Hagi’nin Cordoba’ya unutulmaz bir gol attığı Romanya-Kolombiya ile Rusya-Kamerun ve Bulgaristan-Meksika maçlarını idare eden 1954 doğumlu hakem pek çok uluslararası organizasyonda düdük çalmıştı. El Şerif hakemliği bırakalı çok oldu; ancak yeni nesilden Muhsin Basma kuvvetle muhtemel 2014 Dünya Kupası’nda görev alacak bir hakem.
   </span>
  </p>
 </p>
</font>

## Yorumlar

### nuğman candan, 2011-08-24
> Güzel bir yazı olmuş. Nasıl avrupa takımları doğuya gidip hem para kazanıp hem sempatisini artırıyorsa bizimde tarihten gelen bağlarımızla bu tür ülkelerle işbirliğini artırmamızın hem madddi hem manevi yararları olacaktır.

Kaynak: [www.aksiyon.com.tr](http://www.aksiyon.com.tr:80/aksiyon/haber-30271-213-rejim-katil-futbol-tatil.html), [web.archive.org (arşiv bağlantısı)](http://web.archive.org/web/20120102105025/http://www.aksiyon.com.tr:80/aksiyon/haber-30271-213-rejim-katil-futbol-tatil.html)
