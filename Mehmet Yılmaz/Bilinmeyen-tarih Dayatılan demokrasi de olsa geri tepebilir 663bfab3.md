# "Dayatılan demokrasi de olsa geri tepebilir"

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20041226002804im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041226002804im_/http://www.aksiyon.com.tr/resim/480/46.jpg" vspace="5"/>
  </p>
 </font>
 <font class="content">
  ABD tarafından dillendirilen ‘Büyük Ortadoğu Vizyonu’nu Aksiyon’a değerlendiren Prof. Zekeriya Kurşun, başından beri sun’î ‘hürriyet’ vaatlerine muhatap Arap toplumlarının, yine tepeden ve dayatma şeklinde sunulacak bir demokratikleşme fikrine inanmalarını varsaymanın hayâlperestlik olacağını söylüyor.Bugünlerde dünya kamuoyu, “Büyük Ortadoğu Vizyonu” söylemini tartışıyor. ABD’nin dillendirdiği yeni söylemle hedeflenen amaç, Kuzey Afrika’dan Ortadoğu’ya, Kafkaslardan Orta Asya’ya uzanan coğrafyada demokratik değerleri ikâme etmek.
 </font>
 <p>
  <font class="content">
   Farklı dinî inanışların, kültürel yaklaşımların, etnik ve mezhepsel farklılıkların olduğu böylesi devâsa bir coğrafyada, yılların biriktirdiği ve her bölgenin kendi iç siyasî, ekonomik ve toplumsal yapılarının bir yansıması olan büyük problemler “demokrasi” ortak paydasında çözülmek isteniyor. İngiliz sömürge imparatorluğunun tasfiyesi sırasında yapılan düzenlemelere bir tekzip anlamı da taşıyan bu yeni yapılanmanın dikkate alması gereken pek çok bölgesel dinamik söz konusu. Marmara Üniversitesi Tarih Bölümü öğretim üyesi Prof. Dr. Zekeriya Kurşun’la, tarihî tecrübeden hareketle ABD’nin dile getirdiği ve kimilerince 1970’lerde Doğu Bloku’na karşı uygulanan stratejinin bir benzeri olduğu iddia edilen ‘Büyük Ortadoğu Vizyonu’nun geleceğini konuştuk.
   <br/>
   <br/>
   —ABD, Ortadoğu coğrafyası için ‘yeniden şekillendirme’ stratejisini devreye koymuş görünüyor. Bunun, hiç değilse söylem bazında, ana hedefini demokratikleştirme oluşturuyor. Bu demokratikleştirme hareketi ile sömürge döneminin medenîleştirme söylemi arasında içerik ve metod benzerliği kurabilir miyiz?
   <br/>
   <br/>
   Şüphesiz benzerlikler var. Bir kere her iki hareket yaklaşık olarak aynı coğrafyaya yönelmiş durumda. Sömürge arayışlarının başladığı çağlarda “medenîleştirme” kavramı ile aslında “ehilleştirme/ehlîleştirme” kastedilmekteydi. Bu da sömürgeci gücün anlayışını, yaşama tarzını, tüketim biçimini vs. taklit etmekten geçiyordu. Nitekim bu konuda başarı sağlandığı söylenebilir. Ancak sonuçlarının hiçbir tarafı memnun etmediği bugün daha iyi anlaşılıyor.
   <br/>
   <br/>
   —Birincinin başarısız olma sebepleri demokratikleştirme stratejisi için de geçerli olabilir mi?
   <br/>
   <br/>
   Birincisinin başarısızlığı veya başarısı aslında görecelidir. Çünkü yeni yaklaşımların pek çoğu hâlâ geçmiş deneyimler üzerine yapılıyor. Bu da en azından ‘ehilleştirme hareketi’nin başarı ile sonuçlandığının kabul edildiğini göstermekte. Ancak burada önemli olan mesele, ehilleştirmeyi veya bugün özel olarak Arap ülkelerini ve daha genelde İslam ülkelerini demokratikleştirmeyi hedefleyen zihniyetin, bu ülkeleri algılama şeklidir.
   <br/>
   <br/>
   —Algılama sorunu ile küreselleşmeyi mi kastediyorsunuz?
   <br/>
   <br/>
   Evet. Biliyorsunuz küreselleşme, Batı zihniyetinin geliştirdiği modern bir itaat biçimi. Bunun eninde sonunda herkesin “amentüsü” olacağına inanılıyor. İşin ilginç yönü, bu amentünün içeriğinde bütün Batılı değer yargıları var iken, Doğu dünyası tamamen dışlanmıştır. Başka bir ifade ile “küreselleşme” —en azından teorik olarak— evrensel değerlerin bir bileşimi gibi gösterilirken, bu bileşimde, Doğunun ve özellikle İslam dünyasının bir katkısının olamayacağı kabul ediliyor.
   <br/>
   <br/>
   —İslam uygarlığı dünyaya hiç mi katkıda bulunmadı veya gelecekte dünya kültürüne katkı sağlamaktan bu kadar uzak mı?
   <br/>
   <br/>
   Elbette değil, ancak toplumsal hayatlarında, hatta gelenek ve kimliklerinin oluşmasında temel unsur olarak kabul ettikleri İslamiyet karşısında özellikle 11 Eylül’den sonra ortaya çıkan “Amerikancı yorumlar”, Arap topluluklarını —siyasî ve idarî mekanizmaları kastetmiyorum— kendilerine sunulan evrensel değerlerden gittikçe uzaklaştırıyor. Bu da doğal olarak Arap ülkelerinde “demokratikleşme” sürecini etkileyecek olan en önemli boyut bana göre.
   <br/>
   <br/>
   —Bugün Arap ülkelerine hakim olan yönetimler genelde monarşi. Sömürgecilik ve sonrası dönemde ortaya çıkan bu monarşik yönetimler Arap toplumunun dokusuna ne kadar uygun?
   <br/>
   <br/>
   Arap toplumu kavramı sanki homojen bir yapıyı çağrıştırıyor. Halbuki, böyle bir homojenite yok. O yüzden gerek monarşik sistemler ve gerekse cumhuriyet görünümlü monarşilerin ayrı ayrı irdelenmesi lazım. Genel olarak kabilevî toplum kimliğine sahip olan Arap dünyasında monarşik sistemlerin kabul görmesi makûl karşılanabilir. Hatta bir ölçüde normaldir de. Fakat, temel sorun bu sistemlerin meşrûiyet kaynaklarıdır. Nitekim bunlar meşrûiyetlerini doğrudan halktan almadıkları için halklarını, âdeta kendi mülklerinde oturan marabalar olarak değerlendiriyorlar. Başka bir ifade ile yönettikleri bölgeleri aynı zamanda mülkleri olarak görüyor ve halklarına verdikleri hizmetleri de bir müteahhit anlayışı ile sunuyorlar.
   <br/>
   <br/>
   —O zaman halk ile yönetici kesim arasında bir kopukluk söz konusu...
   <br/>
   <br/>
   Elbette... Büyük bir bölümü eski Osmanlı coğrafyasında bulunan bu ülkelerde, Osmanlı’dan günümüze geçen süre içinde yönetim ile yönetilenler arasında ciddi bağların oluşması beklenirken, böyle bir bağ maalesef gelişmedi. Üstelik yöneticiler, halklarını ülkenin sahibi yapmak şöyle dursun onları ülkelerine karşı yabancılaştırdılar. Bu durum, bir taraftan mevcut sisteme kuşku ile bakan, bir taraftan da aidiyet duymadığı sistemi sömürmeye ve ondan menfaat sağlamaya çalışan gruplar ortaya çıkardı. Arap ülkelerinin —Saddam dönemi Irak’ında olduğu gibi— en temel sorunlarından bir tanesi, halkın yerine kendisini koyan bu menfaat gruplarının varlığıdır. Geniş halk yığınları ise, bir “ulus” kimliği kazanamadan âdeta Ortaçağ’daki kimlikleri ile savunmasız bir biçimde bugünkü küreselleşme rüzgârının önüne atıldılar. Bu yüzden onların, zannedilenin aksine, çok daha “konservatif” bir davranış sergileyerek içlerine kapanmaları ve dışarıdan kendilerine sunulan ‘demokratikleşme’ye tepki göstermeleri kuvvetle muhtemel.
   <br/>
   <br/>
   —Bahsettiğiniz tepkiyi bastırmak için zor kullanmak bir çare mi peki?
   <br/>
   <br/>
   Böylesi bir durumda demokrasiyi Irak’ta olduğu gibi onlara ancak zorla tattırmak mümkün olabilir. Ancak yaklaşık bir asırdır “zor” ve baskıdan başka bir şey görmeyen bu topluluklara, ABD’nin yeni söyleminin ne kadar sempatik gelebileceği ise sadece önemli bir tartışma konusu.
   <br/>
   <br/>
   —Diyelim ki bu monarşik yönetimler ortadan kaldırıldı. Yerleri doldurulabilir mi?
   <br/>
   <br/>
   Bu sorunun cevabı hem evet hem de hayırdır. Zira kısa bir süre önce yaşanan Irak tecrübesi de göstermiştir ki, bazı yönetimlerin ortadan kaldırılması mümkün, ancak yine aynı tecrübe gösteriyor ki yerinin doldurulması öyle zannedildiği gibi kolay değil. Bugün Irak’taki insanların Saddam döneminden daha özgür oldukları muhakkak, ancak eskiye nazaran daha az güvende; hatta daha da aç durumdalar. Böyle bir durumda, onların gelecekleri için sağlıklı karar vermesi nasıl beklenebilir? O zaman onlar adına birileri karar verecek.
   <br/>
   <br/>
   —Peki kim olacak bu karar mercii ve bunun “demokratikleştirme” süreci ile ilişkilendirilmesi nasıl olacak?
   <br/>
   <br/>
   Diyelim ki, Irak’ta özel durum var. Peki Mısır’da eski mezarlıklarda hayatlarını sürdürmeye çalışan birkaç milyon evsiz barksız ve işsiz insan var. Bunlar için, Hüsnü Mübarek’in görevini bırakması veya meclisten ömür boyu devlet başkanlığı garantisi alması, cumhuriyet olmasına rağmen yerine adeta bir krallık gibi oğlunu hazırlaması ne ifade eder? Bence hiçbir şey. Onların bu konuda bildikleri ve belki de bilmeye devam edecekleri tek şey, ekmek üzerindeki devlet sübvansiyonudur. Bu da en azından şimdilik sistemin devam etmesini sağlamaya yeterlidir.
   <br/>
   <br/>
   —Arap toplum yapısında demokratikleşmeye karşı direnen grup veya kurumlar var mı?
   <br/>
   <br/>
   Arap toplumlarının bizatihi kendi yapısı demokratikleşmeye karşı bir direnç unsuru. Ancak bu genellemeyi yaparken de çok dikkatli davranmak lazım. Her şeyden önce demokratikleşmeden ne kastedildiğinin iyi tanımlanması gerekir. Örneğin, Batı Arap dünyasına nispetle hâlâ kabilevî toplum yapısının egemen olduğu Doğu Arap dünyasındaki geleneksel anlayış, ‘sosyal demokrasi’ye oldukça yatkındır. Buna karşılık, kurumsal demokrasiye de oldukça uzaktır. Üstelik, 19. yüzyılın başından bugüne kadar sürekli “hürriyet ve demokrasi” adına kendilerine dayatılan anlayış ve sistemlerden hiçbir şekilde istifade edememiş olan bu toplulukların “demokrasi” kavramına yaklaşımları hiç de olumlu değil.
   <br/>
   <br/>
   —Bu güvensizliğin ve şüpheciliğin temelinde yatan sebep ne?
   <br/>
   <br/>
   Modern Arap devletlerinin kuruluşundan itibaren, gerek düşünce ve fikir hürriyeti, gerekse basın hürriyetinden mahrum bırakılmış geniş halk kitleleri var. Söz konusu toplulukların, kendilerine yapay bir biçimde sunulan her şeye şüphe ile baktıkları dikkate alındığında, demokrasiye yaklaşımlarının da aynı olacağını düşünüyorum. Kanaatimce bugüne kadar üsten ambalajlanarak sunulan hemen her şeyin ağır bedelini ödeyen Arap topluluklarının, yine tepeden gelebilecek bir demokratikleşmeye inanacaklarını varsaymak hayâlperestlik olur.
   <br/>
   <br/>
   —Bu konuda Batı’nın yaptığı tarihsel hatalar yok mu?
   <br/>
   <br/>
   Tabii ki var. Mevcut sistemler ve yukarıda da değindiğim demokrasi kavramının bizzat kendisi, Arap ülkelerinde demokrasi önünde adeta birer engel zaten. Bilindiği gibi Batı, kapitalizmi ihraç konusunda gösterdiği başarıyı demokrasi konusunda gösteremedi. Arap toplulukları özellikle Körfez ülkeleri tam bir tüketim toplumu haline dönüştürülürken, rekâbet ekonomisi teşvik edildi. Buna karşılık mevcut sistemlerin devamını sağlamak için yine rekâbete dayalı çoğulculuğu öngören liberal demokrasi tamamen devre dışı bırakıldı. 20. yüzyıl liderleri âdeta Ortaçağ liderleri gibi hiçbir sarsıntı geçirmeden çeyrek asır, yarım asır ülkelerini yönetmeye devam etti.
   <br/>
   <br/>
   Örneğin Saddam, bütün hür dünyanın gözü önünde ve en son kendisine yakıştırılan sıfatlarla neredeyse çeyrek asır boyunca Irak’ı idare etti. Bu durum diğer Arap ülkeleri için de geçerli. İşin ilginç yönü, Saddam’ın veya benzer liderlerin meşrûiyet kaynağı halkları değil, daha ziyâde dışarıdan desteklenen baskı mekanizmaları. Şimdi aynı veya benzeri mekanizmaların devreye girip, “haydi pikniğe” der gibi “haydi demokrasiye” çağrıları —samimi olsalar bile— ne kadar yankı bulabilir ki.
   <br/>
   <br/>
   Diğer taraftan, Ortadoğu sorununun temelinde yatan Arap—İsrail çekişmesinin de Batı kaynaklı ve bilinçli bir şekilde yaratıldığına inanan Arap topluluklarında, bu sorunun halledilmeden, hiçbir gelişmenin yaşanamayacağı da ortada. Çünkü bu konuda Batının/Amerika’nın kendilerine çifte standart uyguladığına inanıyorlar.
   <br/>
   <br/>
   —Batı karşıtlığı şeklinde ifade edilebilecek bu direncin örgütlenmişlik düzeyi nedir?
   <br/>
   <br/>
   Aslında Arap ülkelerinde toplumsal bir dirençten sadece sosyolojik olarak söz etmek mümkün. Örgütlü ciddi bir direnç yok denilecek kadar az. Bu da en azından bazı kesimleri yer altına itmekte ve illegal örgütlenmeye sevk etmekte. İşin tehlikeli tarafı ise, özgür örgütlenmeden mahrum olan büyük çoğunluk da bu illegal örgütlenmeye —en azından manevi— destek veriyor ki bu durum, hem bugün hem de gelecek için Arap topluluklarının en temel çıkmazlarından biri olarak görülüyor.
   <br/>
   <br/>
   —Bütün toplum kademelerine yayılma potansiyeli var mı?
   <br/>
   <br/>
   Yukarıda da söylediğim gibi, bu direnç sosyolojik olarak zaten yaygınlaşmış durumda. Bugün farklı isim ve anlayışlar şeklinde sürdürülen direncin, örgütlü hale dönüşmesi —ki gelecekte Arap ülkelerindeki hızlı demografik gelişmeye ve buna paralel olarak ortaya çıkacak muhtemel açlık ve sefaletin doğuracağı sonuçlara da bakıldığında— uzak bir ihtimâl değil. Ancak bu örgütlenmelerin sağduyulu ve sağlıklı bir gelecek arayışının ürünü olarak değil de, daha çok 20. yüzyılın ektiği nefret üzerine kurulması 21. yüzyılda da bölgede kaosun devam edeceğini gösteriyor.
   <br/>
   <br/>
   —Irak, ABD’nin demokratikleştirme stratejisinin merkez üssü olacak gibi. Ortadoğu’daki hemen bütün etnik gruplardan nüfus barındırması, Irak’ta kurulacak demokratik bir yönetimin çevre ülkeleri etkileyeceği beklentisini ortaya çıkarıyor. Irak’ın toplumsal yapısı ile çevredeki Arap ve Müslüman ülkelerin toplumsal yapıları bu tür bir etkileşimi mümkün kılar mı?
   <br/>
   <br/>
   Burada pek çok çelişki bir arada yaşanıyor. Bölgedeki antidemokratik yapıların varlığı, sizin sorunuzda belirttiğiniz etnik ve dinî çoğulculuğun varlığı ile izah ediliyordu. Başka bir ifade ile bu çeşitliliğin ancak antidemokratik sistemler ile kontrol edilebileceğine inanılırken, şimdi farklı bir söylem geliştirilmekte. Kanaatime göre, birinci görüşün mimarları daha planlı, programlı ve uzun vadeli düşünmüşlerdi. Ancak şimdiki senaryonun mimarları biraz daha kısa vadeli ve —bekle gör— politikası uygulayarak işi biraz da şansa bırakan bir tavır içinde görülüyor.
   <br/>
   <br/>
   Bu yüzden başlangıçta, Irak’ı İkinci Dünya Savaşı’ndan sonraki Almanya örneğine benzeterek çevresine de ilham kaynağı olacak bir gelişmeden söz edenler, şimdi, Irak’ta seçim yapılması halinde ortaya çıkacak sonuçlardan endişe duyuyorlar. Çünkü, Irak’ta demokrasi, kabile, aşiret, mezhep vs. gibi grup menfaatlerinin elde edilmesi olarak anlaşılıyor. Bu görüntü, aslında bir yandan diğer Arap ülkelerindeki benzeri bölünmeleri teşvik eder mahiyet taşırken, diğer yandan da totaliter rejimlere de meşrûiyet kazandıracak nitelikte. Bu çelişkilerin aşılmaması halinde, Irak dışında öznel bir değişimin beklenmesi çok zor. Zaten 11 Eylül’den sonra başta Suudi Arabistan olmak üzere birçok Arap ülkesinde ortaya çıkan ve kendilerini “ıslahatçı” diye nitelendirenlerin talepleri de, daha önce ikinci derecede kalmış bazı grupların hak taleplerinden öteye geçmiyor.
   <br/>
   <br/>
   —Demokratikleşme sadece demokratik kurum ve süreçlerin adapte edilmesi değil malum. Çoğu Arap ülkesinde “eşit, evrensel, gizli” oy sistemine dayalı seçimler var. Siz Amerika Birleşik Devletleri’nin mevcut durumunda bir danışmanı olsaydınız bu kurumsallaşmanın demokrasi kültürünün edinilmesine dönüşmesi için ne tavsiye ederdiniz?
   <br/>
   <br/>
   Şüphesiz öncelikle bu ülkelerin kaynaklarının eğitime yönlendirilmesi ve ülkeler bazında bir toplumsal bilincin oluşması için çalışmalar yapılmasını tavsiye ederdim. Ayrıca kaynakları kontrol eden mekanizmaların daha şeffaf hale getirilmesi ve sosyal adaletin sağlanması yönünde çalışmaların yapılmasını isterdim. Çünkü şu anda özellikle de refah düzeyi yüksek Körfez ülkelerinde ülkeye bağlılık ve ülkesi için fedakârlık yapma veya bir şeyler üretme bilinci yok denecek kadar az. Bunun temel sebebi de bireylerin sistem tarafından sömürüldüğüne inanılmasıdır.
   <br/>
   <br/>
   —Türkiye demokrasisi bu anlamda bir örnek veya model olarak gösterilebilir mi?
   <br/>
   <br/>
   Türkiye demokrasisi değil de, Türkiye’nin bu yönde gösterdiği çabalar örnek ve model olabilecek niteliktedir. Fas eski Kralı II. Hasan’ın da dediği gibi, “...şüphesiz ki demokrasinin anlamı, Londra’da, Paris’te, Stockholm’da, Moskova’da, Tokyo’da ve Rabat’ta aynı değildir. Evrensel bir hükümet sistemi ancak insanlar ve onların gelenekleri aynı olduğu takdirde düşünülebilir”. Aynı şekilde Türkiye demokrasisi bize özgüdür. Ancak İslam ülkelerinin Türkiye tecrübesinden alabilecekleri pek çok ders var elbette.
   <br/>
   <br/>
   —Bu konuda Türkiye’nin İslam dünyasına yönelik ‘değişin’ çağrısı yeterli mi?
   <br/>
   <br/>
   Elbette değil. Zaten, medyanın dışında önemli bir yankısı da olmadı. Bu anlamda tarihî müşterekler, jeostratejik zorunluluklar da dikkate alınarak, hangi alanda niçin ve nasıl değişmeleri gerektiği açıkça ortaya konmadıkça bu çağrıların yankı bulması mümkün değil. Çünkü Türkiye’nin “değişin” çağrısı daha ziyâde yönetimlere dönük bir ifade tarzı. Halbuki, Arap toplumlarının bundan daha fazlasına, “toplumsal değişim” projelerine ihtiyacı var.
   <br/>
   <br/>
   —Bahsettiğiniz proje konusunda Türkiye’nin sunabileceği somut açılımlar neler olabilir?
   <br/>
   <br/>
   Her şeyden önce Türkiye’nin bu toplulukları doğrudan, aracı kullanmadan tanıması ve ihtiyaçlarını belirlemesi gerekir. Bunun için uzmanların yetiştirilmesi lazım. Bu işin kısa süreli proje olarak algılanması halinde, hiçbir şeyin yapılması mümkün değildir. Zaten Ortadoğu’daki olumlu/olumsuz değişim süreci daha uzun yıllar süreceğe ve en çok Türkiye’yi etkileyeceğe benziyor. Bu yüzden, Ankara’nın sadece Arapları dünyaya entegre etme sevdâsı ile değil, bizzat kendi menfaatleri için alternatif projeler üretmesi gerekiyor. Bu konuda Türkiye, 1990’lardan sonra Orta—Asya’da yaşadıklarından da dersler çıkarmalı.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=11168&yorum_id=1), [web.archive.org (arşiv bağlantısı)](http://web.archive.org/web/20041226002804/http://www.aksiyon.com.tr:80/detay.php?id=11168&yorum_id=1)
