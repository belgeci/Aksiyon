# Avropa Avropa duy sesimizi!

*Mehmet Yılmaz 2015.09.15*

<div class="pNewsDetailMainContent" itemprop="articleBody">
 <blockquote>
  <p>
   İki kardeş ülke, Azerbaycan ve Kazakistan’ın Futboldaki temsilcileri, ülkeleri adına tarihî başarılara imza attı. Bu sefer ‘Avropa Avropa duy sesimizi!’ tezahüratı daha doğudan yükseliyor.
  </p>
 </blockquote>
 <p>
  Bakü’de Tofig Bahramov Stadı’ndayız. Stadyum modernize edilmiş. Maç biletleri birkaç gün önceden satışa çıkarılmış. Bir ve iki manata satılan kale arkası biletleri tamamen tükenmiş. Passolig türü saçma bir uygulama yok, futbol halka ait. Karabağ’ın UEFA Kupası ön elemesindeki rakibi ise İsviçre’nin Young Boys takımı. İlk maçı Karabağ deplasmanda 1-0 kazanmıştı. ‘İçeri şeher’de maç öncesi dolaşan İsviçreli taraftarlar da var. Çok uzak bir mesafeden gelmişler, belli ki umutlular. Bakü’nün özellikle Bulvar dedikleri Hazar kıyısı çok güzel. Şehirde kendinizi Türkiye’deymiş gibi hissediyorsunuz. İletişim sorunu asla yaşanmıyor.
 </p>
 <p>
  Azerbaycan’da futbol bizim 1980’li yıllarımızdaki gibi. Mesela mı? Bugün Türkiye’de söz gelimi Fenerbahçe’nin Avrupa maçlarına sadece Fenerbahçeliler gidiyor. Oysa geçmişte her takımdan taraftar gider, bizler de TV’den desteklerdik. Bir nevi millî mesele gibiydi. Şu an Azerbaycan’daki durum da tam olarak böyle. Maç Karabağ’ın ama futbola ilgi duyan her Azerbaycanlı stada koşmuş. Hatırı sayılır bir kalabalık var. Buradaki kardeşlerimiz Türkiye futbolunu çok yakından takip ediyor. Maça üç İstanbullunun formasıyla gelen de var, Azerbaycan bayrağının yanında Türkiye bayrağıyla gelen de...
 </p>
 <p>
  Karabağ’dan geçen sezon özel bir dosya ile bahsetmiştik. Hülasa edersek eğer, bir sürgün takımıdır. Esas şehirleri Karabağ’daki Agdam lakin Ermeni işgali nedeniyle Bakü’deler. Hatta esas renkleri mavi-beyaz ama o toprakların kaybı nedeniyle yas rengi olan siyahı kullanıyorlar. Geçen sezon da UEFA Avrupa Ligi’nde gruplara kalmışlar ve İnter’e attıkları son saniye golüyle gruptan çıkacaklarken golleri son derece tuhaf bir kararla iptal edilmişti.
 </p>
 <p>
  Tezahüratların tamamı Türkiye orijinli. Taraftar gruplarının adı İmarat Tayfa ve İmarat, Karabağ’dayken kullandıkları stadın adı. Maçın başlarında gelişen bir Karabağ atağı penaltı, kırmızı kart ve golle sonuçlanınca işler istenen kıvama geliyor ve maç sonunda 3-0’lık net bir skorla Karabağ turu geçiyor. İyi de futbol oynuyorlar. Meraklısına bir not düşeyim; Karabağ’ın iki yıldızı Brezilyalı Reynaldo ve Almeida. Ancak bir de stoperi var ki çok iyi bir oyuncu; Badavi Guseynov. 23 yaşındaki oyuncu Azerbaycan Millî Takımı’nda da oynuyor. İstikbal vadeden bir isim.
 </p>
 <p>
  <strong>
   Qarabağ bizimdir, bizim olacak!
  </strong>
 </p>
 <p>
  Beni yalnız bırakmamak için hayatında ilk defa maça gelen Azerbaycanlı arkadaşım Jabbar, “Ben bu stat ortamını çok sevdim, bundan sonra hep gelirim.” diyor. Tabii bunda skorun da etkisi var ama o şu an için pek farkında değil. Maç çıkışında azarkeşlerin, yani taraftarların attıkları “Qarabağ bizimdir, bizim olacak!” sloganları ise futbolun aslında futboldan öte bir şey olduğunu bir kez daha hatırlatıyor bize. Çünkü slogan atan gençlerin çoğu Karabağ işgal edildiğinde belki de doğmamışlardı bile.
 </p>
 <p>
  Üstelik o gece Azerbaycan futbol tarihinin en özel gecesine dönüşüyor. Çünkü o maç biter bitmez bu sefer bir başka temsilci Qabala’nın -ki Kebele okunuyormuş- maçı başlıyor. Rakip Yunanistan’dan Panathinaikos. Burada 0-0 biten maçın rövanşında 2-2’yi bulan Qabala da turu geçiyor. Bir yaz akşamı insanlar dükkânlarında, evlerinde bu maçı takip ediyorlar. Bu arada ülke puanında yakın rakibimiz olan iki ülkenin takımını da elemiş oluyorlar. Böylece iki Azerbaycan takımı birden UEFA’da gruplara kalıyor. Bunun bir ilk olduğunu da söylemek lazım.
 </p>
 <p>
  <strong>
   Kazakistan takımları da atakta
  </strong>
 </p>
 <p>
  Türk dünyasının UEFA’da yer alan bir başka ülkesi ise Kazakistan. Ülkede daha çok kış sporları tercih ediliyor. Bisiklet, binicilik, güreş, atletizm de cabası. Ancak futbola da yer var. Kazakistan Millî Takımı’nın henüz dişe dokunur bir başarısı yok lakin FK Astana, ülkesi adına tarihî bir başarıya imza attı geçen ay. Buna göre yeni başkentin takımı Astana, tarihinde ilk defa Şampiyonlar Ligi gruplarına kalan bir Kazak takımı oldu. Hatta biliyorsunuz aynı Astana, gruplarda Galatasaray’ın rakiplerinden biri. Astana’yı aslında tanıdık bir isim çalıştırıyor: Bulgar Stanimir Stoilov... Hatırlayanlar olabilir, 1992-93 sezonunda Fenerbahçe forması giymişti. Geçen sezonu UEFA Avrupa Ligi gruplarının kapısından dönerek ama kendi ligini şampiyon bitirerek geçen Astana, bu yaz sırasıyla Sloven Maribor, Finli HJK ve Güney Kıbrıslı Apoel’i eleyerek gruplara kalmayı başardı. Galatasaray dışındaki rakipleri ise Benfica ve Atletico Madrid. FK Astana’nın gruptan çıkma iddiası yok lakin bu grupta olmak bile zaten başlı başına bir başarı öyküsü demek.
 </p>
 <p>
  Kazakistan’ın âdeta direkten dönen takımı ise Kayrat (yani Gayret) oldu. Almatı temsilcisi, UEFA Avrupa Ligi elemelerinde son maça kadar muhteşem işler başarmıştı. Öyle ki ilk turda Sırbistan’dan Kızılyıldız’ı, ikinci turda Ermenistan’dan Alaşkert’i, üçüncü turda ise İskoçya’dan Aberdeen’i elediler. Ön elemedeyse rakip Fransız Bordeaux idi. İlk maçı 2-1 kazansalar da rövanşı 1-0 kaybedip elendiler ama ‘galiptir bu yolda mağlup’ denilebilirdi buna.
 </p>
 <p>
  Türkiye’de futbol irtifa kaybediyor. Statlar boş. Hollanda karşısındaki istisnai zafer sevindirici ama sorunların hiçbirini ortadan kaldırmış değil. Çok büyük paralar harcanıyor fakat 1992-2002 arasındaki o altın kuşağın başarılarını tekrarlamak kolay görünmüyor. Transfer edilen onca pahalı yabancıya rağmen Avrupa’da da istediğimiz seviyede asla değiliz. Bu anlamda futbolu çok daha masumane seven ama yıllardır sonuncu kategori takımı olmaktan pek de kurtulamayan iki kardeş ülkenin takımlarının bu heyecanları yaşayacak olmaları da bizleri sevindirmeli. Yolları açık olsun…
 </p>
</div>


Kaynak: [www.aksiyon.com.tr](http://www.aksiyon.com.tr/futbol/avropa-avropa-duy-sesimizi_552263), [web.archive.org (arşiv bağlantısı)](http://web.archive.org/web/20150928131415/http://www.aksiyon.com.tr/futbol/avropa-avropa-duy-sesimizi_552263)
