# Yeşil Devrim’in meşin evrimi

*Mehmet Yılmaz 2011.03.28*

<font class="agenda2NewsSpot">
 Yeşil sahada pek başarılı olunamasa da Kaddafi ailesi ve Libya halkının futbola karşı bir hayli ilgisi var. Yeni yapılan tesislere, stadyum isimlerine baktığımızda, ‘Yeşil Devrim’i simgeleyen bayrak, sanki futbolu da kapsıyor gibi.
</font>
<font class="newsDetail">
 <p>
  <p class="MsoNormal">
   Uzun yıllardır Libya’yı tek başına yöneten bir isim Muammer Kaddafi. Şu anda ülkesinde ona karşı bir isyan var ve o, iktidarını kaptırmamak uğruna halkıyla savaşıyor. Dünya diktatörleri ya da totaliter rejimler, genelde sporu, özelde ise futbolu bir propaganda aracı, bazen de halkı uyutma vasıtası olarak kullanmışlardır. Ancak Kaddafi’nin futbola dair o şekilde bir planı olmadığını, ülkenin Mısır, Tunus, Fas, Cezayir gibi Kuzey Afrikalılarla kıyaslandığında futbol kültürü bakımından en sonda yer aldığını rahatlıkla söyleyebiliriz. Fakat şu da bir gerçek: Kaddafi ve ailesi futbola kayıtsız kalamamış. Oğul Saadi Kaddafi’ye, statlara verilen isimlere, talip olunan organizasyonlara ve yatırımlara baktığımızda, ‘yeşil devrim’i simgeleyen yeşil Libya bayrağının futbolu da kapsadığını söyleyebiliriz.
   <span>
   </span>
  </p>
  <p class="MsoNormal">
   Libya futbol tarihinde, 1982’deki Afrika ikinciliği dışında bir başarı yok. Kulüpler seviyesinde başarısı olmadığı gibi beynelmilel bir futbolcuları da olmadı hiçbir zaman. Libya’nın gördüğü en büyük futbolcu, bir dönem Gaziantespor’da da forma giyen Tarık El Taib. Diğer Kuzey Afrika ülkeleri, ya kendi millî takımlarında forma giyen Belloumi, Hadji, Ahmed Hassan, Mido, Naybet, Ziani, El Hamdoui, Madjer, Amr Zeki, Eboutrika ya da göçmen olarak gittikleri ülkelerin millî takımlarında oynayan Zidane, Nasri, Boulahrouz, Benzama, Afellay gibi futbolculara sahipken; Libya’da böyle bir gelenek bulunmuyor.
  </p>
  <p class="MsoNormal">
   Libya, ilk millî maçını 1953’te oynamış ve Mısır’a 10-2 kaybetmiş. Tarihlerindeki en farklı mağlubiyet bu. En farklı galibiyet ise daha tuhaf bir maç ve 1966’da Umman’ı 21-0 mağlup etmişler. Bu arada, Libya ile oynadığımız tek A millî maçını da kaybetmişiz. Üstelik, 1980’de İzmir’de düzenlenen ilk ve son İslam Oyunları’nda 2-1 yenilmişiz ve Libya’da o dönemde lig maçları oynanmıyormuş (ara verilmiş). O maçta Yaşar Duran, Fatih Terim ve Serdar Bali gibi isimler forma giymiş.
  </p>
  <p class="MsoNormal">
   Libya Millî Takımı’nın en ciddi başarısı, 1982’de Libya’da düzenlenen Afrika Kupası’nda elde edilen ikincilik demiştik. Finalde Gana ile karşı karşıya gelen Libya, 1-1 biten maçı penaltılarla 7-6 kaybetmiş ve Afrika Kupası’nda ikinci sırayı almış. O turnuvada Fevzi El Esari ile Ali Beşari isimleri ön plana çıkmış ama önemli bir atılım kaydedememişler sonrasında. Zaten bunun dışındaki tek katılımları da 2006’da Mısır’daki kupada olmuş ve gruplarda elenmişler. Dünya Kupası’na katılmak gibi bir başarıları ise hiç olmamış. Libya takımlarının Afrika kupalarındaki en büyük başarıları ise nadiren oynadıkları birkaç yarı final olmuş. Herhangi bir şampiyonlukları yok.
  </p>
  <p class="MsoNormal">
   Ülke üst liginde 14 takım var. Her sezon 3 takım düşerken, üç takım da alt ligden geliyor. Libya’nın Akdeniz’e yakın kesimleri hayat emaresinin olduğu bölümler ve nüfusun büyük kısmı da bu sahil şeridinde toplanmış durumda. Dolayısıyla futbol takımları da bu hatta yer alıyor.
  </p>
  <p class="MsoNormal">
   Ülke ligi 1963-64 sezonunda başlamış. Ligin iki büyük takımı var: El İttihat ve El Ahli Bingazi. Ülkede bugüne kadar elde edilen 42 şampiyonluğun 41’i Trablus ve Bingazi takımlarına gitmiş. Sadece Zaviye şehrinin Olimpic takımının 2003-04’teki bir şampiyonluğu var. Libya’da iki El Ahli var, biri Trablus’un diğeri ise Bingazi’nin. En fazla şampiyon olan takım, 16 defa ile El İttihat. El İttihat’ı 10 şampiyonlukla El Ahli Bingazi takip ediyor. El Ahli Trablus’un ise 4 şampiyonluğu var. El Ahli Bingazi, 2000’den bu yana şampiyonluk yaşayamadı; ezeli rakibi El İttihat ise son 10 yıllık süreçte 8 şampiyonluk kazanarak rakibini hayli geride bırakmış oldu.
  </p>
  <p class="MsoNormal">
   Gol krallarına baktığımızda ise sadece iki tane yabancı görebiliyoruz. 2004-05 sezonunda El Urabo’nun Senegallisi Sedao ile 2009-10’da El Şad’ın Faslı oyuncusu Raşit Deassy… Geriye kalan isimlerin hepsi Libyalı. En fazla kral olan isim ise El Madina ile özdeşleşen Nuri El Sirri… 1971 ile 1983 arasında 4 defa gol kralı olmuş El Sirri. Ancak aynı süreçte bir sezonun yarım kaldığını, üç sezonun ise oynatılamadığını hatırlayınca çok daha fazla gol atması da engellenmiş gibi sanki Nuri’nin. Libya’da 1979’da başlayan Libya-Çad Savaşı’nın da etkisiyle 1979-1982 arasındaki üç buçuk sezon boyunca lig maçları oynanmamıştı.
  </p>
  <p class="MsoNormal">
   Libya, 2010 Dünya Kupası’nın Afrika kıtasında olacağının açıklanmasından sonra Güney Afrika, Mısır ve Fas’ın adaylıklarının yanına 4. bir aday olarak Tunus ile birlikte girdi. Ancak Libya-Tunus ortaklığı, ilk elenen aday oldu. Aynı Libya, 2013 Afrika Uluslar Kupası’na da ev sahipliği yapmaya hazırlanıyordu ancak kupanın akıbeti şu an için belirsiz.
  </p>
  <p class="MsoNormal">
   Bu turnuvada kullanılacak stadyumlara baktığımızda da ilginç bilgiler çıkıyor karşımıza. Mesela, ülkenin en büyük stadyumu olan ve başkent Trablus’ta bulunan 65 bin kişilik stadın ismi 11 Haziran Stadyumu. Bu tarih, ABD birliklerinin Libya’yı tamamen terk ettikleri günü işaret ediyor. Buna göre, 11 Haziran 1970’te, Kaddafi öncesinde Libya’da konuşlanan ve üslere sahip olan Amerikan birlikleri resmen ülkeden ayrılmıştı. Trablus’taki bir diğer stat ise 20 bin kişi kapasiteli GMR (The Great Man-Made River) Stadı. The Great Man-Made River (Büyük İnsan Yapımı Nehir), Sahara Çölü’ne borularla su taşıyan ve dünyanın en büyüğü olduğu iddia edilen projeye verilen isim. Bingazi’de yer alan 10 bin kişi kapasiteli stadın adı ise ABD karşıtlığıyla bilinen Venezuela Devlet Başkanı Hugo Chavez’in ismi olarak belirlendi. Libya’nın en yeni ve modern stadının da bu olduğunu ifade etmeliyiz. Ayrıca yine Kaddafi ve Libya yakın tarihiyle ilgili olan 2 Mart (1979’da Kaddafi’nin Libya Kongresi Genel Halk Sekreteri seçilmesi) gibi günlerin isimleri de statlara verilmiş durumda.
  </p>
  <p class="MsoNormal">
   Muammer Kaddafi, sıkı bir diktatör. Sadece stadyum isimlerine bakmak bile yeterli bunu anlamak için. Oğullarından Saadi ise futbolu ve kuralları zorlamış bir isim. Saadi Kaddafi eski bir futbolcu. Libya’da hem El Ahli’de hem El İttihat’ta oynadı. Hatta sadece oynamakla kalmayıp 2001-02 sezonunda 19 golle gol kralı bile oldu. Saadi’nin futbol yeteneğinden çok babasının parası ve Berlusconi ile olan maddiyata dayalı muaşakası, İtalya’ya transferine sebep oldu.
  </p>
  <p class="MsoNormal">
   Evet, Kaddafi’nin oğlu Serie A’da idi artık; ancak iki sezonda Perugia ve Udinese’de birer maçta oynabildi. Sonra 2006’da Sampdoria’ya gitti ama bu sefer bir maç bile oynayamadı. Normalde bir kulüp bir oyuncuyu aldığı zaman doğal olarak ona ücret öder ancak bu transferlerde sanki tersi bir durum vardı! Saadi, Libya’da futbol federasyonu başkanlığı da yaptı ve Juventus’tan da epey bir hisse satın aldı.
  </p>
  <p class="MsoNormal">
   Libya’nın ve Kaddafi ailesinin İtalyan futboluna etkisi bununla da sınırlı kalmadı ve 2002’de İtalya Süper Kupa finali Libya’da oynandı. Juventus’un Parma’yı 2-1 yendiği maç Kaddafi ailesinin şovuna dönünce, zaten tepkili olan İtalyan spor medyası da âdeta çılgına döndü, “İtalyan futbolunun para için satıldığını” iddia etti. Kaddafi ailesi bu durumu bir gelenek hâline getirmeyi de istedi aslında ama İtalya’daki sert tepkiler nedeniyle bu hayalleri gerçekleşmedi.
  </p>
  <p class="MsoNormal">
   İç karışıklığın devam ettiği Libya’da lig bir kez daha yarıda kaldı. Bu sezonun tamamlanıp tamamlanamayacağı belli değil. Ama galiba tamamlanamayacak.
  </p>
  <p class="MsoNormal">
  </p>
  <p class="MsoNormal">
   ‘Para gerekmez, yeter ki stadımızı güzel yapın’
  </p>
  <p class="MsoNormal">
   Libya, halk isyanından önce 2013 Afrika Milletler Kupası ev sahipliğine hazırlanıyordu. Bunun için bir taraftan yeni statlar inşa ediliyor, bir taraftan da mevcut statlar yenileniyordu. Yenilenenlerden biri de yaklaşık 40 yıl önce inşa edilen 28 Mart Stadyumu’ydu. Bingazi’deki bu stadyum, Na-Lidco (Na Yapı-Libya Investment and Development Company)
   <span>
   </span>
   ortaklığı tarafından yenileniyordu. 2008’den beri Na Yapı’nın teknik ofis müdürlüğünü yürüten inşaat mühendisi Muhammet Gürol Polat, Libya ve spor konusunda şunları söylüyor:
  </p>
  <p class="MsoNormal">
   “28 Mart Stadyumu, 40 yıl önce yapılan ‘Sport City (Spor Şehri)’ içerisinde yer alıyor. 28 Mart, Kaddafi’nin 1969’da Kral İdris yönetimine son verdiği gün. Sport City, neredeyse tüm branşları içeren büyük bir kompleks.
  </p>
  <p class="MsoNormal">
   Türkiye’de olduğu gibi Libya’da da en büyük ilgi futbola gösteriliyor. Maçlarda inanılmaz bir yoğunluk ve coşku göze çarpıyor. Stadyum şantiyesinde çalışıyor olmamız bile bize ayrı bir sevgi gösterilmesinin nedeniydi. Ücret almayan taksiciler ya da çay ısmarlayan kafe işletmecilerinin tek bir isteği vardı: Lütfen stadımızı çabuk bitirin ve güzel olsun… Fakat isyanda yakılan yerlerden biri de stat şantiyesi oldu. Yalnız şunu belirtmek lazım: Kesinlikle canımıza ve şahsi mallarımıza karşı bir kasıt yoktu. Şehrin en önemli
   <span>
   </span>
   şantiyesi olduğu için insanlar dikkat çekebilmek adına bizimkini yaktı. Zaten şantiyeyi yakan grubun yaş ortalaması 15-16 civarında. Heyecanlı ve ne yaptığını bilmeyen bir grup...
  </p>
  <p class="MsoNormal">
   Libyalılar için futbol taraftarlığı o kadar önemli ki ayaklanma sırasında bile takım bayrakları açıldı ve insanlar takımlarının bayrağı altında gruplaşıp sonrasında bir araya geldi.
  </p>
  <p class="MsoNormal">
   Halk ayaklanması öncesi özellikle stadyum ve spor yatırımları açısından çok güzel gelişmeler yaşanmaktaydı. 2013 Afrika Milletler Kupası’na hazırlık aşamasında futbola yönelik yatırımlar, inşaat sektörüne ayrı bir canlılık getirmekteydi. Ayrıca Türkiye’nin, Libya’daki spor yatırımları pastasında yer alan payı da oldukça kayda değerdi. Mesela, Bingazi’nin göz bebeği 28 Mart Stadyumu ve Trablus’taki Kuzey Afrika’nın en büyük stadyumu Türk firmaları tarafından yapılmaktaydı. Ancak şu an için bu projeler kesintiye uğradı. 2013 Afrika Milletler Kupası’nın yapılıp yapılmayacağı ve yarım kalan statların tamamlanıp tamamlanamayacağı, ülkedeki gelişmelere bağlı. İnşallah ülkede hayat bir an evvel normale döner.”
  </p>
 </p>
</font>

## Yorumlar

### zafer altay, 2011-03-31
> Libya'nın bu kadar gündemede olduğu bir dönemde ilginç bir araştırma olmuş. Libya Millî Takımı geçen günlerde Afrika Ulu...

Kaynak: [www.aksiyon.com.tr](http://www.aksiyon.com.tr:80/aksiyon/haber-29031-yesil-devrimin-mesin-evrimi.html), [web.archive.org (arşiv bağlantısı)](http://web.archive.org/web/20110401145331/http://www.aksiyon.com.tr:80/aksiyon/haber-29031-yesil-devrimin-mesin-evrimi.html)
