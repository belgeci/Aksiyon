# Siz yenisiniz galiba!

*Mehmet Yılmaz 2015.10.20*

<div class="pNewsDetailMainContent ctx_content" itemprop="articleBody">
 <p>
  Fransa’da düzenlenecek 2016 Avrupa Şampiyonası’nın kuraları çekilirken 3. kategorideki Slovakya, 4. kategorideki Galler, 5. kategorideki Arnavutluk, İzlanda ve Kuzey İrlanda, gruplarında ‘kolay rakip’ olarak nitelendirilen takımlardı. Ancak bugün baktığımızda bu beş ülkenin de gruplarında ilk iki sırayı alarak Euro 2016’ya doğrudan katıldıklarını görüyoruz. Bu millî takımların Fransa’ya gidişini, finalist ülkelerin 16’dan 24’e çıkarılmasına bağlayanlar olabilir ama unutmamalı ki bazısı grubunu lider, bazısı da ikinci tamamladı. Baraj maçlarına dahi kalmadılar.
 </p>
 <p>
  Bu beş takımın ortak özelliği ise daha önce hiçbir Avrupa Şampiyonası’na katılamamış olmaları. Bu iştirak beş ülke için de bir ilk olacak. Şimdi bu ülkelerin futbol maceralarına ve elemelerdeki durumlarına bir göz atalım.
 </p>
 <p>
  <img alt="" src="http://web.archive.org/web/20151021125730im_/http://medya.aksiyon.com.tr//aksiyon/2015/10/19/572260.jpg"/>
 </p>
 <p>
  <strong>
   BALIKÇILARIN FUTBOL MOLASI:
  </strong>
 </p>
 <p>
  İzlanda, Britanya ile Grönland arasında yer alan bir ada ülkesi. Enlemine göre iklimi yumuşaktır; çünkü Gulf Stream sıcak su akıntısından etkilenir. Yine de kışın hüküm sürdüğü bir ülkedir denilebilir ki ismi ‘Buzlar Ülkesi’ manasına da gelir. Ordusu olmayan İzlanda’nın en önemli gelir kaynağı balıkçılık. Üstelik öyle böyle değil, çok ciddi bir gelir kaynağı. Ülkenin toplam nüfusu ise sadece 320 bin. İşsizliğin yok denecek kadar az olduğu bir ülke ve halkı Viking kökenli.
 </p>
 <p>
  Bu az nüfustan çok iyi bir millî takım çıkarmayı başarmışlar. Tabii geçmişten söz etmiyoruz, son birkaç yıldan. Çünkü mazisinde ne bir Dünya Kupası’na ne de bir Avrupa Şampiyonası’na katılmışlığı var. Gelgelelim 2014 Dünya Kupası elemelerinde bugünlerin işaretini vermişlerdi. Çünkü grubu İsviçre’nin ardından 2. sırada bitirmişler, baraj maçlarında Hırvatistan’a 0-0 ve 0-2 ile kaybetmişlerdi. Buna rağmen şimdinin TV yorumcusu, eski millî futbolcu Hasan Şaş, ilk maç öncesinde “İzlanda kalemize 3 kere bile gelemez!” demiş ve maalesef 3-0 kaybetmiştik. Aslında Hasan Şaş’a çok kızmamak gerekiyor. Çünkü İzlanda bizim kamuoyunca neredeyse hiç bilinmeyen bir millî takımdı. Tanıdık hiçbir oyuncusu yoktu. Lakin kadrolarına baktığımızda hemen hepsinin ülke dışında oynadığını görüyoruz. Hatta İtalya, Almanya ve Hollanda liglerinde oynayan oyuncuları da var.
 </p>
 <p>
  İzlanda bizim grupta tabiri caizse fırtına gibi esti. İlk maçında bizi 3-0 ile geçmişlerdi. Ardından Letonya’yı da yendiler. Herkes Hollanda bu gidişi bitirir derken onları da 2-0 ile saf dışı bıraktılar. Çeklere kaybettiler ama rövanşta kazandılar. Kazakistan galibiyetinden sonra ise yine sükse yaparak Hollanda’yı bu defa deplasmanda devirdiler. Finalleri garantiledikten sonra ise işi rölantiye alıp Kazakistan ve Letonya ile yenişemediler.
 </p>
 <p>
  <img alt="" src="http://web.archive.org/web/20151021125730im_/http://medya.aksiyon.com.tr//aksiyon/2015/10/19/572259.jpg"/>
 </p>
 <p>
  <strong>
   SERBEST’İ ÇOK GÖRDÜK, SIRA KUZEY’DE:
  </strong>
 </p>
 <p>
  Kuzey İrlanda, Birleşik Krallık’a bağlı bir ülke. Nüfusu 1 milyon 700 bin civarında. Başkenti Belfast. İngiltere’ye bağlılar, futbol federasyonları tıpkı İskoçya ve Galler gibi ayrı. Sonuçta buralar futbolun beşiği denilen yerler. Kuzey İrlanda futbolunun mazisi de hayli eski. 1882’de bu topraklardaki ilk millî maç oynanıyor mesela. Kuzey İrlanda’nın Dünya Kupası geçmişi de var. Bu dev organizasyonda 3 defa boy göstermişler. Bunlar 1958, 1982 ve 1986... Bir de çeyrek finalleri var. Ancak Avrupa Şampiyonası’na ilk defa katılacaklar. Onların çıkışı ise daha bir sürpriz. Çünkü 2014 elemelerinde gruplarında yalnızca Lüksemburg’u geride bırakabilmişlerdi. Bu sefer çok farklı bir performans sergilediler. Deplasmanda Macaristan galibiyetiyle grup maçlarına başlayan Kuzeyliler, peşinden Faroe engelini rahat aştılar. Bir deplasman zaferi de Yunanistan’da gelince ‘Acaba olacak mı?’ sorusu dillendirilmeye başladı. Romanya’ya kaybettiler. Ama olacaktı, vazgeçmediler ve Finlandiya’yı yenip Romanya ile berabere kaldılar. Faroe Adaları galibiyeti ve Macaristan beraberliğinden sonra Yunanistan’ı yenip Finlandiya ile berabere kalarak grubu 21 puanla lider tamamladılar. Oyuncularının hemen hepsinin İngiltere takımlarında forma giydiklerini söylememize ise gerek yok sanırım.
 </p>
 <p>
  <img alt="" src="http://web.archive.org/web/20151021125730im_/http://medya.aksiyon.com.tr//aksiyon/2015/10/19/572258.jpg"/>
 </p>
 <p>
  <strong>
   GALLER Mİ, GOLLER Mİ?
  </strong>
 </p>
 <p>
  Galler, Birleşik Krallık’a bağlı dört ülkeden biri ve İngiltere’nin güneybatısında yer alıyor. 3 milyon civarında bir nüfusa sahip olan Galler’in sembolü, millî takım armasında da kullanılan kırmızı ejderha. İlk millî maçını 1876’da İskoçya ile oynayan Galler’de sıkı bir lig değil ama futbol kültürü var. İngiltere liglerinde oynamış Ryan Giggs, Mark Hughes, John Toshack, Ian Rush, Dean Saunders gibi üst düzey oyuncular çıkartmış olan Galler’in ilginçtir bugüne kadar sadece bir Dünya Kupası’na katılımı olmuş. O kupa ise 1958’de İsveç’teki organizasyon. Bir Avrupa Şampiyonası’na ise ilk defa katılacaklar. Şimdiki takımlarında ise Gareth Bale ve Aaron Ramsey gibi dünyaca ünlü futbolcuları var.
 </p>
 <p>
  Galler’in 2014 Dünya Kupası elemelerindeki performansı iç açıcı değildi. 6 takımın yer aldığı grubu 5. sırada bitirmişlerdi. Ancak 2016 elemelerinde çok iyi bir performans sergilediler. İlk maçta Andorra’yı deplasmanda 2-1 yenmeleri normal bir başlangıçtı. Sonrasında Bosna-Hersek ile golsüz berabere kaldılar. Güney Kıbrıs’ı yenip Belçika deplasmanından bir puanla döndüler. İşler iyi gidiyordu ve öyle de devam etti. İsrail’i deplasmanda, Belçika’yı içeride, Güney Kıbrıs’ı deplasmanda mağlup edip seri yaptılar. İsrail beraberliğinin ardından Bosna-Hersek’e kaybetseler de gruptan çıkmayı garantilemişlerdi bile. Böylece Andorra maçı da bir formaliteye dönmüştü.
 </p>
 <p>
  <img alt="" src="http://web.archive.org/web/20151021125730im_/http://medya.aksiyon.com.tr//aksiyon/2015/10/19/572257.jpg"/>
 </p>
 <p>
  <strong>
   EURO 2016’DA İKİNCİ ARNAVUT TAKIMI!:
  </strong>
 </p>
 <p>
  Bizim için tanıdık bir ülke olan Arnavutluk’un nüfusu 3 milyon civarında ve yaklaşık yüzde 70’i Müslüman. İlk millî maçını 1946’da oynayan Arnavutlar, o zamandan beri Avrupa futbolunun alt kategori takımlarından biriydi. Dünya Kupası ya da Avrupa Şampiyonası’na katılımları ise hiç olmamıştı. Ancak bu sefer şeytanın bacağını kırdılar ve adlarını Fransa’daki finallere yazdırdılar. Arnavutluk, olaylı bir Sırbistan maçı da yaşadığı grubunu Portekiz’in ardından 2. sırada tamamlamayı başardı.
 </p>
 <p>
  Arnavutluk Millî Takımı’nın ilginç özelliği, birçok oyuncusunun İsviçre’de yetişip altyapılarda bu ülkenin millî formasını giymeleri. İsviçre’de o kadar kaliteli Arnavut asıllı futbolcu var ki İsviçre Millî Takımı’nda bile birçok Arnavut kökenli oyuncu yer alıyor. Bu ilginç durum, İsviçre’nin Fransa’daki şampiyonaya iki takımla katılacağı esprilerine neden oluyor. Hatta bu espriyi “Fransa’daki şampiyonaya iki Arnavut takımı katılıyor” şeklinde de yapmak mümkün.
 </p>
 <p>
  Futbolu çok seven Arnavutlar için önümüzdeki yaz çok sıcak geçecek. Zira ülkeleri ilk defa bir şampiyonaya direkt katılma hakkı kazandı. Daha önce İsviçre Millî Takımı’nın başarılarıyla teselli bulan Arnavutlar, Ermenistan’ı deplasmanda 3-0 yenip Fransa biletini ceplerine koydukları tarihî zafer sonrası hem Arnavutluk’un hem de İsviçre’nin pek çok şehrinde kutlamalar yaptı. Arnavutluk’ta yaşanan sevinç gösterilerinin benzerinin İsviçre’de yaşanması garip değil. Çünkü ülke genelinde Türk göçmenlerden çok daha fazla Arnavut vatandaşları yaşıyor ve Arnavutluk Millî Takımı’nın omurgasını oluşturan en önemli oyuncular İsviçre’de yetişti.
 </p>
 <p>
  <img alt="" src="http://web.archive.org/web/20151021125730im_/http://medya.aksiyon.com.tr//aksiyon/2015/10/19/572256.jpg"/>
 </p>
 <p>
  <strong>
   ÇEKLERDEN KOPTULAR, GELİYORLAR:
  </strong>
 </p>
 <p>
  Slovakya, Avrupa’nın genç devletlerinden biri. 1993’te Çekoslo-vakya’nın ayrılmasıyla ortaya çıkan Slovakya’nın nüfusu yaklaşık 5 milyon 500 bin. Ülkenin büyük bir kısmı Karpat Dağları’yla kuşatılmış durumda. Geleceğe ümitle bakan bir ülke Slovakya.
 </p>
 <p>
  İlk millî maçlarını 1994’te oynayıp düzenli olarak Dünya Kupası ve Avrupa Şampiyonası eleme gruplarına katıldılar. Tarihlerindeki en büyük başarıları ise 2010 Dünya Kupası’na katılmak olmuştu. Hatta burada gruptan çıkmayı da başardılar. Ancak onlar için de Fransa, ilk Avrupa Şampiyonası olacak.
 </p>
 <p>
  Kadrosunda Napolili Hamsik ve Liverpoollu Skrtel gibi yıldızları olan Slovakya’da Stoch ve Sestak gibi tanıdık isimler de var. Gruba muhteşem bir giriş yapan Slovakya, ilk 6 maçını kazanmayı başardı. Üstelik o seride Ukrayna’yı deplasmanda, İspanya’yı ise içeride yenmeyi başardılar. Ardından Belarus ve Lüksemburg’u bir, Makedonya’yı iki defa yendiler. Sonrasında ise büyük bir düşüş yaşandı ve neredeyse ikincilik elden gidecekti. İspanya ve Belarus’a kaybedip Ukrayna ile golsüz berabere kaldılar. Son maçta ise imdada yetişen takım Lüksemburg oldu.
 </p>
</div>


Kaynak: [www.aksiyon.com.tr](http://www.aksiyon.com.tr/spor/siz-yenisiniz-galiba_552623), [web.archive.org (arşiv bağlantısı)](http://web.archive.org/web/20151021125730/http://www.aksiyon.com.tr/spor/siz-yenisiniz-galiba_552623)
