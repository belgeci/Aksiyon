# Erkekler ise çok değişti

*Mehmet Yılmaz 2000.02.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Zırrrrrr... Ooo saat epey olmuş. İşte kabus başlıyor. Kalkmalı, giyinmeli, küçük Emre uyanmış ve faaliyete başlamış bile. Mutfak çekmeceleri ilgi alanı.
  </font>
 </div>
 <div id="newsText">
  <font class="detail-text">
   Ne var ne yok indirmiş aşağı. Çocuk eğitimcileri çocuğun "engellenmemesi"ni salık veriyor. Aynı anda pek çok şey düşünülmek zorunda. Kahvaltı hazırlarken bir yandan giyinmeye çalışıyor. Çorabını biraz önce koltuğun yanına koymamış mıydı yoksa, çekmeceleri yeniden döker gibi karıştırıyor... Eyvah çay taştı! Mutfağa doğru yeltenirken ayaklarına bir şey dolanıyor. Emre'nin alaşağı ettiği şeyler arasında kirli çamaşır sepeti de varmış meğerse. Hemen kucağına alıyor bebeği, mutfağa koşuyor. Kahvaltı hazır. Eşi hâlâ uykuda. Uyandırmaya çalışırken gömleğini yıkamayı unuttuğunu farkediyor. Çaktırmadan başka gömlek uydurmaya çalışıyor. Gömlek neyse de, kocası mutlaka aklını bir kravata takacak ve ısrarla onu soracak, "Hayatııım, benim lacivertli pütükareli kravatım nerde? Bu koşturma içinde çocuk az sonra annenin gideceğini anlayıp mızırdanmaya başlıyor. Çocuğunu erken döneceğine bir ikna edebilse... Kapı çalıyor. Neyse ki bakıcı yetişti. Çocuğu kucağına atar gibi bırakıp servise yetişmek için fırlıyor...
   <br/>
   <br/>
   Binlerce kadına tanıdık gelen bir sabah telaşesi. Evde anne, kayınvalidenin yanında gelin, işte farklı biri. Biriken dosyaların onu beklemesi, akşama gelecek olan misafirlere ne pişireceğini düşünmesini engellemiyor, ya da gün boyu süren iş stresi evine geldiğinde hemen mutfağa girip akşam işlerinin derdine düşmesinin önüne geçemiyor. Dışarda çalışması ev hanımlığı görevini gözardı ettiremiyor. Anne olmak, hem de iyi bir anne olmak istiyor. İş dünyasında kendisini kanıtlamak ve yarışmak istiyor. Kadın olduğunu hissetmek istiyor. Tüm bunları 24 saate sığdırma telaşı içinde. Zorlanıyor çünkü iş yükü ağır. Hem evde, hem işte yapılacak çok şey var.
   <br/>
   <br/>
   Ya eşler ne durumda? Erkekler ağlamaz söyleminin anlamsızlığına inandıkları kadar erkek evde iş yapmaz, yargısından etkileniyorlar mı hâlâ? Yoksa biz eşlerimize her konuda yardımcı oluyoruz diye mi övünüyorlar? İkinci şıkkın hakkı var galiba. Erkekler artık değiştiler. Eşlerine yardımcı olmayı çok seviyorlar. Gerekliliğini tartışmıyorlar. Tuzluğu taşıyorlar mesela, ekmek kesiyorlar. Misafirler çok olunca bulaşıklara yardım ediyorlar. Aslına bakılırsa, sözkonusu yardımı yaparken de, iş yerlerinde anlatırken de gizli ve belli bir dozu aşmamaya çalışıyorlar sanki. Demokrat ve çağdaş olmak güzel ve şık kavramlar da, ya biri "kılıbık" lafı ederse! Etmesi bir şey değil, ya bu lakap yapışır kalırsa! Ya da ben gerçekten bir kılıbıksam ve bunun farkında değilsem!! Korkular ve gerekçeler işte...
   <br/>
   <br/>
   Dün bulaşık yıkadım bunu unutma!
   <br/>
   <br/>
   Ev işleri 1, çocuk bakımı 3, genel temizlik 10. Bir karneden alıntılar bu. Geçen hafta öğrencilerine karne hazırlayan bir ilkokul öğretmeni eşine de bir karne sürprizi yapmak istemiş. Dersleri öğleden sonra başladığı için sabahlarını çocuğun bakımı ve akşamın yemek hazırlıklarına ayıran Aysun Söylemez, hastalandığı zaman evdeki tüm işlerin felç olduğunu belirtiyor. "Eşim biraz maçodur da" diyor ve eşine bakıp gülümsüyor. Eşi ona yardımcı olmayı çok istiyormuş ama eline hiç bir iş yakışmıyormuş. Hastalanmamak için dua eden Söylemez'in işlerden arta kalan zamanda televizyon izleme izni bile 10 aylık Zeynep'in inisiyatifinde. Evdeki eşyaları kırıp dökme ve kapı açılınca emekleyerek odadan savuşma döneminde Zeynep.
   <br/>
   <br/>
   Hafta sonlarını ev temizliğine ve çocuğuna ayırıyor. Sosyal faaliyetler çocuk olduktan sonra tamamen durmuş. Eşim bana yardım etmiş olmaktan mutluluk duyar ancak ara sıra bulaşık yıkamışsa bile onun için bu çok büyük bir yardımdır ve hep onunla övünür, diyor. Aysun Söylemez'in eşi karne sürprizinden çok etkilenmiş ama çocuk bakımının 3 gelmesine de içerlemiş. Çocukla çok ilgilendiğini düşünüyormuş oysa. "İkinci dönem seni utandıracağım, gör bak!" diyor eşine.
   <br/>
   <br/>
   İletişimci Mebrure Aköz dört yıllık evli ve üç yaşında bir çocuğu var. Aköz'ün yoğun iş temposuyla birlikte evinde tüm işleri ayrıntılarıyla üstlenen sabırlı ve özverili bir tavrı var. Sorumluluklarını, erteleme ya da yardımcılara devretme gibi bir imkanı da yok. İki seçeneği var Aköz'ün: Ya bu yoğun tempoyla ev işlerini birlikte götürecek ya da tamamen evine çekilecek. İkinci seçeneğin maliyeti ona maddi sıkıntı olarak geri döneceği için işini bırakmak istemiyor.
   <br/>
   <br/>
   Eşiyle birlikte aynı saatlerde evden çıkmalarına rağmen daha önceden kalkıp kahvaltı hazırlama işlemlerini istisnasız Aköz'e ait. Bir yandan da çocuğuyla ilgileniyor kahvaltı hazırlarken. Kendisi hazırlanmadan önce eşinin o günkü giysilerini çorabına kadar hazırlayıp yanına getiriyor. Kendisinin giyinmesi gecikiyor haliyle. Bu arada çıkmak için hazırlanan eşi onun gecikmesine anlam veremiyor...
   <br/>
   <br/>
   Eve gelince hazır bir sofra, mutlu çocuk
   <br/>
   <br/>
   ve sıcak bir yuva...
   <br/>
   <br/>
   Sevdiği bir işi yapıyor oluşu yorgunluğunu fazla hissettirmiyor Aköz'e. Eğer akşama misafirleri varsa aklının bir köşesi hep yapılacak hazırlıklarda. Misafirini bir ev hanımı titizliğiyle ağırlamak istiyor. Eve girer girmez mutfağın telaşesi başlıyor. Eşinin bu gibi işlerden kendini tamamen bağımsız hissettiğini belirtiyor. "Bu hissin doğruluğundan o denli emin ki, değil ev işlerinde bir görev üstlenmek bana yardımcı olmak gibi bir kaygı taşıması gerektiğinin bile farkında değil", diyor. "Tamamen kendi halinde. Televizyon izliyor, kitap okuyor... Benim de bir talebim yok artık kendisinden. Yemek yapmaya dair bir becerisi de yok. Tabakları taşımama yardımcı olması bile büyük bir iş onun için. Yapmasını beklediğim bir şeyi yapmamışsa ve ben bunu ona sitemle hatırlattığımda 'Geçen akşam çay suyunu ben koymuştum ya!' şeklindeki bir cevaba şaşırmıyorum. Zar zor mutfağa girdiğinde de kendince düzenlemeler yapıyor... Bakıyorum ki mutfak düzenim alt üst olmuş bir de eleştiriliyorum, en iyisi diyorum, kel kör kendi işini kendin gör"...
   <br/>
   <br/>
   Detaylı bir sofra hazır ve her şey yolunda...
   <br/>
   <br/>
   İşev temposuna o denli kaptırmış ki kendini Mebrure Aköz, misafirliklerde çoğu ev hanımı olan arkadaşlarının kendisinden çok daha şık ve bakımlı olduklarını fark eder olmuş. Onlardan daha çok para kazanma ve harcama imkanını düşünmüş bir de. Kendisinden daha çok dingin ve hayat dolu olan arkadaşlarına imrenir olmuş.
   <br/>
   <br/>
   Evhanımı arkadaşlarının çoğunun bir kaç dergi okuyup, gün boyu televizyondan günlük gelişmelere vâkıf olabildiğine değinirken bir tespitine de fazlasıyla inanmış. Kişinin kendisini yetiştirmesinin çalışması ya da evhanımı olmasıyla direkt bağlantılı  olmadığını düşünüyormuş artık.
   <br/>
   <br/>
   İdealist bir öğrencilik döneminden sonra iş hayatında da iyi bir yere gelen Aköz, evlenip işi bırakmak isteyenlere hep karşı çıkmış bir süre öncesine kadar. Evliliğinin ilk dönemlerinden bu yana sürekli bir şeylerin taksitlerini ödeme durumunda kalmış. Bugünkü geldiği noktada yıprandığını hissediyor. Çocuğuna daha fazla vakit ayırmak istiyor. Eşine de yeterince özen gösteremediğini düşünüyor.
   <br/>
   <br/>
   Erkeğin eve geldiğinde hazır bir sofra, mutlu bir çocuk, sıcak bir yuva ve dahası stressiz bir kadın bulmasının onu eve bağlayan önemli faktörlerden biri olduğunu düşünüyor. Kadının kariyerinin olması, para kazanması, kültürlü olması yetmiyor çoğu kez ilişkilerin yolunda gitmesine. Dışardaki unvanı ne olursa olsun, evinde tüm işlerini düzene koymuş bir eş olması gerekiyor.
   <br/>
   <br/>
   İşi hayatı
   <br/>
   <br/>
   Kanal 7 Televizyonu'nun ilk yıllarından bu yana haber müdürlüğünde başarılı bir isim Nazmiye Yılmaz. Günlerinin nasıl geçtiğini sorduğunuzda hayatının haber merkezine endeksli olduğunu söyleyebilecek kadar işini gündeminin merkezine almış. Haftanın altı günü bazen de yedi günü 7.30'da çıktığı evine akşam 11'lerde, bazen daha da geç dönüyor olmasına rağmen bu yoğunluktan şikayetçi değil.
   <br/>
   <br/>
   Eve dönüşte kendisi için donanmış bir sofra, onu bekleyen sorunsuz ve sıcak bir atmosfer bulacağından emin. Tüm işleri çekip çeviren müşfik ve özverili bir anneyle birlikte oturmanın keyifli yanını yansıtıyor temposuna. Ama o bir bekar. Bu da şimdilik onun dingin bir "çalışan kadın" olmasını sağlıyor.
   <br/>
   <br/>
   Haber merkezinin dinamiği içinde her şeyin çok programlı oluşu onun hayatına da yansımış. Saniyelerin önemli olduğu habercilik akışının dışında kalan kendi saatlerini ayarlamak daha büyük maharet onun için. Arkadaş çevresinde planlar onun saatlerine göre gerçekleştiriliyor. Arkadaş toplantıları, sinema kaçamağı kendime ayırdığım özel saatlerin dışında sosyal bir yaşantım yok, diyor. Aslında bu işin en dezavantajlı kısmı da bu.
   <br/>
   <br/>
   İzin günlerinde evden çıkmama en keyifli dinlenme şekli. Uyku hayatının sadece küçük bir bölümünü kaplıyor. Az uykuyla daha çok verimli olunduğuna inanıyor. Kendi pratiğine de yansıtmış bunu. Küçük molalarım diye nitelendirdiği saatleri de gecenin ilerleyen saatlerine kadar uzanıyor.
   <br/>
   <br/>
   Küçük molalarıyla ya da habercilik uğruna saatlerini bazen çok ölçülü bazen hoyratça kullanabilen Kanal 7 Haber Müdürü Nazmiye Yılmaz tüm bu seçenek hakkının bekar oluşuyla direkt orantılı olduğunu da biliyor. "Eğer evli osaydım işimden uzaklaşmazdım ancak saatlerimi daha rafine kullanırdım" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5839), [web.archive.org (arşiv bağlantısı)](http://web.archive.org/web/20131010044041/http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5839)
