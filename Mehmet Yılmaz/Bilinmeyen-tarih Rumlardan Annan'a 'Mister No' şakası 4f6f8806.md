# Rumlardan Annan’a ‘Mister No’ şakası

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20030627154219im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030627154219im_/http://www.aksiyon.com.tr/resim/44/60.jpg" vspace="5"/>
  </p>
 </font>
 <font class="content">
  Kıbrıslı Rumlar, Annan planı için referandum niteliğindeki seçimlerde 'şahin' bir lideri tercih ederek, BM belgesini kabul etmeyeceklerini gösterdi. Rumlar, geçtiğimiz hafta öyle bir seçim yaptılar ki Kıbrıs uyuşmazlığı konusunda kendilerine arka çıkan hemen herkesi şaşkına çevirdiler. Başta Yunanistan olmak üzere Birleşmiş Milletler (BM), ABD ve Avrupa Birliği’nde (AB) soğuk duş etkisi yapan gelişme, Rum seçmenin herşey yolunda giderken adeta pişmiş aşa soğuk su katarcasına bir tercihte bulunmasıydı.
 </font>
 <p>
  <font class="content">
   Şahin görüşleri ile bilinen Rum milliyetçisi Tassos Papadopoulos’un Glafkos Klerides’i yenerek seçimden zaferle çıkması değildi elbette, şaşkınlığın sebebi. Hayal kırıklığının altında, Rumların önceden belirlenen AB ve BM takvimini sekteye uğratacak şekilde daha ilk turda tercihlerini belirlemiş olmaları yatıyordu. Zira, Kıbrıs Türk tarafı ile yürütülen müzakere süreci, Klerides liderliğinde 28 Şubat’a kadar nihai bir sonuca ulaştırılacak; seçimlerin ikinci turundan çıkacak muhtemel başkan da yapılan anlaşmayı 30 Mart’ta refaranduma sunacak; 16 Nisan’da da AB’ye üyelik anlaşmasına imza atacaktı. Fakat evdeki hesap çarşıya uymadı ve Rum seçmen tarihi bir tercihte bulunarak Kıbrıs müzakerelerine yeni bir boyut kazandırdı.
   <br/>
   <br/>
   BM Genel Sekreteri Kofi Annan’ın, anlaşma için son tarih olarak belirlediği 28 Şubat öncesi adaya yapmayı planladığı ziyaretin arifesine denk gelen seçimde, Demokratik Parti (DİKO) Başkanı Tassos Papadopoulos oyların yüzde 51,55’ini alarak ilk turda seçilmeyi başardı. 1993 yılından beri iki dönemdir başkanlık yapan Klerides ise, Rum Kesimi’nin AB üyeliği konusunda önemli başarılar elde etmesine rağmen ancak yüzde 38,8 oranında oy toplayabildi. Annan planının hazırlanmasında önemli katkıları olduğu iddia edilen Rum Başsavcı Alekos Markides yüzde 6,60, Yeni Ufuklar Partisi (NEO) Başkanı Nikos Kutsu da yüzde 2,11 oy aldı.
   <br/>
   <br/>
   Kıbrıs’ta çözüm umutlarına düşen gölge
   <br/>
   <br/>
   Alınan bu sonuçlar çok önemli ve birkaç açıdan analiz edilmeyi hak ediyor. İlk olarak vurgulamak gerekirse Rum seçmenin yarıdan fazlasının, tercihini milliyetçi söylemleri olan bir liderden yana kullandığı dikkat çekiyor. Rum Kesimi’ne neredeyse AB kapılarının ardına kadar açılmasını sağlayan Klerides’in müzakere heyetinin yetersizliğini savunan Papadopoulos’a olan bu ‘ezici’ ilgiyi doğru analiz etmek lazım. Zira, hem müzakerecinin değişmesi hem de Papadopoulos’un Klerides’e göre daha sert bir çizgiye sahip olması Kıbrıs görüşmelerinde ciddi sıkıntılar ortaya çıkaracağını gösteriyor. Bu zorluk sadece Türk tarafı için geçerli değil elbette. Rumları da epey bir sıkıntıya sokacağı anlaşılıyor. Zira, seçim kampanyası sırasında Klerides’in kurmayları, Papadopoulos’un hayatı boyunca Türk karşıtı politikalar izlediğini hatırlatmışlar ve halka ‘Papadopoulos seçilirse çözümü unutun’ mesajını vermişlerdi.
   <br/>
   <br/>
   Klerides ve ekibinin şimdilik haklı çıktığını söyleyebiliriz. Atina ve Lefkoşa’daki ilk izlenimlerin, seçim sonuçlarının Annan’ın çözüm planının akıbetini tam bir kördüğüme çevirdiği noktasında bulunması; planın geleceği konusunda hem Rum Kesimi’nde hem de Atina’da tam bir belirsizliğin hakim olması da bu kaygıları güçlendiriyor. Seçim sonuçlarını değerlendiren İngiliz gazetelerinin, Papadopoulos’un iktidara gelmesini Ada’daki çözüm umutlarına gölge düşürdüğü şeklinde yorumladığını; Yunan basınının da Papadopoulos’un Kıbrıs’ta barış görüşmelerini zora sokacağına vurgu yaptığını hatırlatalım bu arada.
   <br/>
   <br/>
   Rum seçmenden Annan planına kırmızı kart
   <br/>
   <br/>
   Rum Kesimi’ndeki sıkıntının temelinde Papadopoulos’un, her ne kadar Annan planı çerçevesinde çözüm için müzakereleri sürdüreceğini söylese de, 1 Mart’ta başkanlık görevini devraldıktan sonra eski lider Klerides’in çizgisinde mi ilerleyeceği yoksa çözümü imkansız kılan seçim öncesi vaatlerini mi takip edeceği hususunda nasıl davranacağının kestirilememesi bulunuyor. Yeni lider, seçim öncesi yaptığı açıklamalarda, Rum göçmenlerin ve yerlerinden edilmişlerin güvenle geri dönmeleri için mücadele edeceğini söylemiş; Karpaz’ın mutlaka Rumlara bırakılmasını, Türkiye’den adaya gelen Türklerin Kıbrıs’ı terk etmesini istemiş; Annan planının sadece müzakere zemini olduğunu, kesinlikle anlaşma belgesi olmadığını savunmuştu.
   <br/>
   <br/>
   Seçim sonuçları, Kıbrıslı Rumların Annan planını bu şekli ile istemediklerini de gösteriyor aynı zamanda. Seçim sandığını, 30 Mart’ta önlerine konulacak bir referandum sandığı şeklinde algılayan Rumlar, üzerinde çok fazla değişiklik olmayacağını düşündükleri Annan planını istemediklerini böylece ortaya koymuş oldular. Aksi düşünülmüş olsaydı, Rumların Papadopoulos yerine zor da olsa Annan planını bu şekliyle imzalayabileceğini söyleyen Klerides’i seçmeleri beklenirdi. KKTC Cumhurbaşkanı Denktaş’ın, Papadopoulos’un seçilmesini ‘anlaşmadan yana olmayan Rumlar’ın zaferi şeklinde yorumlaması da gösteriyor ki, Rum halkı 30 Mart’ta yapmak istediğini erkene alarak siyasi iradeye bir mesaj vermiş oldu. Atina ve Lefkoşa’da, daha şimdiden Kıbrıs Türk ve Rum tarafının 28 Şubat’a kadar Annan planı üzerinde anlaşmasının artık tamamen imkansız hale geldiğinin dillendirilmesi, Kofi Annan’ın da artık çözüm için verilen süreyi Kıbrıs Rum Kesimi’nin AB üyeliği anlaşmasının imzalanacağı 16 Nisan’a kadar uzatmayı planladığının ortalıkta dolaşması da Rum seçmenin verdiği mesajın doğru analiz edildiğini işaret ediyor.
   <br/>
   <br/>
   Papadopoulos’un lakabı: Mister  No
   <br/>
   <br/>
   Uluslararası kamuoyu ve Kıbrıslı Türkler arasında Papadopoulos’un seçilmesinin taraflar arasındaki görüşmeleri çıkmaza sokabileceği yönündeki kanaat, yeni Rum liderin siyasi geçmişinden kaynaklanıyor. 69 yaşındaki Papadopoulos’un en önemli özelliği, 1955’te kurulan ve adadaki İngiliz yönetimine ve Türklere karşı saldırılar düzenleyen terör örgütü EOKA’nın kurmaylarından biri olması. Papadopoulos, aralarında 1964’te Arpalık Köyü’ne düzenlenen saldırının da bulunduğu Türkleri hedef alan bazı eylemlerin bizzat planlayıcısı olarak gösteriliyor. Genç yaşta siyasete atıldığı için ‘beşikten politikacı’, Makarios’a bağlılığı nedeniyle ‘Başpiskoposun demir yumruğu’ ve başta 1959 Zürih ve Londra antlaşmaları olmak üzere ‘Made in BM’ yazan tüm çözüm planlarını reddettiği için ‘Mister No’ lakaplarıyla tanınıyor.
   <br/>
   <br/>
   1934 yılında Lefkoşa’da dünyaya gelen Papadopoulos, tıpkı Klerides ve Denktaş gibi Londra’da hukuk eğitimi gördü. Üniversite eğitiminin hemen ardından adaya döndü ve EOKA’nın siyasi liderlerinden biri haline geldi. Henüz, 26 yaşındayken, 1960’ta kurulan Kıbrıs Cumhuriyetinin ilk kabinesine, Makarios tarafından Çalışma Bakanı olarak atandı. Kıbrıs anayasasını hazırlayan 4 kişilik Rum heyetinde yer aldı ve 12 yıl boyunca içişleri, maliye, çalışma, sağlık, ve tarım bakanlıklarında görev yaptı. 1974 sonrası gerçekleştirilen Kıbrıs çözüm müzakerelerinde, 1976’ya kadar müzakereci Klerides’in danışmanlığını, ardından da 2 yıllığına Rum müzakere heyetinin başkanlığını yürüttü. 1970 yılında, merkez sağdaki Merkez Birlik Partisi’ni kuran Papadopoulos, 1976 yılında kısa bir süre toplumlararası görüşmelerde Rum tarafını temsil etti. Papadopoulos’un partisi daha sonra Kipriyanu’nun Demokratik Parti’si (DİKO) ile birleşti. DİKO’nun eski başkanı Spiros Kipriyanu, ölümünden önce, DİKO’nun başına Tasos Papadopoulos’u getirdi.
   <br/>
   <br/>
   ‘Denktaş’ı hemen öldürelim’
   <br/>
   <br/>
   Önümüzdeki günlerde KKTC cumhurbaşkanının karşısına müzakereci olarak çıkmaya hazırlanan Tassos Papadopoulos’un, 1967 yılında adaya gizlice çıkarken yakalanan Rauf Denktaş’ın öldürülmesini teklif ettiği biliniyor. Denktaş’ın anılarında yer alan olayı nakleden ise geçen haftaki seçimleri kaybeden Glafkos Klerides. Hikayeyi 1968 yılında Denktaş’a anlatan Klerides’e göre olay şöyle gelişmişti: “Bakanlar Kurulu’ndaydık. Grivas da vardı. Bir asker gelerek Grivas’a bir kağıt verdi. Grivas kağıda baktı ve kapatarak masaya koydu. Beş dakika sonra bir polis Makarios’a bir başka kağıt verdi. Makarios bunu okudu ve Grivas’a dönerek, ‘elimizi açalım mı?’ dedi. Böylelikle senin Karpaz’da yakalandığını işittik. Kimse buna inanmadı. Ancak 10–15 dakika sonra polis müdürü gelip doğruladı. Makarios ‘şimdi ne yapacağız’ diye sordu. Kiprianu ve Papadopoulos, ‘Derhal öldürülmeli’ cevabını verdiler. Bir tartışma oldu. Senin bu şekilde Kıbrıs’a gelmen için neden olmalıydı. Seni Türkiye mutlaka bir maksat için göndermişti. Bunu öğrenmemiz gerekiyordu. Biz senin Ada’ya gelişini Türkiye’nin askeri müdahalesinin bir işareti olarak değerlendiriyorduk. Makarios herkesi dinledikten sonra ‘Madem ki tanıyanlar olmuştur, getiriniz buraya ve sorgulayınız. Niye geldiğini anlayalım’ direktifini verdi.” Miloşeviç’in finans ağına da takıldı
   <br/>
   <br/>
   Papadopoulos hakkında ortaya atılan tereddütler bunlarla sınırlı değil şüphesiz. Papadopoulos aynı zamanda, eski Yugoslavya Devlet Başkanı Slobodan Miloşeviç’in paralarını BM ambargosuna rağmen, Rum kesimindeki off–shore bankalarda aklamakla suçlanan bir isim. Ünü ada dışına taşmış bir avukat olan Papadopoulos, 1990’lı yıllarda hem Rum Kesimi’ndeki Halk Bankası’nın, hem de Yugoslavya Devlet Bankası Beogradska’nın danışmanlığını yapıyordu. Bu dönemde Papadopodulos’un avukatlık şirketinin, Miloşeviç’in BM ambargosunu delmesine Güney Kıbrıs’taki Yugoslav off–shore şirketler aracılığı ile yardımcı olduğu iddia edilmişti.
   <br/>
   <br/>
   Bütün bunların Kıbrıs görüşmelerine nasıl yansıyacağını zaman gösterecek. Seçim kampanyasında Annan planına itirazlarına vurgu yapan Papadopoulos’un, kampanya döneminde verdiği sözleri bir kenara iterek yeni bir siyasi planlama yapması beklenmiyor. Papadopoulos, bu hafta içinde Atina’da Yunanistan Başbakanı Simitis ile görüşerek izleyeceği politikaların ana parametrelerini belirleyecek. Kıbrıs Rum Kesimi’nin AB’ye üyelik imzasını atacağı 16 Nisan’a kadar Türk tarafı ile görüşmelere devam etmesi beklenen Papadopoulos’un, Denktaş ile müzakere masasında esnek davranacağına ve müzakerelerden çekilen taraf olmayacağına işaret ediliyor. Ancak, şurası bir gerçek ki Klerides ile Denktaş arasında güç olduğu ortaya çıkan uzlaşma ihtimalinin yeni başkan Papadopoulos ile daha da zorlaştığı gözlerden kaçmıyor.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2421&yorum_id=1), [web.archive.org (arşiv bağlantısı)](http://web.archive.org/web/20030627154219/http://www.aksiyon.com.tr:80/detay.php?id=2421&yorum_id=1)
