# Tarihi miras misyon yüklüyor

*Mehmet Yılmaz Bilinmeyen-tarih*

<div>
 <p>
  <font>
   Ortadoğu, yeni bir yapılanmanın eşiğinde. Tarihi derinlik, Türkiye’yi  bu yapılanma sürecinin içine çekiyor. Sömürge sırasında etnik, dinî ve mezhep unsurlarına göre parçalanan bölgenin bu kez ABD tarafından yeniden alt birimlere ayrılmaması için Türkiye’nin tarihi misyonunu oynaması gerekiyor.
   <br/>
   <br/>
   Türkiye, Kurtuluş Savaşı’ndan bu yana belki de tarihinin en kritik aylarını ve günlerini yaşıyor. Bir yanda, siyasi kadroların yenileneceği 3 Kasım seçimlerinin ne getireceği meçhul sandık sonuçları, diğer yanda da nihaî kararların verileceği dış politika alanları Ankara’yı zorluyor. Ekonomik krizin üstesinden gelemeyen, IMF’ye endeksli ekonomik programı uygulamak zorunda kalan Türkiye, dar alanda kritik hamleler yapmak zorunda. Irak, Kıbrıs ve AB gibi, ülkenin geleceğini yakından ilgilendiren konularda kafalar karışık.
   <br>
    <br>
     Ancak, tarihî mirası dikkate aldığımızda Türkiye hiç de kafa karışıklığı yaşayacak bir ülke olarak görünmüyor. Ülkemiz; Britanya, Rusya, Avusturya—Macaristan, Fransa, Almanya, Çin ve Japonya gibi ‘çok uluslu’ imparatorluk yapısına sahip, Avrasya üzerinde egemen olmuş Osmanlı Devleti’nin doğal mirasçısı ve merkez ülkesi konumunda. Genelde Ortadoğu, özelde Irak’ı yeniden yapılandırmaya hazırlanan Bush yönetiminin en fazla ihtiyaç duyduğu ülkelerin başında gelmesi de Türkiye’nin bu tarihî geçmişinden ve bölgedeki ‘kilit’ rolünden kaynaklanıyor.
     <br>
      <br>
       Sorunların kaynağı parçalanmış yapı
       <br>
        <br>
         Ortadoğu’da ‘problem alanı’ olarak görülen sorunların temelinde Osmanlı devletinin tasfiyesinin tamamlanmamış olması gerçeği yatıyor. Birinci Dünya Savaşı’ndan galip ayrılan sömürgeci devletler, dini, etnik ve mezhep unsurlarıyla birlikte Ortadoğu’yu bir bütün olarak gören Osmanlı’dan farklı mütalaa etmiş; kendi ulusal çıkarlarına uygun olarak bölgeyi siyasi, ekonomik ve kültürel olarak parçalara ayırma siyaseti gütmüşlerdi. Bu siyaset doğrultusunda, sun’i sınırlarla birbirinden ayrılmış yeni devletler kurulmuş; yine bu siyasete uygun yöneticiler tercih edilmişti. Osmanlı devletinin yüzyıllar boyunca bölgede oluşturmaya çalıştığı jeoekonomik, jeopolitik ve jeokültürel entegrasyon, tatbik edilen çok sinsi bir siyasetle tamamen dağıtılmıştı. İşte bugünkü parçalanmışlık Osmanlı’nın ardından bir türlü doldurulamayan söz konusu boşluğun bir sonucu.
         <br/>
         <br/>
         Bölgedeki parçalanmışlığa dikkat çeken Beykent Üniversitesi Uluslararası İlişkiler Bölüm Başkanı Prof. Dr. Ahmet Davutoğlu’na göre, Ortadoğu’daki sun’i sınırlar ancak bu sınırlar üzerinde ölçek büyütülerek birleştirilebilir ve sağlıklı bir yapıya kavuşturulabilir. Davutoğlu, Mezopotamya’daki parçalanmış yapıdan kaynaklanan problemlerin yegâne çözümünün ekonomik ve kültürel entegrasyondan geçtiğini söylüyor. Bu noktada Türkiye’nin önemli rol üstlenebileceğini belirten Davutoğlu, Ankara’nın Ortadoğu’ya dönük politikasında bölgenin bütününü; onun içinde Irak’ın bütününü ilgilendiren bir perspektif geliştirmesini; onun içinde de Kuzey Irak’ı değerlendirmesi gerektiğini düşünüyor.
         <br/>
         <br/>
         Tarihi tecrübe Türkiye’nin bölgeye bütüncül bir perspektifle bakması gerektiğini gösteriyor. Türkiye’nin Irak’ın toprak bütünlüğünü savunarak bölgedeki etnik ve dini bütün unsurların haklarını savunmasının, özellikle de Türkmenlerin haklarını aramasının tarihi arka planı bulunuyor. Ayrıca Türkiye, eğer isterse, Saddam rejimi sonrası yapılacak yeni düzenlemede Osmanlı’nın Musul vilayeti üzerindeki tarihi haklarının yeniden görüşülmesini müzakere masasına getirme şansına sahip.
         <br/>
         <br/>
         Ahd—i Milli’den Misak—ı Milli’ye
         <br/>
         <br/>
         Bu noktada, yakın tarihimize kısaca bir göz atmakta fayda var. Birinci Dünya Savaşı’nın galip devletleri, uluslararası sistemi kurgulamak için 18 Ocak 1919’da Paris Barış Konferansı’nı toplamışlardı. Osmanlı Devleti tarafından kendi sınırları ile ilgili olarak konferansa sunduğu Ahdi Milli Beyannamesi, söz konusu bakış açısını yansıtması bakımından önemlidir. 23 Haziran 1919 tarihli bu metinde Osmanlı devletinin yeni sınırları şöyle tarif ediliyordu: Batıda Gümülcine’den başlayan sınır, kuzeydoğuda Batum’un bir hayli kuzeyindeki Poti’ye kadar uzanıyordu. Doğu sınırı İran hududuna dayanıyordu. Güneyde ise sınır, Türk—Arap milli sınırı olarak kabul edilen Kerkük’ten başlayarak Musul ve Halep vilayetlerinin güneyine kadar iniyordu. Boğazlar ile İstanbul’un Osmanlı hakimiyetinde kalmasının istendiği belgede, sınırlarımıza yakın adalar hakkında Türkiye’nin güvenliği açısından ‘hakkı mahfuz’ ibaresinin yer alması da oldukça anlamlı.
         <br/>
         <br/>
         Bu metin, Osmanlı yöneticilerinin içinde bulundukları coğrafyaya ne kadar hakim olduklarını gösteriyor. Belgenin tam metnini “İdealden Gerçeğe, Misak—ı Milli’den Lozan’a Dış Politika” adlı kitabında yayınlayan İstanbul Üniversitesi öğretim üyesi Doç. Dr. Mustafa Budak, Osmanlı idarecilerinin yeni uluslararası düzenin hangi esaslar üzerine bina edileceğinin farkında olduğunu göstermesi bakımından da söz konusu beyannameye dikkat çekiyor. Türkiye’nin bugün bölgeye yönelik nasıl bir strateji izlemesi gerektiğinin ipuçlarını da veren belge, 17 Şubat 1920’de toplanan Meclisi Mebusan tarafından kabul ediliyor ve devletin resmi görüşü olarak dünya kamuoyuna duyuruluyor.
         <br/>
         <br/>
         Ahd—i Milli Beyannamesinin birinci maddesi Osmanlı devletinin sınırlarıyla ilgili olarak bütüncül yaklaşımını ortaya koyuyor: “Osmanlı devletinin, özellikle Arap çoğunluğu ile meskun olup 30 Ekim 1918 tarihinde mütarekenin imzası sırasında düşman devletlerin işgali altında kalan kısımlarının geleceği, halkının serbestçe verecekleri reylere göre tayin edilmek gerekir. Ancak bu mütareke hattı içinde ve dışında din, ırk ve gaye bakımından birbirlerine karşılıklı saygı ve fedakarlık hisleriyle dolu, ırkî ve içtimaî ve hakları ile çevre şartlarına tam olarak riayetkâr Osmanlı—İslam ekseriyetle meskûn bulunan bölgelerin tamamı, hakikaten ve hükmen hiçbir zaman bölünmez bir bütündür.”
         <br/>
         <br/>
         Osmanlı—İslam çoğunluğu
         <br/>
         <br/>
         Bu maddede ‘mütareke hattının içi ve dışında kalan unsurlar’ ile ‘Osmanlı—İslam çoğunluğu’ tabirleri kullanılıyor. Doç. Budak’a göre Mustafa Kemal Paşa, bu Ahd—i Milli Beyannamesini küçük nüanslarla birlikte esas aldı. Bu küçük nüanslardan birisi, Osmanlı devletinin güney sınırlarıyla ilgiliydi. Mustafa Kemal’in önerdiği Misak—ı Milli müsvedde metninde, ‘Mondros Mütarekesi ilân edildiği sırada sınırlarımız içerisinde kalan’ ibaresi vardı. Ama ilân edilen metne bakıldığında ‘Mütareke imzalandığı sırada sınırlarımızın içinde ve dışında kalan’ ibaresi yer alıyor ve Osmanlı—İslam çoğunluğunun yaşadığı toprakların bölünmez bütünlüğünden bahsediliyor. Burada iki husus var: Mütareke hattının içinde ve dışında kalanlar, bir de Osmanlı—İslam çoğunluğu. İçinde ve dışında tabirleri ile kastedilen yer, çoğunluğunu Arapların oluşturduğu bölgelerin dışında kalan Kürtlerin ve Türklerin yaşadığı bölgeler. Burası da Halep ve Musul vilayetlerinin güneyine kadar uzanan coğrafya. Osmanlı—İslam çoğunluğundan kasıt ise Türk ve Kürtler. 1920—1923 arasında TBMM, dış politika konusunda sürekli bu ilân edilen Misak—ı Milli metnini referans aldı.
         <br/>
         <br/>
         Mustafa Budak’ın yaptığı vurgular dikkat çekici. Zira, Irak’la ilgili herhangi bir statü değişikliği olduğu takdirde Türkiye, Lozan öncesi şartlara geri dönme şansı elde edebilecek ve eski hakları konusunda çeşitli taleplerde bulunabilecek. Çünkü, mevcut Türkiye—Irak sınırını tespit eden 1926 Ankara anlaşmasının hükmü, Irak’taki bir statü değişikliği ile ortadan kalkmış olacak.
         <br/>
         <br/>
         Burada, Ankara Anlaşması’na uzanan tarihi süreçten de bahsetmekte fayda var. Türkiye’nin güney sınırları Lozan Anlaşması öncesinde Halep ve Musul vilayetlerinin güneyine kadar uzanıyordu. 24 Temmuz 1923 tarihli Lozan Anlaşması’nda nihaî bir çözüme kavuşturulamayan güney sınırları ihtilâfı, 9 ay içinde taraflar (İngiltere ve Türkiye) arasında çözüme kavuşturulması şartıyla ileri bir tarihe ertelenir. Türkiye’nin, plebisit önerileri İngilizler tarafından reddedilir. Konu, 6 Ağustos 1924’te Milletler Cemiyeti Konseyi’ne götürülür; eylül ayında müzakere edilen konu hakkında bir soruşturma komisyonu kurulur. 29 Ekim 1924’te toplanan komisyon, geçici bir sınır tespit eder. Brüksel hattı olarak tabir edilen bu sınır, 10 yıl sınırda değişiklik yapılması şartıyla 5 Haziran 1926 tarihli Ankara Anlaşması ile nihaî şeklini alır. Böylece Osmanlı’dan miras kalan Musul vilâyeti tamamen terk edilmiş olur.
         <br/>
         <br/>
         Garantörlük hakkı elde edilebilir mi?
         <br/>
         <br/>
         Türkiye, Ankara Anlaşması ile ne Musul ve Kerkük’le ilgili olarak bir garantörlük hakkı kazanabildi ne de Türkmenlerin hamiliği hususunda bir imtiyaz elde edebildi. Denklem dışında kalan Türkiye’nin Misak—ı Milli sınırları içerisindeki bu bölgeye ilgisi asla kesilmedi. 1959’da gerçekleştirilen Kerkük katliamı, bölgeye olan ilgiyi artırdı. Ancak, Türkiye’nin bölge ile olan bağlantısını canlı tutan asıl unsur Kerkük—Yumurtalık petrol boru hattıdır. Davutoğlu’na göre, söz konusu hat Türkiye’nin cumhuriyet döneminde gerçekleştirdiği en akıllı dış yatırımlarından birisi. Bu hat sayesinde Türkiye ile Irak ve Kerkük arasında çıkar bağlantısı sağlandı ve tarihi süreklilik kesintiye uğramadı. Bugün, ‘Musul ve Kerkük konusunda nasıl bir garantörlük hakkı elde edebilirim’ konusunun tartışılması da, Türkiye’nin bölge ile ilişkisini koparmadığının bir göstergesi.
         <br/>
         <br/>
         Garantörlük konusunda Kıbrıs ile Musul—Kerkük arasında doğrudan bağlantı kuranlar da var. Mesela, TBMM Başkanı Ömer İzgi bunlardan biri. Musul, Kerkük ve Süleymaniye’yi birer Türkmen bölgesi olarak gören İzgi’ye göre Türkiye, Kıbrıs için verdiği mücadeleyi bu iki kent için de verebilir. Aynı kanaati paylaşanlardan birisi de Mimar Sinan Üniversitesi öğretim üyesi Doç. Dr. Suphi Saatçi. Türkiye’nin Musul vilayeti üzerindeki meşrû hakları olduğu görüşünü savunan Saatçi’ye göre Türkiye, yeniden Musul dosyasını açabilir. ‘Misak—ı Milli’de Hatay ile Kerkük’ün olduğunu, Hatay meselesinin çözüme kavuşturulduğunu söyleyen Saatçi, “Irak parçalandığı an Ankara Anlaşması’nın hükmü ortadan kalkar. Eski bir hak sahibi olarak Türkiye’ye söz hakkı doğar” diyor.
         <br/>
         <br/>
         Türkmen Cephesi’nin Washington Temsilcisi Orhan Ketene de aynı kanaatte. Kuzey Irak’ta ‘şimdilik’ dünyaca tanınmayan bir ‘Kürdistan’ devleti oluştuğuna dikkat çeken Ketene’ye göre bu durum, Ankara Anlaşması’nın feshi anlamına geliyor. Dolayısıyla Türkiye, Musul meselesini tekrar masaya yatırma hakkını hukuken elde etmiştir. Hatta Türkiye, Musul halkının insan haklarını teminat altına alacak ‘garantörlük hakkı’nı hukuken isteyebilir.
         <br/>
         <br/>
         Tarihi haklar konusunda dile getirilen bu argümanlar, bir bakıma Türkiye’nin bilinçaltını da yansıtıyor. 1991’de merhum Cumhurbaşkanı Özal, ‘aynı halkı ikiye bölen sınırların sun’i olduğu’ yorumunu yapmış ve her ikisi de Türkiye’nin koruması altındaki Kuzey Irak’ta, bir Kürt ve bir Türkmen devleti kurulmasını önermişti. Halefi Demirel de, 1995’te yaptığı açıklamada, Musul’un, ‘hâlâ Türkiye’ye ait olduğu’ yorumunu yaparak sınırın yeniden çizilmesini istemişti. Türkiye’nin dönem dönem Musul vilayeti üzerindeki haklarından ‘sesli’ biçimde bahsetmesinden rahatsız olanlar da var elbette. Irak Kürdistan Demokratik Parti lideri Barzani, El Cezire televizyonuna verdiği demeçte, “Türkiye neden eski defterleri karıştırıyor” diyerek rahatsızlığını dile getirmişti.
         <br/>
         <br/>
         İskenderun Sancağı model olabilir mi?
         <br/>
         <br/>
         Türkiye’nin Musul vilayeti ile ilgili olarak hak talebinde bulunabilmesi için önünde somut bir örnek bulunuyor. Mustafa Budak, İskenderun Sancağı meselesini, statünün değişmesiyle şartların yeniden düzenlenebileceğini göstermesi bakımından önemli bir kıstas olarak görüyor. Osmanlı devletinin denetimindeki Suriye, Birinci Dünya Savaşı sonrası Fransa mandasına bırakıldı. İkinci Dünya Savaşı ufukta görününce Fransızlar, Eylül 1936’da Suriye manda hükümeti ile Suriye’nin bağımsızlığı yönünde bir anlaşma yapar. Türkiye, bu gelişme karşısında sessiz kalmaz ve kendisinin İskenderun Sancağı’nın geleceği konusunda Fransızların hükümran olduğu Suriye hükümeti ile bir anlaşma yaptığını açıklar. Suriye’nin statüsünde bir değişiklik olduğu için Türkiye, hakkını aramaya başlar. 1936—1938 yılları arasında konuyu sıkı bir takip altında tutar. 1938 yılında Hatay bağımsızlığını kazanır; 1939 yılında da meclisin aldığı bir kararla anavatana katılır. Mustafa Budak’a göre Türkiye, Irak’ın mevcut sınırlarında herhangi bir değişiklik olduğu takdirde, aynen İskenderun Sancağı meselesinde olduğu gibi Ankara Anlaşması öncesinin statüsüne dönebilir ve haklarını talep edebilir.
         <br/>
         <br/>
         ABD’nin muhtemel Irak operasyonu sonrasında Türkiye’nin çıkarlarını nasıl koruması gerektiği konusunda farklı öneriler getiren uzmanlar da var. Bilkent Üniversitesi öğretim üyesi Doç. Dr. Hasan Ünal, Saddam sonrası dönemde tıpkı Kosova’da olduğu gibi Irak’ta da BM Güvenlik Konseyi’nin tatbiki ile UNMIK (Birleşmiş Milletler Kosova Misyonu) benzeri bir geçici yönetim tayin edileceğini savunuyor. Hasan Ünal, Irak’ı belli bir süre sonra seçime taşıyacak UNMIK benzeri bir geçici yönetimin içinde Türkiye’nin neden yer alması gerektiğinin gerekçelerini şöyle sıralıyor: “Irak’ta kurulacak geçici yönetim, belli bir süre sonra ülkeyi seçime taşıyacak. Ülkede nüfus sayımı yapılabilmesi, asayişin sağlanabilmesi, devlet mekanizmasının çalışabilmesi için uluslararası memurlara ihtiyaç olacak. Türkiye, ihtiyaç duyulan bu insanların geçici yönetimde görev almasını sağlayarak, hadiselerin kendi aleyhine gelişmesine engel olabilir”.
         <br/>
         <br/>
         Hasan Ünal, Saddam devrildikten sonra Irak’a büyük bir gücün konuşlandırılacağını; Türkiye’nin de mutlaka bu gücün içinde yer alması gerektiğini savunuyor. Ünal’a göre, Türkiye bu güç içinde yer aldığı takdirde Türkmenlerin nüfusunun iyi sayılması, o nüfusun sayılırken yeni sisteme entegrasyonunda kuzeydeki Kürtler, güneydeki Şialar ve Sünni Araplarla eşit statüde entegrasyonunun teminini sağlama konusunda belirleyici bir rol oynayabilir. Hatta, Saddam sonrası Irak’ın yapılanmasında fiilen garantör devlet statüsü bile elde edebilir. Bunun için de Türkiye’nin Irak’ın geleceğinin belirlenmesi konusunda ABD ile sıkı pazarlık yapması; hatta sadece üslerini vermek ve hava sahasını açmakla yetinmeyerek düzenlenecek hava harekatına da mutlaka katılması gerekiyor.
         <br/>
         <br/>
         Amerika yüzleşecek
         <br/>
         <br/>
         Küresel emelleri olan ABD, bugün tıpkı selefleri gibi Osmanlı’nın kuşattığı havza ile yüzleşmek zorunda. Irak, ABD’nin Bosna’dan sonra yüzleşmek zorunda kaldığı ikinci Osmanlı bölgesi. ABD’nin, sömürgeci Batılı devletlerin, özellikle de Britanya ve Fransa’nın geçmişte yaptıkları hatalara düşmemesi, yani bölgeyi daha alt parçalara ayırarak yeni ve suni sınırlar çizmemesi zorunlu. Vârisi olduğu Osmanlı bakiyesine sahip çıkan bir Türkiye, şüphesiz bu konuda ABD’ye yardımcı olabilir.
         <br/>
         <br/>
         Mesela, ABD’nin ilk yapması gereken hamlelerden birisi Avrupa merkezli sömürgeci medeniyetin Osmanlı’yı devre dışı bıraktıktan sonra yerleştiği bölgede bıraktığı psikolojik mirasın olumsuz etkilerini silmek olmalıdır. Bu amaçla, Osmanlının yarım kalmış tasfiye sürecinin hakkaniyetli biçimde tamamlanması elzem. Ancak, ABD’nin, gerçek amaçların gizlendiği, sözde vaatlerin ön plana çıktığı bu sömürge mirasını demokratik yönetim vaatleri ile izale etmesi mümkün değil. Türkiye, özellikle parçalanmışlığı ortadan kaldıracak bütünleyici bir yapının tesisi için ABD ile işbirliğine gidebilir. Zira, Osmanlı sonrası sun’i sınırlarla çevrili bu parçalanmış yapıyı derinleştirecek her düzenleme, hem bütün bölgenin hem de Türkiye’nin aleyhine olacaktır. Kısacası Türkiye, Bush yönetiminin Ortadoğu’nun parçalara ayrılarak yola getirilebileceğine dair inancını muhakkak bertaraf etmekle yükümlüdür. Geleceğin ‘Irak valisi’ olarak takdim edilen ABD Merkez Karargahı Komutanı General Tommy Franks’in, geçen hafta Ankara’yı ziyaret etme ihtiyacı hissetmesi de söz konusu gerçeğe işaret ediyor. General Franks’in Ankara’da hangi spesifik konuları konuştuğu bilinmese de ana gerçek PaxAmericana’yı kurmaya kararlı yönetimin bölgeye kalıcı biçimde yerleşmeye hazırlanıyor olması. Ne var ki, Sovyetler Birliği’nin yıkılmasından sonra uluslararası sistemin tek belirleyici aktörü haline gelen Washington yönetiminin, 11 Eylül saldırıları sonrasında mantıklı düşünme yerine, güce dayalı stratejiyi esas aldığı da bir başka önemli gerçek. İşte bu noktada, tarihin dayattığı misyonun bir gereği olarak hem kendisinin hem de bölge ülkeleri ve halklarının çıkarlarını muhafaza edecek şekilde gerekli uyarıları ABD’ye yapma vazifesi Türkiye’ye düşüyor.
         <br/>
         <br/>
         Dış politikada zihinsel dönüşüm şart
         <br/>
         <br/>
         Türkiye’nin ayrıca, ulusal çıkarlarını koruyabilmesi için, yanı başındaki bu sürece kayıtsız kalmaması da gerekiyor. Zaten tarihi derinlik de ülkemizi, istese de istemese de bu sürecin içine çekiyor. Bu noktada Türkiye’ye düşen bir başka vazife, ABD’ye Osmanlı’nın tasfiyesi sırasında yaşanan arızaları göstermek olmalıdır. Bu da ancak geçmişe giderek, o dönemde sömürgeci devletlerin bu coğrafyada yapmış olduğu suni parçalanmışlıkları tespit ve bunları telafi etmeye yönelik çözüm yollarını göstermekle mümkün olabilir.
         <br/>
         <br/>
         Sonuç olarak Türkiye, bugün dış politika zihniyetinde yeni bir dönüşümle karşı karşıya gelmiş bulunuyor. Türkiye’nin, 1699 tarihli Karlofça Anlaşması ile başlayan küçülme psikolojisine karşı geliştirilen ‘defansif / savunmacı’ dış politika anlayışı ile ‘ofansif / atak’ bir dış politika anlayışı arasında tercih yapmak zorunda artık. Dış politika anlayışında bir kırılma anlamına gelecek bu zihniyet değişikliğini Türkiye, siyasi, ekonomik ve kültürel faktörleri devreye sokarak bölgeye ve dünyaya açılmaya yönelik bir strateji ile hayata geçirebilir. Türkiye’nin, bu dönüşümü gerçekleştirip gerçekleştiremeyeceğini önümüzdeki iki ay içinde Irak, AB ve Kıbrıs gibi konularda test etme imkanını bulacağız.
         <br/>
         <br/>
         PROF. DR. DAVUTOĞLU:  ÇÖZÜM EKONOMİK ENTEGRASYONDA
         <br/>
         <br/>
         ABD’nin, Osmanlı’nın tasfiyesindeki arıza ile ilgilenmesi, özellikle de Irak’ın farklılığını bilmesi gerekir. Irak, bütün unsurları bünyesinde barındıran sanki küçük bir Ortadoğu’dur. Irak’ın yeniden yapılanması demek aslında bütün bir Ortadoğu’nun yeniden yapılanması projesinin hayata geçirilmesi demektir. Ortadoğu’nun dört temel otantik ve etnik güçlü grupları, yani Türkler, Acemler, Kürtler ve Araplar Irak’ta mevcut. Ortadoğu’nun iki büyük mezhep grubu, Sünni ve Şiiler de... Ortadoğu’nun geleneksel bazı aktörleri Hıristiyanlar, Keldaniler, Asuriler de burada yaşıyor.
         <br/>
         <br/>
         Ortadoğu’daki istikrarsızlıkların tümü, bir başka tabirle Osmanlı havzasındaki istikrarsızlıkların tümü Osmanlının asırlar boyu birbirine entegre ettiği bölgelerin, yani jeoekonomik, jeopolitik ve jeokültürel alanların parçalanma sürecine girmiş olmasıdır. Şu anda bu üç alanda da parçalanma var. Jeoekonomik açıdan bakarsanız, Osmanlı döneminde Mezopotamya havzası Fırat ve Dicle’nin çıktığı noktadan Basra’ya döküldüğü noktaya kadar Osmanlı egemenliği altındaydı. En azından bu su üzerinde bir siyasi güç mücadelesi söz konusu değildi. Doğu Akdeniz ticaretinin Hint’e çıkışını sağlayan bütün bağlantılar Osmanlı egemenliği altındaydı. Dolayısıyla, rekabet olması için bir parçalanmışlık söz konusu değildi. Şimdi bu alanlar parçalandı.
         <br/>
         <br/>
         Jeokültürel olarak da bölgedeki ister etnik isterse mezhep temelli olsun jeokültürel uzantılar birbirleriyle irtibatlıydı. Kendi aralarındaki parçalanmışlıktan kaynaklanabilecek iç çatışmalar, bir azınlık çoğunluk problemi yoktu. Tarih boyunca Urfa ile Halep, Diyarbakır ile Bağdat hiç bu kadar birbirlerine uzak olmamıştı.
         <br/>
         <br/>
         Osmanlı’nın en zayıf olduğu dönemde dahi bu jeokültürel süreklilik zedelenmemişti.  Bu süreklilik jeopolitik olarak da mevcuttu. Halbuki bugün Türkiye–    Irak hududu zor muhafaza edilebilen bir sınırdır; çünkü jeopolitik bir parçalanmışlık var. Akabe Körfezi’nde; Ürdün, İsrail, Suudi Arabistan ilişkileri açısından Basra Körfezi’nde aynı jeopolitik parçalanmışlık söz konusu. Irak’ın Basra çıkışı, herhangi bir devletin özellikle Irak ölçeğindeki bir devletin yetinebileceği bir sınır değil. Çıkışı çok zayıf, liman kurma şansınız yok. Irak bunu da Kuveyt gibi bir devleti işgal ederek telafi etmeye çalışıyor. Kimin haklı kimin haksız olduğunu tartışmanın ötesinde şunu vurgulamak gerekiyor: Osmanlı devletinde Kuveyt diye bir ülke yoktu.
         <br/>
         <br/>
         Ortadoğu’da barışın sağlanması, parçalanmışlıktan bütünlüğe doğru gittikçe mümkün olabilir. Irak zaten parçalanmış bir yapı üzerine kurulu. Kuzey Irak’ta ayrı bir devlet tesis etmek, parçalanmışlığı daha da derinleştirir. Ortadoğu’daki sınırlar, Osmanlı’dan sonra çıkmış suni sınırlardır. Kimse bunların doğal sınırlar olduğunu iddia edemez. Bu suni sınırları ancak bu sınırlar üzerinde ölçek büyüterek birleştirebilir ve sağlıklı bir yapıya kavuşturabilirsiniz. Bu da ancak ekonomik ve kültürel anlamda olabilir. Mezopotamya’daki problemlerin yegane çözümü ekonomik entegrasyondur.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 739 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2043), [web.archive.org (arşiv bağlantısı)](http://web.archive.org/web/20050302051205/http://www.aksiyon.com.tr:80/yazdir.php?id=2043)
