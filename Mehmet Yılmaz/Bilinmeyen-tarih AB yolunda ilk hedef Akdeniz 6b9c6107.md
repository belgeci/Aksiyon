# AB yolunda ilk hedef Akdeniz

*Mehmet Yılmaz Bilinmeyen-tarih*

<div>
 <font>
  <img border="0" height="1" src="/web/20040925074033im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040925074033im_/http://www.aksiyon.com.tr/resim/441/48.jpg" vspace="5"/>
  </p>
 </font>
 <font class="content">
  AB üyeliği için elini güçlendirmek isteyen Türkiye, yeni Akdeniz politikasını yürürlüğe koydu. Amaç,  AB’nin sıklet merkezini Akdeniz’e çekmek. ‘Türkiye’nin AB üyeliği ne zaman gündeme gelse biz Türkiye’nin yanında saf tuttuk’ diyordu İtalya Başbakanı Silvio Berlusconi, geçen hafta gerçekleştirdiği Türkiye ziyareti sırasında.
 </font>
 <p>
  <font class="content">
   Türkiye’nin Avrupa Birliği’ne girmesinin ‘Büyük Avrupa’nın gerçekleşebilmesi için önemli olduğunun altını çiziyor ve ekliyordu: “Avrupa, ancak Türkiye, Rusya ve Belarus’un katılımı ile ABD’ye denk hale gelebilir.”
   <br/>
   <br/>
   Her ne kadar AB’nin yakın gelecekteki perspektifinde Belarus ve Rusya gibi ülkeler olmasa da Berlusconi’nin ifadelerinden birliğin kendi içinde yeni siyasî açılımlar yapmaya hazırlandığı anlaşılıyor. Berlusconi’nin özellikle Türkiye’nin 2007’de Romanya ve Bulgaristan’la birlikte üye olabileceğini vurgulaması, ardından Dışişleri Bakanı Abdullah Gül’ün “İtalya Başbakanı’nın dediği doğrudur” şeklinde konuşması bu yöndeki sinyalleri güçlendiriyor. Elbette, bu yaz boyunca Ankara ile Brüksel arasında ‘sıcak temas’ sağlanmasında en önemli rolü, Kopenhag Kriterleri’ne uygun yasal düzenlemeleri gerçekleştirecek Türkiye kadar 1 Temmuz’dan itibaren AB dönem başkanlığını üstlenecek olan İtalya oynayacak. Türkiye—AB ilişkilerinin seyrinde bu ülkenin izleyeceği politikalar belirleyici olacak.
   <br/>
   <br/>
   Yeni vizyonun temel amacı
   <br/>
   <br/>
   Her ne kadar Berlusconi’nin Ankara ve İstanbul temasları sırasında medya, Aria—Aycell evliliği gibi iki ülkeyi yakından ilgilendiren konuları ön plana çıkarsa da Türkiye’nin bu ziyaretle birlikte yeni bir Akdeniz politikasını sessiz sedasız yürürlüğe koyduğu anlaşılıyor. Ankara’nın ‘AB perspektifine Akdeniz vizyonu yerleştirmek’ şeklinde özetlenebilecek bu politikanın temelinde birliğin sıklet merkezini Akdeniz’e çekme stratejisi yatıyor. Amaç ise Roma ve Osmanlı imparatorluklarının büyüme, genişleme ve gerileme dönemlerinde büyük rolü olan Akdeniz havzasını AB’nin çekim alanı haline getirmek ve Türkiye’nin birlik içindeki etkinliğini daha da artırmak.
   <br/>
   <br/>
   İşte, Silvio Berlusconi’nin Türkiye ziyaretinin önemi de burada yatıyor. Bir ‘ilk’i oluşturan bu ziyaretin arkası gelecek ve yakın bir zamanda bir başka Akdeniz ülkesi İspanya’nın başbakanı Jose Maria Aznar da Türkiye’yi ziyaret edecek. Türkiye, ayrıca, önümüzdeki günlerde Avrupa—Akdeniz Ortaklığı’nın (EUROMED) Girit’te yapılacak toplantısına da katılacak. Bütün bu gelişmeler, hükümetin çok boyutlu bir Akdeniz politikasını AB seferberliği ile eşgüdümlü olarak hayata geçirdiğini ortaya koyuyor.
   <br/>
   <br/>
   Konuyla ilgili olarak görüşlerine başvurduğumuz Dışişleri Bakanı Abdullah Gül’ün danışmanlarından Prof. Dr. Ahmet Davutoğlu, sözkonusu politikayı teyit ediyor ve Avrupa Birliği’ne üyelik yolunda elini güçlendirmek isteyen Türkiye’nin Akdeniz’e kıyısı olan ülkelerle yakın işbirliği yapmak istediğini söylüyor. Kopenhag zirvesinde Türkiye’nin AB adaylığına en fazla destek verenlerin Akdeniz ülkeleri olduğuna dikkat çeken Davutoğlu’na göre, Türkiye’nin izlediği politikanın temel hedefi Akdeniz havzasını AB’nin çekim alanı haline getirmek. Akdeniz’in AB içinde bir cazibe merkezi haline gelmesinin kıyıdaş ülkelerin temel çıkarları ile örtüştüğünü vurgulayan Ahmet Davutoğlu, “Onların da menfaatleri birlik içinde gücün Akdeniz’e doğru kaymasında” şeklinde konuşuyor.
   <br/>
   <br/>
   Akdeniz Ekseni’nin karşısında ise hali hazırda Avrupa Birliği’nin güç odağı haline gelmiş Almanya—Polonya—Ukrayna hattı var. Almanya bugüne kadar kendi çıkarları çerçevesinde birliğin güneye doğru değil de doğuya doğru genişlemesini dayatmış durumda. AB’nin en büyük genişleme dalgası da büyük oranda Alman nüfuz alanlarında gerçekleştirilmiş bulunuyor.
   <br/>
   <br/>
   AB içinde Akdeniz ekseni
   <br/>
   <br/>
   Avrupa Birliği içinde bir ‘Akdeniz ekseni’ şeklinde tanımlanabilecek bu yapılanmada baş aktörler olarak İspanya, İtalya, Yunanistan ve Türkiye göze çarpıyor. Ankara, sözkonusu üç üye ülke ile yakın işbirliğini arzu ediyor ve bu ülkelerin Akdeniz eksenine öncülük yapmasını istiyor. İngiltere ayrı tutulacak olursa İtalya ve İspanya, hem nüfus hem de ekonomik, siyasi ve kültürel güç olarak Almanya—Fransa ikilisinden sonra AB’nin karar mekanizmalarında söz sahibi ülkelerin başında geliyor. Nitekim Ankara’nın stratejisini öncelikli olarak bu iki ülke üzerine bina etmesinin altında da, Madrid ve Roma’nın AB kararlarını etkileme gücüne sahip olmaları yatıyor.
   <br/>
   <br/>
   Türkiye, genelde Akdeniz, özelde de Doğu Akdeniz’e vurgu yapan bu yaklaşımı ile AB içinde alternatif bir oluşumu hedeflemiyor elbette. Aksine, Türkiye’nin de içinde bulunduğu Akdeniz ekseninin siyasî, ekonomik ve kültürel anlamda AB’ye önemli katkılar yapabileceği fikrini savunuyor. AB’nin çekim alanını Akdeniz’e çekmenin Türkiye’nin uzun vadeli çıkarları açısından büyük önem taşıdığını hatırlatan Prof. Davutoğlu, Kıbrıs meselesini bile AB’nin Doğu Akdeniz politikasının bir parçası haline getirmeyi amaçladıklarını ifade ediyor. Berlusconi’nin temasları hakkında bilgi verdiği basın toplantısında bir soru üzerine 2004 sonuna kadar Kıbrıs konusunda çözüme ulaşılması için katkıda bulunmaya hazır olduğunu söylemesini; hatta bu çerçevede Başbakan Recep Tayyip Erdoğan ve Yunanistan Başbakanı Kostas Simitis’le Kıbrıs’a gitmeye de hazır olduğunu belirtmesini not etmekte fayda var.
   <br/>
   <br/>
   Neden Akdeniz sorusunun cevabı
   <br/>
   <br/>
   Prof. Dr. Ahmet Davutoğlu, Türkiye’nin yeni Akdeniz açılımının parametrelerini izah ederken, Akdeniz’in medeniyet, stratejik ve ticari—ekonomik boyutları üzerinde duruyor. Avrupa medeniyetinin esasının Akdeniz olduğuna vurgu yapan Davutoğlu’na göre, Batı medeniyetini kavramanın ve anlamanın yolu da Akdeniz’den geçiyor. “Akdeniz’i anlamadan Avrupa’yı analiz etmek mümkün değil” diyen Davutoğlu, Avrupa’da iki büyük medeniyet merkezi bulunduğunu, bunlardan birinin Roma, diğerinin de İstanbul olduğunu hatırlatıyor. Davutoğlu, Avrupa Birliği’nin bundan böyle bir medeniyet açılımına girdiği takdirde mutlaka çok kültürlülüğe yönelmek zorunda kalacağı ve bunun da ancak Akdeniz üzerinden gerçekleşeceği görüşünde. Nitekim bu da ancak Türkiye’nin katkıları ile mümkün olabilir.
   <br/>
   <br/>
   Akdeniz’in stratejik önemi ise ortada. Tarih boyunca Doğu ile Batı arasında bir buluşma noktası olması; siyasi, ekonomik, kültürel ve beşeri alışverişlerin gerçekleştiği bir kavşak noktasında bulunması Akdeniz havzasını uluslararası sistemde başa oynayan her güç merkezi için ihmal edilemez ve vazgeçilemez bir bölge haline getiriyor. Akdeniz havzasının ekonomik ve ticaret boyutu da en az diğerleri kadar önemli. Geleneksel ticaret havzalarından biri olması Akdeniz’in önümüzdeki dönemde geçmişteki tarihî rolünü yeniden üstlenebileceğini gösteriyor. Özellikle, Soğuk Savaş sonrası dönemde enerji nakil hatlarının büyük önem kazanması, Ortadoğu ve Hazar petrolleri için öne sürülen alternatif güzergâhların hemen hepsinin bir şekilde Akdeniz üzerinden geçiyor olması bu bölgeyi hayatî derecede önemli kılıyor.
   <br/>
   <br/>
   EUROMED projesi
   <br/>
   <br/>
   Aslında AB’nin Akdeniz’in stratejik ve ekonomik öneminin farkında olduğu görülüyor. 1990’lı yıllarda uluslararası sistemdeki yapısal değişiklikleri dikkate alan AB, Akdeniz ülkeleriyle ilişkilerini ortaklık zemininde fonksiyonel hale getirme çabası içine girdi. 1992 yılında yeni bir Akdeniz politikasını hayata geçiren AB, 27—28 Kasım 1995 tarihlerinde Barcelona’da yapılan Avrupa—Akdeniz Dışişleri Bakanları Konferansı’nda bir Avrupa—Akdeniz Ortaklığı (EUROMED) meydana getirdi. 2010 yılına kadar 12 Akdeniz ülkesi ile AB’yi içeren bir Serbest Ticaret Bölgesi kurulmasını gündeme alan söz konusu ortaklığın üç temel hedefi bulunuyor: Siyasi diyalog ve güvenliğin güçlendirilmesiyle ortak bir barış ve istikrar alanının oluşturulması; ekonomik ve mali ortaklık yoluyla bir refah paylaşım bölgesinin tesis edilmesi; sosyal, kültürel ve beşeri ortaklık yoluyla halklar arasında yakınlaşma sağlanması.
   <br/>
   <br/>
   15 AB üyesiyle 12 Akdeniz ortağı (Türkiye, Cezayir, Fas, Tunus, Malta, Kıbrıs, Mısır, Suriye, Ürdün, Lübnan, İsrail, Filistin Otoritesi) arasında gerçekleştirilen birlik ile Akdeniz ülkeleri arasındaki komşuluk ilişkileri ve tarihî bağlar, başta enerji, ticaret ve çevre olmak üzere birçok sektörde karşılıklı bağımlılık doğurdu. Örneğin, Akdenizli 12 ortak ülke ihracatlarının yüzde 51’ini AB’ye gönderirken, ithalatlarının yüzde 53’ünü AB’den yapıyor. Buna karşılık 12 ortağın kendi aralarındaki dış ticaret, toplam dış ticaretlerinin yalnız yüzde 5’i seviyesinde bulunuyor.
   <br/>
   <br/>
   Türkiye’nin avantajları
   <br/>
   <br/>
   AB’ye üye olmayan Akdeniz ülkeleri içinde siyasi, ekonomik ve kültürel manevra kabiliyeti en yüksek ülke Türkiye olarak görünüyor. Hem laikliği esas alan Müslüman bir ülke olma kimliği hem de aynı anda deniz ve kara stratejilerini uygulayabilecek bir ülke olması diğerlerinin aksine bir adım önde bulunma avantajı sağlıyor. Kaldı ki yürürlüğe koyduğu bu politika uygulama alanı bulduğu takdirde Türkiye bundan böyle Akdeniz havzasında bir ‘çevre’ ülke olmaktan çıkıp rahatlıkla ‘merkez’ ülke konumuna gelebilecek. Özellikle, Mağrip ülkeleri ile siyasi ve ekonomik işbirliği yapılması Türk ekonomisini canlandıracağı gibi, buralarda Osmanlı döneminden kalan tarihi mirasın pozitif yönde kullanılması ile de Akdeniz’in iki yakasındaki Avrupa medeniyeti ile İslam medeniyeti arasındaki diyalog ve uzlaşma zeminini yakalama şansı bulunuyor.
   <br/>
   <br/>
   Akdeniz ekseni’nde özelde AB’nin, genelde bütün dünyanın geleceğine Türkiye’nin yapabileceği önemli bir katkı da işte bu medeniyetler arası köprü olma keyfiyetinden kaynaklanıyor. AB’nin ağırlık merkezinin Akdeniz’e kayması Avrupa’nın üç temel dinin doğduğu Doğu Akdeniz havzasını yeniden bir kültür ve fikir alışveriş noktasına dönüştürecek. EUROMED çerçevesinde aynı çatı altında bir araya gelmeye başlayan Yahudi, Hıristiyan ve Müslüman uluslara tarihi ve orijinal Müslümanlık yorumuyla tarafsız olarak yaklaşabilecek tek ülke olan Türkiye’nin bu oluşumda merkezi bir rol oynayacağı muhakkak. Geleceği böylesine parlak olabilecek bir Türkiye’nin artık bölgesel ve uluslararası ilişkilerde yeni politikalar üretmesi ve kendi hayat alanında nüfuz bölgeleri oluşturması kaçınılmaz görünüyor. Bu amaçla da Akdeniz havzasındaki komşu ülkelerle ilişkilerini sürdürülebilir bir seviyeye çıkarması ve duygusal hareketlerden kaçınması gerekiyor.
  </font>
 </p>
</div>


## Yorumlar

### salih ünsal, 24-Mayıs-2003
> siz inaniyormusunuz: 
> Ben almanyada master yapmaya calisan bir garip türküm 2 yildir buradayim ve inanin buradan olaylar daha gercekci görünüyor.buradaki insanlara bizde yakin zamanda AB ye girecegiz dediginiz zaman akademisyeninden sokaktaki insana kadar gülüp geciyorlar ve hatta bununlada yetinmeyip bizim ne kadar saf ,kandirilabilr,kücük vaatlerle avutulabilr bir millet oldugumuzu,kendilerinin cocuklarini bile böyle olmayacak vaatlerle kandiramadillarini ifade ediyorlar inanin bizim AB icin düstügümüz durum icler acisi,onun icin olmayacak duaya amin demeyelim ve kendimize yeni ufuklar arayalim .bazen icimden geciyor biz acaba AB kapisinda usak olacagimiza Kafkasyada oradakilere abi olamayizmi?Benim buradaki orta asyali arkadaslarimda ayni soruyu bana soruyorlar ,bende simdi ayni soruyu size soruyorum. ne dersiniz?

Kaynak: [www.aksiyon.com.tr](http://www.aksiyon.com.tr:80/detay.php?id=2585&yorum_id=1), [web.archive.org (arşiv bağlantısı)](http://web.archive.org/web/20040925074033/http://www.aksiyon.com.tr:80/detay.php?id=2585&yorum_id=1)
