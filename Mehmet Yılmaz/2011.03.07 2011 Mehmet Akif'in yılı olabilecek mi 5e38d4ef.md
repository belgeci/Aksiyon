# 2011, Mehmet Akif’in yılı olabilecek mi?

*Mehmet Yılmaz 2011.03.07*

<font class="agenda2NewsSpot">
 2011, ‘Mehmet Akif Yılı’ ilan edildi ve ortaya proje anlamında çok fazla şey konuldu. Mehmet Akif ile ilgili iki kitaba imza atan edebiyatçılar Tahsin Yıldırım ve Şaban Özdemir ile Mehmet Akif’i ve 2011 projelerini konuştuk.
</font>
<font class="newsDetail">
 <p>
  <p class="MsoNormal">
   Mehmet Akif’in ölüm yıldönümü olan 27 Aralık 2010 günü bir konuşma yapan Başbakan Recep Tayyip Erdoğan, büyük şairin ölümünün 75, İstiklal Marşı’nın yazılışının ise 90. yıldönümü olan 2011’in Kültür ve Turizm Bakanlığı ile birlikte ‘Mehmet Akif Ersoy Yılı’ ilan edildiğini belirtmişti. İstiklal Marşı’nın Kabulü ve Mehmet Akif Ersoy’u Anma Günü olan 12 Mart’a gelindi ancak ortada oluşturulan birkaç ekibin bazı düşünceleri ve heyecan veren projelerinden başka çok fazla somut bir şey yok gibi.
  </p>
  <p class="MsoNormal">
   Bu ekiplerden biri, Kültür Bakanlığı’na bağlı Araştırma ve Eğitim Genel Müdürlüğü’nün komisyonu. Ortaya konulan projeler ise genel olarak şunlar: Mehmet Akif’le alakalı bir oyun yazdırılması, muhtelif üniversitelerde ulusal ve uluslararası sempozyumlar tertiplenmesi, Mehmet Akif şiirlerinin bestelenip bir albüm hazırlanması, İstiklal Marşı Anıtı’nın yapılması, Mehmet Akif Ersoy Edebiyat Müzesi ve Kütüphanesi açılması, Safahat’ta yer alan tasvirlerin ressamlar tarafından resmedilmesi ve Mehmet Akif Ersoy’un şiirlerinin hat kompozisyonu şeklinde levhalarının yapılması…
  </p>
  <p class="MsoNormal">
   İkinci ekip ise Millî Eğitim Bakanlığı’na bağlı olan Merkez Yürütme Kurulu. Kurulun ortaya koyduğu en dikkat çeken proje, İstanbul’da yapılacak olan ve henüz ismi konulmayan üçüncü köprüye ‘Mehmet Akif Ersoy’ isminin verilmesi talebi. Bununla ilgili MEB’in Ulaştırma Bakanlığı ile görüşmeleri devam ederken, kurul ayrıca Mehmet Akif adına büyük bir edebiyat ödülü verilmesini ve “Mehmet Akif’e Mektuplar”adlı bir yarışma düzenlenmesini de amaçlıyor. Resmî kurumların haricinde sivil toplum kuruluşları da Akif’le ilgili organizasyonlar düzenleme hazırlığı içinde. Türkiye Yazarlar Birliği ile Mehmet Akif Fikir ve Sanat Vakfı da çeşitli etkinlikler düzenliyor ya da hazırlıyor.
  </p>
  <p class="MsoNormal">
   ‘Mehmet Akif’i Anlamak’ ve ‘Millî Mücadele’de Mehmet Akif’ adlı kitapların yazarları olan Tahsin Yıldırım ve Şaban Özdemir ile de bu konuları konuştuk. Bildiğimiz gibi Akif’in İstanbul sevgisi bir başka… ‘Mehmet Akif’i Anlamak’ kitabında da yer bulan bir röportajda, “Ben bir İstanbul çocuğuyum. İnşallah iyileşince İstanbul’u bir baştan bir başa dolaşacağım.”diyor Akif. Üçüncü köprüye Mehmet Akif ismi verilmesi gündemde dediğimizde, Özdemir, “Toplum, değerlerine sarıldığı sürece kimliğini muhafaza eder. Akif, bu toplumun beynine nakşedilmiş bir değerdir. Safahat’ı okuyan herkes ideolojisi ne olursa olsun kendinden bir şeyler bulabilir. Bu toplumun sesi ve en önemli değerlerinden biri olan Akif’in isminin okullara, caddelere, kültür merkezlerine, köprülere verilmesi yadırganacak bir durum değildir. Bunu yaparken de ölçülü davranmak hususunu göz ardı etmemek gerekir.” ifadelerini kullanıyor.
  </p>
  <p class="MsoNormal">
   “Akif bir bakıma, Millî Mücadele’nin dindar/muhafazakâr yüzüdür. Mücadele sırasında aksiyoner gücü çok fazla olan bu yüz, tıpkı Akif’in şahsında olduğu gibi önce bertaraf edilmiş, sonra da yok sayılmıştır.” tespitine Yıldırım şu ilaveleri yapıyor: “Cumhuriyetin kurucu kadrolarından bazıları cumhuriyetin kuruluşundan sonraki yeni kimlik inşasında dini, toplumsal bir değer olmaktan ziyade, toplumu geri götüren bir araç olarak değerlendirdiler. Yanlış bir kanaatle Akif hep İslamcı bilinmiştir. Bundan dolayı,
   <span>
   </span>
   Akif’in de bu durumdan nasibini almaması, ötekileştirilmemesi imkânsızdı. Millî Mücadele’nin birçok argümanı vardı. Bunların en başında bu toprakların doğası gereği ‘din’ geliyordu. Akif, vaazları ve yazılarıyla Millî Mücadele’ye çok destek vermiştir. Tarihiyle yavaş yavaş barışmaya başlayan Türk toplumu, Akif’in Millî Mücadele’deki hakkını günümüzde teslim etmiştir diye düşünüyorum.”
  </p>
  <p class="MsoNormal">
   Yazarlar, kitaplarında Akif’in sanatçıdan da evvel insan-ı kâmil olduğunu vurguluyorlar. Yine, Özdemir bu durumu şöyle özetliyor: “Bu terkibi tam olarak tasavvuftaki anlamıyla değil de postmodern çağlarda bir insanın ulaşamayacağı bir olgunluk, dünyevi olandan sıyrılmaya çalışmak diye tefsir etmek sanırım daha doğru olur. Zira Akif, arkadaşı öldüğünde onun çocuklarını kendi evlatları gibi yetiştirecek, sefalet içinde yaşadığı zamanlarda hakkı olan yüklü miktardaki İstiklal Marşı için verilen mükâfatı almayacak kadar insan-ı kâmildir.”Özdemir’e göre, artık hemen herkesin kabul ettiği bir şey varsa o da Akif’in şair olarak bir zirve olduğu: “Şiire sokağı sokması, şiire fikrini ve hayatı dâhil etmesi, nihayet bir aruz virtüözü olması hasebiyle şiirin ayrı bir burcudur Akif.”
  </p>
  <p class="MsoNormal">
   Bu arada ‘Mehmet Akif’i Anlamak’ kitabının en ilgi çekici bölümlerinden biri de ölümünden sonra “Akif İçin Ne Dediler?” kısmı. Şükufe Nihal gibi isimlerin resmen hakaretler yağdırdığını görüyoruz. Akif’e ideolojik gözlükle bakmayıp hakkaniyetle yaklaşan isimler de var; Peyami Safa gibi… Mesela Abdülhak Hamit, Akif’in insani yönü için bile “Eh…”diyebilme basitliğini göstermiştir. Tahsin Yıldırım’a göre, Yeni Adam dergisinde yapılan o röportajlarda edebiyatçıların verdiği cevaplardan siyasi kamplaşmanın yavaş yavaş başladığı anlaşılmaktadır: “Akif ve Tevfik Fikret kavgası bu anlamda önemlidir. Bir siyasal bilimcinin Akif-Fikret kavgasını Türkiye’deki kutuplaşma ekseninde incelemesi gerekir. Abdülhak Hamid’in tavrına gelince… Akif’in son demlerini geçirdiği Şifa Yurdu’ndaki bir anekdotla Akif’in ölümünden hemen sonra yapılan söyleşideki ‘Eh…’ cevabı mukayese edilirse şairliğin biraz da tutarsızlık mesleği olduğu sanırım idrak edilir. Akif’i ziyarete gelen Abdülhak Hâmid, hıçkırıklarla ağlar, ona dua ederek geri döner.”
  </p>
  <p class="MsoNormal">
   Aynı röportajlarda Yaşar Nabi, “Çöl iklimi için tasarlanmış dogmaların çerçevesinde mahpus kalmıştır.” diyor Akif için. Bu görüşler, 1937 Türkiye’sine ait. Oysa aynı Akif aradan yıllar geçmesine rağmen milletin gönlünde her zaman zirvede ve müstesna bir yerde bulunmuştur. Özdemir’e göre, “Elbette Akif’in şiirinde din ana eksenlerden biridir. Akif’i sadece İslam şairi olarak görmek onu dar bir çerçeveye hapsetmek olur. Yaşar Nabi’nin bu sözü de ötekileştirmenin göstergelerinden biridir.”
  </p>
  <p class="MsoNormal">
   Tahsin Yıldırım, Mehmet Akif Yılı’nda çok fazla etkinlik yerine, doğru şeyleri yapmanın önemli olduğunu vurguluyor. Akif için birçok yerde birçok etkinlik yapılıyor ve yapılması da planlanıyor. Önemli olan, yapılacak etkinliklerle, kültürüne artık tamamen yabancılaşmaya başlayan bir millete çok önemli bir değerini tanıtmak, benimsetmek. Yıldırım, “Şiar bu olursa niceliğin çok da önemli olmadığı anlaşılacaktır.” derken; Şaban Özdemir ise ortaya konulan projelerin çok da uçuk şeyler olmadığını, şayet üzerinde durulur ve ciddiyetle çabalanırsa pekâlâ üstesinden gelinebileceğini ifade ediyor. Özdemir, bütün bu projeler içinde sadece üçüncü köprüye Akif’in isminin verilmesinin mümkün olduğuna ama yine de ciddi bir polemiğe kapı açabileceğine, başka isimler üzerinde de durulabileceğine değiniyor.
  </p>
  <p class="MsoNormal">
   Mehmet Akif, bilhassa 2007’den itibaren resmî olarak kutlanan “12 Mart İstiklal Marşı’nın Kabulü ve Mehmet Akif’i Anma Günü” nedeniyle okullarda epeyce hatırlanıyor ve çeşitli programlara konu oluyordu. Şimdi Millî Şair’i okullardan çıkarıp genele yayma vakti gelmiş gibi görünüyor. Özetle, 2011’in ‘Mehmet Akif Yılı’ olup olamayacağını biraz da zaman gösterecek.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=DF003C6712042720BAEE27724976C1A4?newsId=28827), [web.archive.org (arşiv bağlantısı)](http://web.archive.org/web/20110311003134/http://www.aksiyon.com.tr:80/aksiyon/newsDetail_getNewsById.action;jsessionid=DF003C6712042720BAEE27724976C1A4?newsId=28827)
