# Kusturica olma, Sidran ol!

*Mehmet Yılmaz 2010.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Günlerce Kusturica’yı konuştuk, Kusturica’yı tartıştık. Peki, âdeta Kusturica’nın antitezi olan Abdullah Sidran, bizlere ne ifade ediyor?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     1990’a gelindiğinde Avrupa ülkelerinden biri olan Yugoslavya’da komünist blok çözülmeye başlamıştı. Bilhassa Hırvatlar ve Slovenler, Yugoslav birliğini (ama esasında kendi hâkimiyetlerini) savunan Sırplara rağmen, ayrılık girişimlerini devam ettiriyordu. Etnik yapı ve iskân bakımından dünyanın en karışık bölgelerinden biri olan Yugoslavya’da hemen herkes kendine tutunacak bir dal bulmuş ve sırtını belli lobilere dayamayı başarmıştı. Sadece ülkedeki Müslüman kitle ve en çok da Boşnaklar kelimenin tam anlamıyla sahipsizdi. Nitekim Mart 1992’de eski Yugoslav Halk Ordusu (JNA) -ki tamamıyla Sırpların kontrolünde idi- silahı ve teşkilatı bile olmayan Boşnakların yaşadıkları bölgelerde katliamlara başlamıştı. 1995’e kadar süren bu soykırım çabaları, Aliya İzzetbegoviç, Rasim Deliç, Sefer Haliloviç gibi politikacı ve askerlerin liderliğindeki Bosnalılar tarafından olağanüstü gayretle ve çekilen onca acıyla bertaraf edilmişti. Buraya kadar olanlar zaten aşağı yukarı hepimizin malumu.
    </p>
    <p class="MsoNormal">
     İşte o yıllarda, Bosna halkının içlerinden çıktığını düşündükleri bir kişiden özel bir beklentileri vardı. Eline silah alıp cepheye gelmesini değil, etkin olduğu, kendisine büyük saygı duyulan Batı dünyasında, sinema ve sanat çevrelerinde Bosna’nın acısını duyurmasını istedikleri bu kişi, 24 Kasım 1954’te Saraybosna’da doğan dünyaca ünlü yönetmen Emir Kusturica idi.
    </p>
    <p class="MsoNormal">
     Ülkesi Bosna (artık ülkesi de değil, ülkesi Sırbistan çünkü), yakın tarihin gördüğü en utanç dolu katliamlarla inlerken; Kusturica, önce bunları görmezden geldi, sonrasında ise canilerin tarafında yer aldı. Savaş bittiğinde ise eşlerini, çocuklarını kaybetmiş bir halk için tartışmasız bir haindi; bir mankurttu da elbette!
    </p>
    <p class="MsoNormal">
     Kusturica konusunu fazla uzatmaya gerek yok. Çünkü geçen hafta M. Nedim Hazar, Kusturica’nın Sırplığa geçişini, isim değiştirmesini ve köklerinden kopmasını ayrıntılı şekilde yazdı. Biz, asıl konumuza gelelim. Yani Abdullah Sidran’a… Savaş yıllarında âdeta Kusturica’nın antitezi olan Sidran, bizlere ne ifade ediyor?
    </p>
    <p class="MsoNormal">
     2 Ekim 1944 Saraybosna doğumlu Abdullah Sidran, bir şair, bir öğretmen. Ama bir senarist de aynı zamanda. Tipik bir Boşnak aydını; Müslüman, Batılı ve geniş ufuklu... Ama onun Kusturica ile yollarını kesiştiren başka özellikleri de var. Çünkü Kusturica bugün dünyanın sayılı yönetmenlerinden biriyse eğer, bundaki birinci pay Sidran’ın. Öyle ki onun çıkışını sağlayan ve ona uluslararası payeler kazandıran ilk iki filminin senaristi Abdullah Sidran. 1981 yapımı ‘Dolly Bell’i Hatırlıyor Musun?’, Venedik Film Festivali’nde En İyi İlk Film Altın Aslanı’nı alırken; ikinci filmi olan 1985 yılına ait ‘Babam İş Gezisinde’ ise Cannes’da bir Altın Palmiye ile ödüllendirildi. Goran Bregoviç’in de katılımıyla Yugoslav sinemasının muhteşem üçlüsü oluvermişlerdi bir anda ve Sidran, senaryo ve film çalışmalarına bazen onlarla, bazen de onlarsız devam etti. Ama şairliğini hiç ayırmadı yanından ve tabii yerelliğini de…
    </p>
    <p class="MsoNormal">
     Ancak 1990’lı yıllara gelindiğinde önemli bir yol ayrımı çıktı ortaya. Bosna Savaşı’nda ‘savaş ahlakı’ denilen tercihte Abdullah Sidran ismine yakışanı yaparken; Emir Kusturica, daha sonra terk edeceği ismine ve köklerine, ama onun da ötesinde mazlumlara, açıkça ihanet edecekti.
    </p>
    <p class="MsoNormal">
     Türk medyasındaki nadir röportajlarından birinde (12 Aralık 2007 tarihli Zaman gazetesinde) şunları söylemişti Sidran: “Kusturica ile iyi bir ilişkimiz vardı. Hem sanatsal yönden hem de arkadaş olarak... ‘Ama aramıza savaş girdi’ dersek tam doğru olmaz. Daha savaş başlamadan önce o Fransa’da yaşamaya başlamıştı. Sonra savaş bizi iyice ayırdı ve sosyal ilişkimiz kesildi. Fakat ben sosyal ilişkimiz kesilse bile sanatsal işbirliğinin bundan yara almasını doğru bulmuyorum.” Söz konusu röportaj yapıldığında Abdullah Sidran, Türkiye’de idi ve Bursa’daki bir film festivalinde jüri üyesiydi.
    </p>
    <p class="MsoNormal">
     Abdullah Sidran, bir Boşnak, hatta gerçek bir Osmanlı’dır. Ayrıca sağlam bir entelektüeldir ancak sanatçı ruhuna rağmen eline silah alıp basbayağı komutanlık da yapacaktır Bosna ordusunda. Savaş sonrası ise küçük kasabasında, Gorojde’de yıllarca çalışıp güç bela satın alabildiği evinde mütevazı ve kitaplarla dolu hayatına devam edecektir. Hâlbuki tam da o evin hemen önünde Çetnikler, 20 kadar ortaokul ve lise talebesi Boşnak’ı yere yatırıp boğazlarını keserek katletmişlerdi ve Sidran ailesi de bu vahşete şahit olmuştu. Bunların ve sonrasının da etkisiyle biraz hüzünlü konuşuyor ve “Hayata umutla bakmak artık iyice zorlaşıyor. Çünkü artık hayat bizi daha az mutlu ediyor.” diyor.
    </p>
    <p class="MsoNormal">
     Sidran’ın senaryosunu yazdığı önemli filmlerden biri Ademir Kenoviç’in yönettiği Kuduz filmidir. 1990 tarihli filmde müzikler yine Bregoviç’e ait. Savaş sonrasında ise senaryosunu Sidran’ın yazdığı ve yine Kenoviç’in çektiği bol ödüllü film ‘Kusursuz Çember’ vardır.
    </p>
    <p class="MsoNormal">
     Savaş devam ederken, ABD ya da Avrupa’ya geçerek Bosna davasına lobilerle destek olması istenmiş, birkaç kez de yurt dışına çıkmıştır ama tez zamanda yeniden cepheye dönmüştür. Zaten Bosna’da millî savaş kahramanlarına verilen unvan olan ‘Altın Zambak’ Sidran’a da verilmiştir ve hatta “Yaşayan en büyük Altın Zambak, Sidran’dır.” deniliyor. Ne garip değil mi? Sanatçısınız, şiir yazıyor, senaryo üretiyor, kurgu yapıyorsunuz ama siz belki de aklınızın ucundan bile geçmeyecek bir payeye erişiyorsunuz; savaş kahramanı! İşte Bosna dramının bir başka yansıması da bizzat ince ruhlu sanatçı Sidran’ın yaşadıkları. O, vahşet yıllarından söz etmeyi pek istemiyor, hiç yaşanmamış olmasını dilediği kesin; ancak “Savaşın açtığı yaralar yavaş yavaş kapanırken, şimdi ahlaki bir yara açıldı. Savaşta zengin olmayanlara bugünlerde geri zekâlıymışlar gözüyle bakılıyor. Bu, savaşın açtığı yaralardan daha derin geliyor bana.” diyerek bir başka soruna işaret ediyor.
    </p>
    <p class="MsoNormal">
     Ciddi bir kalp krizi riskiyle yaşayan Sidran, çok başarılı olduğu senaristlik ile şairlik arasında şöyle bir bağlantı kuruyor ama şiirin hepsinin özü olduğunu ifade ediyor: “Öncelikle senaristin, anlattığı dünyayı iyi tanıması gerekiyor. Ve en başta amacının ne olduğunun farkında olmalı. Sonra işin içine kelimeler giriyor. İyi bir senarist, dile hâkim olmalı. Kullandığı kelimenin berraklığını bilmeli. Anlatmak için seçtiğiniz gerçeği, amaçlarınız doğrultusunda iyi ve anlaşılır biçimde yazmalısınız. Ancak bence esas olan şiirdir. Şiir, dile hâkim olmayı gerektirir. Eğer siz amaçladığınız bir şeyi doğru kelimelerle anlatırsanız, anlatmak istediğiniz seyirciye geçer. Yazdığınız senaryoyu yönetmenin iyi çözümlemesi de şart. Bu da yönetmenin yeteneğiyle ilgilidir.”
    </p>
    <p class="MsoNormal">
     Savaş sonrasında efsanevi lider İzzetbegoviç ile zaman zaman görüş ayrılıkları yaşasa da onun vefatından sonra çekilen ‘Aliya’ belgeselinde yakın dostları sıfatıyla Ömer Behmen, Eşref Çampara ve Dino Merlin’le birlikte konuşanlardan biri de Sidran’dır.
    </p>
    <p class="MsoNormal">
     Dünyanın sözde sanat camiaları, barış adı altında ikiyüzlülük yapabilen çevreler, Kusturica’yı takdis etmeyi sürdüreceklerdir bundan sonra da... Abdullah Sidran ise ne kadar sanat dehası olursa olsun, bir Boşnak olarak kaldığı için, tercihini haktan, mazlumdan yana kullandığı için bu dünyada pek bir şey kazanamayacaktır bundan sonra da!
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9BD0103EF09A96870F70DC88CED1D216?newsId=27819), [web.archive.org (arşiv bağlantısı)](http://web.archive.org/web/20140617180407/http://www.aksiyon.com.tr:80/aksiyon/newsDetail_getNewsById.action;jsessionid=9BD0103EF09A96870F70DC88CED1D216?newsId=27819)
