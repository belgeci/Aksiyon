# Kırgızistan'dan Bahara Yolculuk

*Mehmet Yılmaz 2015.03.31*

<div class="pNewsDetailMainContent" itemprop="articleBody">
 <p>
  Aytmatov romanlarından aşina olduğumuz Kırgızistan için ‘dağların ve atların ülkesi’ diyebiliriz. Nevruz kutlamalarına şahitlik ettiğimiz Kırgızistan’da, Selam: Bahara Yolculuk filminin izlerini de görüyoruz.
 </p>
 <p>
  Kırgızistan denince akla ilk neler gelir acaba? En başta Manas Destanı ve usta yazar Cengiz Aytmatov olsa gerek. Nitekim üç günlük seyahatimizde biz de bu iki unsurun Kırgızistan kültürü için ne kadar önemli olduğunu bizzat gördük. Ancak sadece bunlar yoktu; ziyaret sebeplerimizden biri olan Nevruz Bayramı da önemliydi.
 </p>
 <p>
  İlk defa geldiğimiz ama Aytmatov romanlarından aşina olduğumuz Kırgızistan için ‘dağların ve atların ülkesi’ diyebiliriz. Öyle ki şehirlerin etrafında zirveleri karla kaplı dağ sıraları yer alıyor. Dağ eteklerinde kurulan şehirlerden çıkıp civara gittiğinizde ise düzlüklerdeki çayırlarda otlayan hayvanları ve en çok da atları görüyorsunuz. At eti tüketimi Kırgız ve Kazaklarda oldukça yaygın.
 </p>
 <p>
  Başkent Bişkek, geniş caddeleri ve büyük meydanlarıyla dikkat çekiyor. Ancak maalesef bakımsız bir şehir; ekonomik sıkıntılar had safhada. Hatta Kırgızlar ‘kriz’ kelimesiyle de dalga geçiyorlar. “Bizde kriz yaşanmıyor; çünkü Kırgızistan ekonomik krizden hiç çıkmadı ki kriz başlasın!” diyorlar. Ülke bağımsızlıktan sonra iki ihtilal daha yaşamış ama temel sorunlar hâlen devam ediyor. Fakat bu sefer umutlular. Binalar eski, yollar bozuk ama insanlar bozuk değil hiç değilse.
 </p>
 <p>
  Bozuk ekonominin etkilediği şeylerden biri de futbol. Sponsor probleminin de tesiriyle sadece 8 takımdan oluşan yarı profesyonel bir ligi var ülkenin. Çocuklar mahalle aralarında top peşinde koşuyor ama ülkedeki birinci spor futbol değil; binicilik. Kırgızlar at binemeyeni Türk saymıyorlar. Türkiye futbolu ise yakından takip ediliyor. Türk takımlarını biliyor ve tutuyorlar. Beşiktaş’ın Bişkek’te bir futbol okulu var ama bir dünya yıldızı çıkmasını beklememek lazım!
 </p>
 <p>
  Bişkek’te her sene Nevruz farklı ve coşkulu etkinliklerle kutlanıyor. Biz ise İslambek ve Kurmanbek baykelerin (ağabeylerin) mihmandarlığında unutulmaz birkaç gün geçirdik Kırgızistan’da. Hatta günübirlik Kazakistan’a, Almatı’ya da geçtik ve orada da gazeteci dostumuz Hüseyin Güngör Bey’in rehberliğinde ‘ata yurdu’nu dolaştık.
 </p>
 <p>
  Nevruz’a Kırgız Türkleri ‘Nooruz’ diyorlar. Gerçek bir millî bayram olarak kutlanıyor ve okullar tatil ediliyor. Tatil öncesi okullarda Nevruz kutlamaları oluyor. Biz de Türk okullarından birine misafir oluyoruz; bir ilköğretim okulu burası. Maksadımız Nevruz’u takip etmek. Göze ilk çarpan şey insanların bayramlık kıyafetlerini giyip gelmeleri oluyor. Keçe külah da dediğimiz kalpaklar takılmış, en güzel kıyafetler giyilmiş. Öğrenciler ise bizim 23 Nisan gibi âdeta bir kıyafet bahçesine dönmüş ve hünerlerini sergiliyorlar. Program Umay Ana denilen bilge kadının ‘alas alas’ diye başlayan dualamasıyla başlıyor. Aksakal ya da baybiçe denilen ihtiyarlar önlere oturtulmuş. Toplumda saygınlığı olan kişiler yaşlılar. Manasçı denen ve Manas Destanı’nı okuyan kişi sahne alıyor. Yanında da iki küçük öğrenci. Hemen hepsi biliyor Manas’taki sözleri. Manasçı kendinden geçiyor âdeta. Akabinde ise bizdeki âşıklara benzeyen bir sanatçı sahneye çıkıyor. Kopuzu eşliğinde çoğunu o anda kurguladığı sözlerine başlıyor. Çocuklar çok gülüyorlar onun sözlerine. Çünkü nükteli şeyler söylüyor. Hatta bizden de bahsediyor küçük konserinde. Bazı evlerin bahçelerinde de gördüğümüz Kırgız çadırı bozüy (boz ev) de kurulmuş. Gerçek bir bayram yaşanıyor okul bahçesinde.
 </p>
 <p>
  Şölenin daha büyüğü ise ertesi gün. Kırgızistan devlet erkânının da katıldığı büyük bayram Manas Meydanı’nda gerçekleştiriliyor. Coşku üst seviyede. Kırgız kültüründe Nevruz’un yeri çok başka. Kırgızlar Nevruz’u ‘Caz Bayramı’ (Yaz Bayramı) olarak kutluyorlar. Nasıl oldu da biz Anadolu’da bunu unuttuk bilemiyorum lakin bizden başka diğer bütün Türk devletlerinde Nevruz büyük bir coşkuyla kutlanıyor. Manas Meydanı’ndaki resmî kutlamaların dışında hipodromda ya da kırsalda da kutlamalar oluyor. Bilhassa kökbörü dedikleri atlı bir yarışma hayli önemli. Kırgız Türk kültürünün önemli bir etkinliği durumunda kökbörü.
 </p>
 <p>
  Kırgızistan ziyaretimizde Selam: Bahara Yolculuk filminin izlerini de görüyoruz. Üstelik film henüz ne Kırgızistan’a gelmiş ne de Kazakistan’a. Buna rağmen film konuşuluyor buralarda. Malumunuz, Bahara Yolculuk, 1993 yılında Kırgızistan’a gelen bir Türk öğretmen ile ailesinin yaşadıklarını anlatıyor. Biz de biraz İsmail öğretmenin izini sürmek, biraz da Cengiz Aytmatov’un meşhur Beyaz Gemi romanına da sahne olan Issık Göl’ü görmek için yola düşüyoruz. Issık Göl, ‘sıcak göl’ demek. Çünkü 1.600 metrelik yükseltisine rağmen göl hiç donmazmış. Dünyanın en yüksek 2. gölüymüş ve aynı zamanda bir krater çukurunda yer alıyormuş.
 </p>
 <p>
  Vardığımız yer Issık Göl kenarındaki Bektenov Issık Göl Kız Lisesi. Dağların arasındaki büyük gölün kenarında bulunan lise, eski bir askerî tesismiş. Sovyet dönemine ait bir uçak hâlen anıt olarak duruyor okul bahçesinde. Türk girişimciler tarafından okula çevrilmiş ve bugün kız lisesi olarak hizmet veriyor. Okulun genç ve dinamik müdürü Hamza Kıroğlu karşılıyor bizi. Selam: Bahara Yolculuk filminin yönetmeni Hamdi Alkan ve oyuncular iki ay boyunca bu okulda misafir edilmişler. Hâliyle filmi merak ediyorlar; seyredememişler ancak seyirci oranı ve yorumlardan dolayı da oldukça mutlular.
 </p>
 <p>
  Filmin senaryo danışmanlarından biri ise aynı zamanda okulun aşçısı da olan Gaziantepli Cuma Savcı. 1992 yılında Kırgızistan’a ilk gelenlerden ve ilk geldiklerinde yaşanan sıkıntıları en iyi bilenlerden birisi. Okul bahçesinin içindeki barakaları gösteriyor. Birkaç yıl öncesine kadar öğretmenler ve tabii ki aileleri buralarda kalıyorlarmış. Okul binası ve lojmanlar yenilenmiş. Kırgız halkının ülkenin her yerinde olduğu gibi buradaki okulu da çok sevdiğini belirtiyor Cuma Bey bize. Öğrencilerin hepsi yatılıymış ve ta Hollanda’dan bile gelen varmış. Zaten ülke genelindeki okulların başarıları dillere destan ve sınırlı kontenjan için çok fazla müracaat oluyormuş.
 </p>
 <p>
  Kırgızistan demek biraz da Cengiz Aytmatov demek. 2008 yılında hayata veda eden usta romancının kabri Ata Beyit Mezarlığı’nda yer alıyor. Burası aralarında Aytmatov’un babası Törekul’un da olduğu 138 Kırgız aydınının Stalin’in emriyle bir gecede katledilip topluca bir çukura atıldığı yermiş. 1938’deki bu katliamı bir bekçi görmüş ve ölene dek korkusundan kimseye anlatamamış. Ölümüne yakın ise kızına söylemiş. Ancak totaliter rejimin baskısı nedeniyle o da ancak bağımsızlık döneminde bunu açıklayabilmiş. Çukur açıldığında acı manzara ortaya çıkmış. Bugün şehrin uzağında Ala Dağlar eteğindeki bu alan Ata Beyit (Baba Mezarlığı) olarak adlandırılıyor ve bir de müzeye sahip.
 </p>
 <p>
  Aytmatov burada ders olarak okutuluyor. Zaten benim gibi sıkı bir okuru bu ülkeye gelince de Aytmatov’un Kırgızistan’ı her zerresiyle anlattığını görebiliyor. Atlar, kurtlar, turnalar, ozanlar, efsaneler, destanlar, Issık Gölü, Alatoo, çobanlar, geyikler… Aytmatov demek Kırgızistan demek gerçekten de. Bu arada vefatından bir süre önce ziyaret ettiği bir Türk okulunda sarf ettiği “Beyaz Gemi’deki çocuk kim diye soruyorlar bana. İşte benim çocuğum bugün Sebat Eğitim Kurumları’nda okuyan bütün öğrencilerdir.” demesi ise oldukça manidar…
  <br>
   Sözün özü, Kırgızistan, gönül erlerine selam vermeye devam ediyor; umulur ki özlenen bahar da gelsin ülkeye.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kirgizistandan-bahara-yolculuk_550340), [web.archive.org (arşiv bağlantısı)](http://web.archive.org/web/20150405070158/http://www.aksiyon.com.tr/dosyalar/kirgizistandan-bahara-yolculuk_550340)
