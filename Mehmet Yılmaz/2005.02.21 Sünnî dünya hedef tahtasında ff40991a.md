# Sünnî dünya hedef tahtasında

*Mehmet Yılmaz 2005.02.21*

<div>
 <p>
  <font>
   Irak’ta seçimler yapıldı. Yaklaşık bin yıl aradan sonra Şiiler bu ülkede ilk kez iktidara geliyor. Hem de çok güçlü biçimde. Peki, bunun bölgeye ve İslam ülkelerine nasıl bir etkisi olabilir? Bu soruya cevap vermek için biraz geçmişe, örneğin 1970’lerin sonuna gitmek lazım.
   <br/>
   <br/>
   <br>
    Soğuk Savaş yıllarında ABD, en büyük hasmı olan Sovyetler Birliği’ni çevrelemek için Kenar Kuşak Teorisi’ni (Rimland) uyguladı. Adriyatik’ten Japon Denizi’ne uzanan bu çevrelemenin ABD açısından istisnası Suriye, Sovyetler açısından da Türkiye idi. 1970’li yıllarda Türkiye’de sağ-sol çatışması olduğunu, Pakistan’da sosyalist görüşlere sahip Zülfikar Ali Butto’nun iktidarda bulunduğunu hatırlamakta fayda var.
    <br>
     <br>
      5 Temmuz 1977’de General Ziya ül Hak, Butto hükümetini askeri bir darbeyle devirdi. Zincirin bir halkası sağlam hale geldi; ancak, Ayetullah Humeyni’nin 15 yıl sürgünde yaşadıktan sonra 1 Şubat 1979’da İran’a dönmesi ve Şah rejimini 11 Şubat’ta devirmesi, ABD’nin kuşatma halkasında önemli bir gedik açtı. Ardından Sovyet tanklarının 24 Aralık 1979’da Afganistan’a girmesiyle bu gedik büyüdü.
      <br>
       <br>
        Türkiye’de, sağ-sol çatışmasının olgunlaşmasını bekleyenler 12 Eylül 1980’de yönetime el koydu. Böylece, ABD Güvenlik Konseyi Danışmanı Paul Henze’nin Başkan Jimmy Carter’a “Bizim oğlanlar yaptı.” şeklinde duyurduğu darbeyle zincirin bir başka halkası güçlendirilmiş oldu. Şimdi sırada, devrimin etkilerini sınırlamak ve Şii yayılmacılığını önlemek vardı. Bunun için de İran’ın zayıf düşürülmesi lazımdı. Irak orduları, Türkiye’deki darbeden 10 gün sonra, 22 Eylül 1980’de İran topraklarına saldırdı. Türkiye’de ise orta okullarda din ve ahlak dersinin mecburi olarak okutulması için anayasada bir değişiklik yapıldı. Amaç, İran devrimine karşı tedbir olarak Sünni İslam’ı güçlendirmekti.
        <br>
         <br/>
         Aynı şey, Afganistan’da Sovyetler’e karşı mücadele eden mücahitlere silah dahil her türlü yardımda bulunularak, Pakistan’da medreseler açılarak yapıldı. Ancak, dengeler Ağustos 1988’de yaşanan önemli gelişmelerle değişti. İlk haber yine Pakistan’dan geldi. Devlet Başkanı Ziya ül Hak 17 Ağustos’ta, bindiği uçağın havada infilak etmesi üzerine hayatını kaybetti. 29 Ağustos’ta da İran ile Irak arasında 8 yıldır devam eden savaş sona erdi. Ardından, Sovyet askerleri 15 Şubat 1989’da Afganistan’dan geri çekildi.
         <br/>
         <br/>
         Dünya hızla değişim sürecine girmişti. 9 Kasım 1989’da Berlin Duvarı yıkıldı, 3 Aralık 1989’da dönemin ABD Başkanı Bush ile Sovyet lideri Gorbaçov Malta’da buluştu ve Soğuk Savaş’ın resmen bittiğini ilân etti. 2 Ağustos 1990’da Saddam Kuveyt’e saldırdı. Birinci Körfez Savaşı ile birlikte dengeler bu kez farklı biçimde ve tamamen değişti.
         <br/>
         <br/>
         Aradan geçen 15 seneye bakıldığında, İslam medeniyetine beşiklik yapan Sünni coğrafyaların bir şekilde devre dışı bırakıldığını görüyoruz. Bugün Afganistan’da, Kuveyt’te, Suudi Arabistan’da Amerikan askerleri var. Pakistan ise devre dışı. Abbasilerin medeniyet kurduğu Irak işgal edildi. Şimdi sırada Emevilere dâyelik eden Suriye var.
         <br/>
         <br/>
         ABD merkezli “Hilafet” tartışmalarının yapıldığı bir dönemde Irak’ta Şiilerin iktidara gelmesini bu tarihi tecrübeye bakarak değerlendirmek mümkün. Özellikle de bundan sonrasını kestirebilmek için. Dün, Şii etkisine karşı kullanılan Sünni dünya, bu kez hedef tahtasında. Hem de Irak gibi bir ülkede iktidar, Şiilere devredilerek yapılıyor bu. Belki, Acem Şiileri ile Arap Şiileri arasında bir gerilim meydana getirmek hesap ediliyor olabilir. Ancak, Hilafet gibi İslam dünyası için önemli bir kavramın ortaya atılması, bunun arkasında hiç de halis bir niyet olmadığını gösteriyor.
         <br/>
         <br/>
         Biz de bu hafta Şiilik konusunu kapağa taşıyarak, bu konuda düşüncesi olanlara yardımcı olmayı hedefledik. Zira, hem Türkiye’nin hem de bütün dünyanın gerçek bilgiye ve doğru analize ihtiyacı olduğu apaçık ortada...
         <br/>
         <br/>
         İyi okumalar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3199 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19771), [web.archive.org (arşiv bağlantısı)](http://web.archive.org/web/20060106053430/http://www.aksiyon.com.tr:80/yazdir.php?id=19771)
