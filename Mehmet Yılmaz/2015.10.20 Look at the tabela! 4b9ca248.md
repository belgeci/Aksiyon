# Look at the tabela!

*Mehmet Yılmaz 2015.10.20*

<div class="pNewsDetailMainContent ctx_content" itemprop="articleBody">
 <p>
  Türk Millî Takımı, karanlık günler geçirdiğimiz bir dönemde hepimizi sevindirdi, 2016 Avrupa Şampiyonası’na direkt katılma hakkı elde etti. Üstelik bir ara umudumuzu tamamen yitirdiğimiz hâlde…
 </p>
 <p>
  Euro 2008’den sonra ilk defa bir büyük turnuvada yer alacak olan Türk Millî Takımı, son müsabaka öncesinde acayip bir durumdaydı. 4. bitirip elenebiliyorduk, 3. bitirip baraj maçı oynayabiliyorduk. Bir de çok ihtimalli bir senaryoyla en iyi üçüncü olup finallere direkt gidebiliyorduk. Normalde gerçekleşmesi binde bir olan bu ihtimallerin bir araya gelmesiyle Fransa’ya direkt uçtuk.
 </p>
 <p>
  Elemeler boyunca Fatih Terim’in oyuncu seçimleri ve oyun sistemi eleştirildi. Terim, rakip kaleye 2-3 şut atamadığımız maçları yönetti. Konya’daki İzlanda maçından sonra yaptığı basın toplantısında, acımasızca eleştirilere daha sonra gereken cevabı vereceğini söylese de eleştirilerin çoğu yerindeydi. Elemelere kötü başladığımız da bir gerçekti. İlk 5 maçta 4. sıraya demir attık. Maalesef futbolcularımızın kavgalarına tanıklık ettik, maçı bırakıp stadı terk ettiği olaylar yaşadık, kırmızı kartlar gördük, hakemlere isyan ettik, tüm ülkenin ümidini yitirdiği, havlu attığı anlar yaşadık, maçlara forvetsiz çıktık. Fatih Terim’i bugüne kadar hiç olmadığı kadar eleştirdik, hiç olmayacak şeyler yaşadık, kulüp takımında 6 ay oynayamayacak bir kaptanımız bile vardı. Bari üçüncü olalım dedik, o şansı da hep geriden takip ettik, son anda bu şansı yakaladık. Bu sefer de bari baraja kalsak dedik. Biz baraj isterken, son dakikalarda hiç olmayacak şeyler oldu. Bir kişi eksik kalan Çek Cumhuriyeti, rakibimiz Hollanda’yı deplasmanda yendi. 6 yıldır deplasmanda maç kazanamayan ve grupta galibiyeti olmayan Kazakistan, Letonya’da kazandı. Ukrayna, evinde İspanya’ya yenildi. Macaristan, tam ‘ben gidiyorum’ derken Selçuk İnan sahneye çıkıp son dakikada tarihî bir frikik golü atınca Euro 2016 elemelerinin en ilginç geri dönüşüne imza attık. Bunca macerayı, Fatih Terim’in Ekim 2007’deki Yunanistan maçı öncesi düzenlediği ve bazı sorulara İngilizce cevap verdiği basın toplantısındaki bir cümlesi özetledi: “Look at the tabela”…
 </p>
 <p>
  Süreç ise gerçekten zor olmuştu. Hatırlayalım; Kazakistan maçında kaleci Volkan Demirel stadı terk etti ve Emre Belözoğlu alıp stada getirdi maç sonrası. İlk maç ve son maç farklı 11’lerimiz oldu. Konya’da Letonya ile 1-1 berabere kaldığımızda Hollanda takıldı. Terim, ‘kurban olduğum Allah, biz gitmek istemiyoruz, o bize imkân veriyor’ benzeri sözler söyledi. Bir de “Biz bitti demeden bitmez.” dedi. Arda Turan da “Biz umut satmıyoruz.”
 </p>
 <p>
  Terim, ilk İzlanda maçında takımı sahaya 3’lü defansla sürdü. 2-0 geriye düşünce 4’lü defansa döndü. Elemeleri son sırada bitiren Letonya’yı iki maçta da yenemedik. Letonya ayarındaki Kazakistan deplasmanında öldük öldük ve Arda’yla son anda dirildik. Arda Turan, takımı ayakta tuttu. Barcelo-na’nın transfer yasağı nedeniyle uzun bir süredir forma giyemediği hâlde millî takıma kendisini verdi. Goller attı, asistler yaptı.
 </p>
 <p>
  “Look at the tabela” (Tabelaya bak) diyen Fatih Terim, 2000 yılındaki Bologna galibiyeti sonrası kendisine “Biz daha iyi oynadık.” diyen İtalyan muhabire de “Risultato importante” (Önemli olan sonuç) demişti. Evet, önemli olan sonuç ama “Look at the tabela”nın devamında “But don’t forget the facts” de demek lazım. Yani “Ama gerçekleri unutma.” Çünkü tabelanın daima güzel olması için Türk futbolunun bazı gerçeklerini değiştirmek gerekiyor. Son dakikada harika bir frikikle harika bir iş yapmış olabiliriz ama futbolumuzun temel, güncel ve idari sorunları hâlâ çözülebilmiş değil.
 </p>
 <p>
  <img alt="" src="http://web.archive.org/web/20160105164534im_/http://medya.aksiyon.com.tr//aksiyon/2015/10/19/572254.jpg"/>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/mehmet-yilmaz/look-at-the-tabela_552622), [web.archive.org (arşiv bağlantısı)](http://web.archive.org/web/20160105164534/http://www.aksiyon.com.tr/mehmet-yilmaz/look-at-the-tabela_552622)
