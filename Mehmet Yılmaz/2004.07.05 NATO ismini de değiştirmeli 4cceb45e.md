# NATO, ismini de değiştirmeli

*Mehmet Yılmaz 2004.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'daki NATO zirvesinde ittifakın geleceğini ilgilendiren önemli kararlar alındı. Uluslararası terörizmle mücadele için Akdeniz ve Ortadoğu bölgelerini merkeze alan ittifak, Soğuk Savaş dönemindeki kimliğinden -ismi hariç- tamamen sıyrılmış bulunuyor.
  </font>
 </div>
 <div id="newsText">
  <font class="detail-text">
   İstanbul'daki NATO zirvesi, önemli kararların alındığı bir toplantı olarak tarihe geçti. Soğuk Savaş'ın bitiminden itibaren varlığı sorgulanan ittifak, yeni dönemde bambaşka bir kimlikle ayakta kalacağını ilan etti bütün dünyaya. 26 üye ülkenin yanı sıra NATO ile işbirliği yapan 20 ülkenin devlet ve hükümet başkanları, dışişleri ve savunma bakanları ile askeri yetkililerin katıldığı zirve sırasında sosyal faaliyetler düzenlendi, İstanbul'un harikulade güzelliği eşliğinde tarihi ve kültürel miras tanıtıldı. Son gün ABD Başkanı Bush, Boğaziçi Köprüsü ile Ortaköy'deki Mecidiye Camii'ni 'fon' yaptı ve kasımdaki seçim yarışının startını İstanbul'da verdi. Gerek alınan kararları gerekse verilen mesajları ve dünyaya yansıtılan görüntüleri ile İstanbul'daki zirve, ittifakın 55 yıllık tarihinin önemli dönüm noktalarından biriydi.
   <br/>
   <br/>
   Zirveden, Amerikalılardan egemenliği devralan yeni Irak hükümetine destek sözü çıktı. İstekli ülkelerin Irak güvenlik birimlerinin eğitimine katkıda bulunmasına da yeşil ışık yakıldı. Afganistan'da görev yapan NATO askerlerinin sayısı artırılırken, Bosna Hersek'teki barışı koruma gücünün (SFOR) görevine son verildi. Bir süredir dile getirilen 'Geniş Ortadoğu ve Kuzey Afrika' projesinin 'savunma' ayağı oluşturuldu. Daha önce Akdeniz ülkelerine yönelik 'diyalog' girişimini başlatan ittifak, bu kez 'İstanbul İşbirliği Girişimi' adı altında Körfez ülkelerini hedefleyen yeni bir açılımı yürürlüğe koydu. Ayrıca, Kafkasya ve Orta Asya ülkelerine NATO'nun ortaklık ilişkileri içinde özel bir öncelik verilmesi karara bağlandı.
   <br/>
   <br/>
   Arap subayları eğitme projesi
   <br/>
   <br/>
   Başbakan Recep Tayyip Erdoğan, zirveyi, "NATO'nun yeni yetenekler, yeni ortaklık ilişkileri ve operasyonlar üzerine bina edilen dönüşüm süreci, İstanbul'da yeni bir ufuk ve ivme kazandı" sözleriyle değerlendirdi. Başbakanın vurguladığı yeni ufuk şu: "İstanbul İşbirliği Girişimi" adı altında Körfez ülkeleri ile NATO arasında gönüllülük esasına dayalı bir ortaklık mekanizmasının kurulmasına karar verilmesi. 'Geniş Ortadoğu ve Kuzey Afrika Projesi'nin savunma ve güvenlik boyutunu oluşturan bu mekanizmaya göre, aralarında Ankara'nın da bulunduğu NATO eğitim merkezlerinde Suudi Arabistan başta olmak üzere Körfez ülkelerinin subaylarına askeri eğitim verilecek.
   <br/>
   <br/>
   NATO, 1991 yılında Doğu Bloku'nun çözülmesinden sonra eski Sovyetler Birliği'nin uydusu konumundan kurtulan ve yeni bağımsızlık kazanan ülkelerle ilişkiye geçmiş ve onlarla Avrupa Atlantik Ortaklık Konseyi adı altında bir işbirliği mekanizması kurmuştu. Söz konusu ülkelerde 'sağlam demokratik temeller oluşturulmasına katkı sağlamayı', 'siyasi istikrarı', 'silahlı kuvvetlerin modernleştirilmesini' ve 'Avrupa güvenlik ortamının genişletilmesi'ni hedefleyen bu konseyin bugün, 26 üye ülkenin yanı sıra 20 tane de (Arnavutluk, Ermenistan, Avusturya, Azerbaycan, Beyaz Rusya, Hırvatistan, Finlandiya, Gürcistan, İrlanda, Kazakistan, Makedonya, Moldova, Özbekistan, Kırgızistan, Rusya, İsveç, İsviçre, Tacikistan, Türkmenistan, Ukrayna) ortağı var.
   <br/>
   <br/>
   Siyasi danışma ve işbirliği organı olan Avrupa Atlantik Ortaklık Konseyi yanında, bir de 'pratik işbirliği' içeren Barış İçin Ortaklık (BİO) programı yer alıyor. BİO, her ülkenin ihtiyaç ve yeteneklerini dikkate alan somut projeleri, ortak hareketleri gerçekleştiriyor. BİO programları çerçevesinde sivil-asker işbirliği, eğitim, hava savunması, iletişim ve istihbarat, kriz yönetimi ve sivil savunma gibi alanlarda işbirliği gerçekleştiriliyor, ortak tatbikatlar yapılıyor.
   <br/>
   <br/>
   Eski NATO muhal, yeni hal meçhul
   <br/>
   <br/>
   Zirvenin can alıcı kararı ise terörizmle mücadelede NATO'ya biçilen roldü. Soğuk Savaş sırasında 'ortak savunma' stratejisini benimseyen örgüt, İstanbul zirvesi ile dünyanın kriz bölgelerine 'müdahale edebilecek' askeri bir yapıya dönüştürüldü. Böylece, bir süredir uygulanan 'alan dışı müdahale' konseptinin kapsama alanı genişletilmişdi. Özünde uluslararası terörizmle mücadele ve kitle imha silahlarının yayılmasını engelleme olan bu yeni 'ortak mücadele' stratejisi ile NATO'ya bir tür 'küresel jandarma' rolü biçiliyor.
   <br/>
   <br/>
   Bu rol, zirveden sonra yayımlanan sonuç bildirisinde, 'terörle savaşın ne kadar uzun olursa olsun süreceği' şeklinde yansırken, terörizmle mücadelede NATO askeri güçlerinin kullanılabileceği; hatta bu mücadelenin teröristleri koruyan ülkeleri de kapsayacağı belirtiliyor. Nitekim, alınan 'askeri' kararların muhtevasına bakıldığında, ittifakın hem yeni tehditlere karşı koyabilmek hem de savunma alanını küresel boyuta taşımak amacını güttüğü ortaya çıkıyor.
   <br/>
   <br/>
   Uluslararası terörizmle mücadele amacıyla NATO bünyesindeki 'istihbarat teşkilatı'nın günümüz şartlarına uyarlanması bunlardan biri mesela. Ayrıca, 'yüksek teknoloji' kullanımı, müttefikler arası istihbarat alışverişi, terör eylemleri karşısında dayanışmanın somutlaştırılması, Akdeniz'deki NATO denetleme operasyonunun (Aktif Gayret-Active Endeavour) kapsamının ve yetenek gücünün genişletilmesi de NATO'nun yeni rolü hakkında yeteri kadar ipucu veriyor.
   <br/>
   <br/>
   Askerî reformlar kapıda
   <br/>
   <br/>
   Bu çerçevede, müttefik ülkelere, savunma bütçelerini yeni duruma uygun hale getirmek, daha esnek, süratli, yetenekli askeri birimler kurmak gibi önemli görevler düşüyor. Elbette, yeni sorumlulukları beraberinde getiren bu kararlar, kimyasal, biyolojik, radyolojik ve nükleer silahlara karşı korunma, istihbaratın geliştirilmesi, hava-kara izlemesi, iletişim ve komuta kontrolü, stratejik hava ve deniz ulaşımı, uçakların havada ikmali, savaşta taktik ve lojistik destek yeteneklerinin geliştirilmesi gibi unsurların yeniden gözden geçirilmesi anlamına geliyor. Özetle, müttefiklerin askeri açıdan kapsamlı reformlar yapması kaçınılmaz görünüyor.
   <br/>
   <br/>
   Zirveden bir gün önce toplanan NATO üyesi ülkelerin savunma bakanlarının, ittifakın yetenek ve savunma planlamalarını incelemesi; kuvvetlerin konuşlandırılabilirliği, savunma planlamaları ve yeni komuta yapısının uygulaması gibi konularda görüş alışverişinde bulunması tesadüf değil. Her müttefik ülkenin kara kuvvetlerinin en az yüzde 40'ını harekata hazır durumda bulundurması, bunların yüzde 8'inin sürekli destek yetenekli olmasının istenmesi de...
   <br/>
   <br/>
   Zirve sırasında NATO'nun 'Acil Mukabele Kuvveti' (NATO Response Force-NRF) bünyesindeki ilk komuta devir tesliminin bir 'gövde gösterisi'ne dönüştürülmesi, tören sırasında NRF'nin 'mukabele' gücü, etki ve yetki alanı, sürati, yetenekleri üzerinde durularak 'terörizme karşı mücadele' unsurunun askerler açısından önemine dikkat çekilmesi, ittifakın yeni şartlara şimdiden intibak etmeye başladığını gözler önüne seriyor.
   <br/>
   <br/>
   Akdeniz merkezli terörizmle mücadele
   <br/>
   <br/>
   İstanbul'daki zirveden çıkan önemli bir sonuç, müttefiklerin terörizmle mücadele konusunda işbirliğinin ötesine geçerek somut tedbirlerin uygulanması konusunda uzlaşmalarıydı. ABD'de, 11 Eylül 2001'de düzenlenen terör saldırılarının ardından Kuzey Atlantik Antlaşması'nın 5. maddesini devreye sokan ve saldırıya uğrayan bir müttefik için savunma alanı kapsamında gerekenleri yapmak üzere harekete geçen NATO, o tarihten beri terörizme karşı mücadelede somut ve etkin rol üstlenmek yönünde çaba harcıyor ve elle tutulur girişimlerde bulunuyor.
   <br/>
   <br/>
   Akdeniz'de, 6 Ekim 2001'de başlatılan NATO operasyonu (Aktif Gayret-Active Endeavour) çerçevesinde deniz trafiği, gemiler ve kargolar, terörle mücadele kapsamında denetleniyor. Akdeniz'in tamamında devriye gezen ittifakın daimi deniz birimleri şüpheli gemileri durdurarak arama yapıyor. Söz konusu operasyonlar, İtalya'nın Napoli kentinde bulunan NATO Güney Müttefikler Deniz Komutanlığı (NAVSOUTH) tarafından yönetiliyor. Yaklaşık 2 bin 700 askerin görev üstlendiği Akdeniz birimlerinin katılımcıları arasında Türkiye, Yunanistan, İtalya, Almanya, Norveç, Danimarka, Hollanda, İspanya, Portekiz, ABD ve İngiltere bulunuyor.
   <br/>
   <br/>
   İstanbul zirvesinde liderler, bir ileri adım daha atarak Akdeniz'deki NATO denetleme birimlerine güç kazandırılmasına karar verdi. Akdeniz ülkeleriyle özellikle savunma reformları, terörizme karşı mücadele ve ordular arası operasyonlar hususunda işbirliğini hedefleyen NATO, attığı bu adımla 'Akdeniz diyaloğu' çerçevesinde yürüttüğü çalışmaları 'Geniş Ortadoğu ve Kuzey Afrika Projesi' çerçevesinde gündeme getirilen 'İstanbul İşbirliği Girişimi ile aynı düzleme taşıdı. Amaç ise Akdeniz ve Ortadoğu çevresinde, özellikle Kuzey Afrika ülkelerinde faaliyet gösteren ve 'tehdit' olduğuna inanılan 'Selefi' görüşe sahip grupların ortaya çıkarılarak tasfiye edilmeleri ve Avrupa içindeki uzantılarının deşifre edilerek pasifize edilmesi.
   <br/>
   <br/>
   Halkın gönlünü kazanmanın yolu
   <br/>
   <br/>
   Başta Cezayir olmak üzere, Tunus, Fas, Libya gibi ülkelerde faaliyet gösteren Selefi grupların, mevcut iktidarları devirerek ve yerine İslami kurallarla yönetilen hükümetler kurmayı amaçladığı belirtiliyor. Avrupa'da da uzantıları olduğu sanılan bu grupların 'hücre' tipi örgütlenme modeli içinde olduğu, adam kazanma ve finans ağlarını genişletme stratejisi takip ettiği sanılıyor. Söz konusu grupları destekleyen bir devletin olup olmadığı ise meçhul. Ama, hükümet dışı sivil toplum örgütleri ile yardım kuruluşlarının bu tür gruplara destek verdiğinden şüphe ediliyor.
   <br/>
   <br/>
   Uluslararası terörizmle mücadele çerçevesinde, yer altında faaliyet gösteren bu grupların sığındıkları yerlerin tespit edilmesi, yeni üyeler kazanmalarının engellenmesi, psikolojik harp yöntemleri ile kamuoyundaki nüfuzlarının kırılması, basın yayın kuruluşları ile halkın destek vermesinin engellenmesi, finans kaynaklarının kurutulması, batılı ülkelerdeki işbirlikçi ortaklarının ortaya çıkarılması, hedefteki grupların uluslararası iletişim imkanlarından (internet gibi) yararlanmasının önüne geçilmesi, istihbarat çalışmalarına önem verilmesi hedefleniyor.
   <br/>
   <br/>
   Sonuç olarak, İstanbul zirvesinden NATO yeni bir yüzle çıktı dünya kamuoyunun karşısına. Eskiden Atlantik ittifakının kuzeyini korumakla görevli iken bugün istikrar ve güvenlik adına küresel bir misyon yüklüyor kendine. İktidarlardan memnun olmayan halkları hoşnut etmekten tutun, yer altında faaliyet gösteren 'şüpheli' grupların takibine kadar bir dizi görevi başarılı biçimde yerine getirmek zorunda. Dönüştürülmek istenen bölgedeki yolsuzlukları önlemesi, işsizlik sorununu çözmesi, kronik hale gelmiş gelir dağılımı dengesizliğini düzeltmesi, fakirliğe çözüm bulması, baskıcı rejimlerin ortaya çıkardığı muhalif hareketlerle mücadele etmesi de gerekiyor.
   <br/>
   <br/>
   Bütün bunları yapabilmesi için öncelikle imajını düzeltmesi lazım. Belki de bu konuda ismini değiştirerek ilk adımı atabilir NATO.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B4B75942418713F496E09C60919218B8?newsId=9202), [web.archive.org (arşiv bağlantısı)](http://web.archive.org/web/20120308141825/http://www.aksiyon.com.tr:80/aksiyon/newsDetail_getNewsById.action;jsessionid=B4B75942418713F496E09C60919218B8?newsId=9202)
