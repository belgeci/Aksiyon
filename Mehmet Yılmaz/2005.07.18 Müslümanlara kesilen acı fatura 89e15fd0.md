# Müslümanlara kesilen acı fatura

*Mehmet Yılmaz 2005.07.18*

<div>
 <p>
  <font>
   El Kaide diye bir örgüt yok diyenlerden olabilirsiniz ya da tersini savunanlardan… Bu kadar komplike saldırıları mağarada saklanan bir adamın planlayıp gerçekleştirmesi mümkün değil de diyebilirsiniz. Veya aksini iddia edebilirsiniz. Bunlardan hangisi doğru olursa olsun, ortadaki acı gerçek değişmiyor. Tarihsel süreciyle bir El Kaide vakası karşımızda duruyor ve sonuçları itibariyle bütün dünyanın canını acıtıyor. En çok da İslam âleminin…
   <br/>
   <br/>
   Peki nedir bu acı sonuçlar?
   <br>
    Her şeyden önce bu terörist saldırılar İslam savaş hukukuna büyük bir darbe vuruyor. Birileri kendini ortaya atarak bir başkasına savaş ilân ettiğini açıklıyor. Açıklamakla kalmıyor, sivilleri hedef alarak düşman kabul ettiği cephede korku meydana getirmeye çalışıyor. “Öldürürseniz öldürülürsünüz.” fikrini tatbik ediyor. Ya sonra?
    <br>
     <br>
      Sonrası şu: İslam’ın aydınlık yüzü kirletiliyor her şeyden önce. Dünyadaki insanlara onu anlatma fırsatı kaçıyor; ortaya çıkan olumsuz imajdan etkilenen insanlar Müslümanlara hep şüphe ile bakmaya başlıyor çünkü. Ayrıca, dinî değerleri hayatlarında yaşamaya çalışanların özgürlük alanları bir bir kısıtlanıyor. Hatta, kimi yerlerde toplumun dışına itiliyorlar. Sadece gurbette değil, öz vatanlarında da ayrık otu gibi görülüyorlar. Her saldırı İslam’a düşman insanların çoğalmasına yardımcı oluyor. Başka?
      <br>
       <br>
        Bugüne kadar El Kaide lideri Üsame bin Ladin, her ne talepte bulundu ise bunun karşılığını alamadı. Üstelik sürekli zemin kaybetti. 1996’da, Körfez Savaşı sırasında Kutsal topraklara, yani Suudi Arabistan’a ayak basan Amerikan askerlerinin geri çekilmesini istemişti. Ancak, bu isteği gerçekleşmedi. Ardından, 1998’de hedefi büyüttü ve yabancı askerlerin bütün İslam topraklarını terk etmesini istedi. Bu emeline de ulaşamayınca 11 Eylül 2001’deki büyük saldırıyı gerçekleştirildi.
        <br>
         <br/>
         Netice ne oldu peki? Önce Afganistan sonra da Irak işgal edildi. Geri çekilme olmadı, aksine Müslümanlar için tarihî öneme sahip iki önemli ülke yabancı güçlerin denetimine geçti. Şimdi iki ülkede her gün onlarca kişi hayatını kaybediyor, bir o kadarı yaralanıyor. Ne özgürler ne de güvende… Aynı olmasa da farklı yöntemlerle diğer Müslüman ülkelerin de Büyük Ortadoğu Projesi çerçevesinde benzer süreçleri yaşaması kuvvetle muhtemel.
         <br/>
         <br/>
         Her terör saldırısı Müslümanların canını acıtıyor; çünkü İslam adına yapıldığı iddia edilen ve sivilleri hedef alan saldırılar, ölen ya da yaralanan insanlarla onların yakınları kadar Müslümanların yüreğini de dağlıyor. Hem de bu yıkıcı terörün acı sonuçlarını kızılcık şerbeti içercesine sinelerine gömerek…
         <br/>
         <br/>
         Bugün dünya sancılı bir dönemden geçiyor. Zihinler dağınık, gönüller kırık, duygular mefluç. Her kafadan ayrı bir ses çıkıyor. Ego merkezli çığırtkanlıkların ayyuka çıktığı bu sancılı dönemde sancılı bir konuyu kapağımıza taşıdık. Terör saldırılarında neden sivillerin hedef alındığını irdelemeye çalışarak. Amacımız, fotoğraf çekmek ve yorumu sizlere bırakmak. Umarım, başarmışızdır.
         <br/>
         <br/>
         İyi okumalar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1875 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22160), [web.archive.org (arşiv bağlantısı)](http://web.archive.org/web/20060106060729/http://www.aksiyon.com.tr:80/yazdir.php?id=22160)
