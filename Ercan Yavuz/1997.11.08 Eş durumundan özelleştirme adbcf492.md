# "Eş durumundan" özelleştirme

*Ercan Yavuz 1997.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   68yılı. Siyasal Bilgiler Fakültesi... Sağ öğrenciler ağırlıklı değil ama solun ikiye bölünmüş olması onları da dernek başkanlığı yarışında iddialı kılıyor. Kimler yok ki...
  </font>
 </div>
 <div id="newsText">
  <font class="detail-text">
   Hasan Celal Güzel, Murat Karayalçın, Uluç Gürkan, Mehmet Keçeciler, Abdülkadir Aksu, İstemihan Talay, Hayrettin Uzun, Baskın Oran, Cengiz Çandar ve daha niceleri... Öğrenci Derneği Başkanlığı için büyük anfide toplanan öğrenciler ve adaylar fikirlerini ve programlarını anlatıyor. Sağ öğrencilerin kurduğu Hür Düşünce Kulübü Başkanı Murat Karayalçın, merkez sol diye tanımlanabilecek Sosyal Demokrasi Derneği Başkanı Uluç Gürkan ile kıyasıya rekabete girmiş durumda. Önderliğini Cengiz Çandar'ın yaptığı ve daha radikal sol öğrencilerden oluşan Sosyalist Fikir Kulübü'nün tüm hedefi; seçilmesi garanti olan Uluç Gürkan'ın önünü kesmek. Sırf bu gerekçe ile zaman zaman sağ öğrencilere pas atıyorlar. Uluç Gürkan'ın çok radikal bir solcu olduğunu ileri sürerek, Ecevit'in "Ortanın Solu" fikirleri etrafında birleşen öğrencileri bölmeye çalışıyorlar. İki sağ öğrenci Ecevit'in "Ortanın Solu" kitabını Uluç Gürkan'ın önüne atar ve dinleyicilere dönerek Gürkan'ın Ecevit'in fikirleriyle fazla ilgisi olmadığını iddia eder. Gürkan kendinden emindir. Kitabı eline alır daha sayfalarını karıştırmadan, bir sayfa adı söyleyerek oradaki fikirleri okur. Bu hazır cevap dinleyicilerden büyük alkış alır.
   <br>
    <br>
     Ortanın solu aşk
     <br>
      <br>
       Alkışlayanlardan biri diğerlerinden oldukça farklıdır. O, verilen cevabın güzelliğinden çok cevap verenin bilgisini, hazır cevaplılığını ve sevecenliğini alkışlamaktadır. Birinci sınıf öğrencisi bu genç kız, İzmirli koyu bir Demokrat Partili ailenin okuması için Ankara'ya gönderdiği çocuklarından biridir. Gürkan'ın verdiği cevap, genç kızın hayatındaki dönüm noktalarından birini oluşturur. Biraraya gelip, yakınlaştıktan sonra "Ortanın Solu" kitabında öyle bir ifadenin olmadığını öğrendiğinde Uluç Gürkan'a olan hayranlığı daha da artar.
       <br>
        <br>
         Bu ilk yakınlaşmadan sonra birbirlerinden hiç ayrılmazlar. Uluç Gürkan, Öğrenci Derneği Başkanı olduktan sonra Nazime Hanım'ın lakabı "Başkaniçe"dir. Bu lakap Baskın Oran tarafından ona yakıştırılmıştır. SBF'nin ünlü Kazgan yıllığında Gürkan'a ait bölümde, "Başkan olmasaydı ne olurdu?" sorusunun cevabı bile onların aşkını anlatmak için ipuçlarıyla dolu: "Başkan olmasaydı, yeni Başkaniçe'nin peşinde olurdu..."
         <br/>
         <br/>
         Sakıncalı piyade
         <br/>
         <br/>
         Uluç Gürkan Uluslararası İlişkiler Bölümü'nden mezun olduktan sonra Devrim Gazetesi'nde gazeteciliğe başlar. Nazime Hanım ise mezun olur olmaz Maliye Bakanlığı Gelirler Baş Kontrolörü olur. Evlenmek için Nazime Hanım'ın okulu bitirmesi beklenmiştir. Düğünde takvimler 1972'yi göstermektedir. Uluç Bey evlendikten bir ay sonra askere gider. Tuzla Piyade Okulu'ndan sonra Uğur Mumcu ile "Sakıncalı Piyade" olarak Erzurum'un Oltu ilçesine gönderilen Uluç Gürkan'ı burada da kötü günler beklemektedir. Nazime Hanım'ın ailesi tüccardır. Uluç Bey, Konyalı bir subayın çocuğudur ama doğum yeri Urfa olarak bilinir. Her ikisi de ailesinden yardım almadan evliliğe adım attıkları için fazla eşyaları yoktur. Evliliğin birinci ayından sonra gelen askerlik hizmeti yeni çiftin belini bükmüştür. En büyük sıkıntıları ise hiç halılarının olmamasıdır. Uluç Bey eşinin halı isteğini askere gitmeden önce giderememiştir ve bu içinde uktedir. Yarı hapis şeklinde geçen askerlik süresinin ilk döneminde bir kitap tercümesi yaparak 2 bin 700 lira kazanır. İzine geldiğinde ilk yaptığı iş, o parayla bir halı almak olur.
         <br/>
         <br/>
         Koğuş arkadaşı Mümtaz Hoca..
         <br/>
         <br/>
         Devrim Gazetesi'ndeki yazılarından dolayı Uluç Gürkan'ın yolu mahkemelere sık düşmüş. 12 Mart'ta tutuklanıp Mamak Askeri Cezaevi'ne gönderildiğinde koğuş arkadaşları en az sınıf arkadaşları kadar ilginçtir: Muammer Aksoy, Fakir Baykurt, Sadun Aren, Turgut Kazan, Mümtaz Soysal, Bahri Savcı, İlhami Soysal... Mümtaz Hoca ile altlı üstlü bir ranzada yatan Gürkan'ın o günlere ait bir anısı çok ilginç: "Mümtaz Hoca'nın kaba kuvvete karşı ne denli hassas olduğunu bilmeyen yoktur. Bir gün haber geldi, Muammer Aksoy'u da bizim koğuşa getireceklermiş. O gün ilk defa Mümtaz Hoca'nın demir parmaklıklara saldırarak, 'Muammer Hoca'yı buraya sığdıramazsınız' diye haykırdığına tanık oldum."
         <br/>
         <br/>
         Öğrenciliği, gazeteciliği ve siyasetçiliği ile Uluç Gürkan her zaman gündemde kalmayı başarmış biri. Uzun süre ANKA Ajansı'nda çalışan Gürkan, daha sonra Güneş Gazetesi'nde Genel Yayın Yönetmenliği ve başyazarlık görevlerinde bulundu. Bu dönemde Dışişleri Bakanlığı'ndaki "Kripto Skandalı"ını ortaya çıkararak büyük ses getirdi. Bu skandaldan sonra ANAP'ta yıldızı bir hayli parlak olan Hasan Celal Güzel'in hayatında ve belki Türk siyasi hayatında bir dönüm noktası başladı.
         <br/>
         <br/>
         Özelleştirmeye karşı müdafaa hattı
         <br/>
         <br/>
         Erdal İnönü'nün davetiyle politikaya atılan Uluç Bey'in politik yaşantısı da bir hayli hızlı başladı. Daha sonraki yıllarda DSP'ye geçti. Siyasi arenada en büyük çıkışı, Özelleştirme Yasası'nın Meclis'te görüşüldüğü günlerde oldu. Özelleştirme Yasası'nın hemen her maddesinde söz alıp eklemeler, uyarılar yapan Gürkan, yasa çıkıp özelleştirme başladıktan sonra Mümtaz Soysal ile birlikte sık sık Anayasa Mahkemesi'ne başvurarak kimi ihalelerin iptalini istedi. Böylece, Uluç Gürkan ve Mümtaz Soysal, özelleştirmeye karşı iki isim olarak hafızalara yerleşti.
         <br/>
         <br/>
         Eşi Nazime Hanım'ın Özelleştirme İdaresi Başkan Yardımcılığı'na getirilmesiyle birlikte Uluç Gürkan'a ciddiyetle karışık şakalar başladı. Gürkan, hele yanında eşi olduğunda şakayla karışık "kıvırtmanın" yollarını arıyor. Bir yemekte, "Eşim özelleştirmenin başına geldi, özelleştirmenin Ö'sünü ağzıma alamaz oldum" esprisini bizzat kendisi yaptı. Buna benzer sorular katıldığı toplantılarda yakasını bırakmadı. Ama o, özelleştirmeye değil, "Peşkeş çekmeye" karşı olduğunu söylüyor: "Sol, Calp'le birlikte 'Sattırmam!' edebiyatına kaptırıp gitti kendini. Türkiye'deki sağ ve sol partiler maalesef kendisini ötekine göre tarif ediyor. 15 yıl önce sol bir parti çıkıp özelleştirmenin lafını etseydi, sağ da solun durumuna düşerdi. Artık özelleştirmeye karşı olmanın bir mantığı yok. Benim karşı olduğum peşkeş çekilir gibi elden çıkarılmasına.."
         <br/>
         <br/>
         Gerekirse eşine de dava açacak
         <br/>
         <br/>
         Nazime Hanım'ın Özelleştirme'de görevlendirilmesinden sonra özelleştirme konusunda sağlıklı bilgilere birinci elden ulaşma fırsatı da bulmuş Uluç Gürkan. Aklına yatmayan ihaleler konusunda Nazime Hanım, Uluç Bey'i ikna etmeyi başarmış bugüne kadar. Henüz özelleştirme ile ilgili kavgaları yok. Ama Türkiye'deki özelleştirme mantığı, 27 yıllık birliktelikte pürüzler doğurmuyor da değil. Haksızlık yapıldığı an eşinin yaptığı özelleştirme ihalelerinin iptali için dava açmaktan kaçınmayacağını yüreklilikle söylüyor Uluç Gürkan: "Özelleştirmede yanlış yapıldığı zaman karşısına ilk çıkacaklardan biriyim. Gerekirse dava da açarım ama ben eşime güveniyorum. Bana dava açma fırsatı vermeyeceğini düşünüyorum."
         <br/>
         <br/>
         Daha önce Banker Tasviye Kurulları'nda görev yapan Nazime Hanım, emekli olduktan sonra Çimentaş'ın Ankara Temsilciliği görevini yürütürken DSP tarafından Özelleştirme İdaresi Başkan Yardımcılığı'na getirildi. Bu atama ile çift taraflı eleştirilere maruz kalan Uluç Gürkan, bir yandan özelleştirme konusundaki fikirlerini bilen arkadaşlarının şakalarına cevap vermeye çalışırken, bir yandan da eşinin kendi inisiyatifi dışında bu göreve geldiğini anlatmaya çalışıyor. Nazime Hanım'ın özelleştirme ile ilgili fikirleri Uluç Bey'e göre elbetteki daha liberal. Türkiye'nin özelleştirme konusunda büyük adımlar atamadığını belirten Nazime Hanım, "KİT'ler yıllarca siyasilerin özel istihdam sahası gibi kullanılmış. Bir anlamda işsizlik sigortasının faturası KİT'lere yüklenmiş. İlk başlarda ben de kâr edenin satılmamasını istiyordum. Ama şimdi onların da satılması gerektiğini düşünüyorum. Çünkü onlar da kısa bir süre sonra zarar edecekler" diye konuşuyor. Uluç Bey'in kâr eden KİT'lerin satılmasına karşı olduğu biliniyor. Nazime Hanım'ın masasında Petkim, Tüpraş, THY, Ereğli Demirçelik ve POHAŞ gibi acilen özelleştirilmesi gereken 5 kuruluş var. Bu gidişle Gürkanların evi Türkiye meselelerinin en hararetli tartışıldığı yer olacak gibi görünüyor.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-3152-33-es-durumundan-ozellestirme.html), [web.archive.org (arşiv bağlantısı)](http://web.archive.org/web/20140202145701/http://www.aksiyon.com.tr/aksiyon/haber-3152-33-es-durumundan-ozellestirme.html)
