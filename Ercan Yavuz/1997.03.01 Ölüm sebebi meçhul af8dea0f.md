# Ölüm sebebi "meçhul"

*Ercan Yavuz 1997.03.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fırat'ın suları yüzyıllardır kavrulmuş Harran'la buluştuğunda her yerden bereket fışkırdı. Börtü böcek canlandı.
  </font>
 </div>
 <div id="newsText">
  <font class="detail-text">
   Ekinler okyanus gibi derin, pamuklar bulutlar kadar beyaz ve iriydi artık. İnsanların yanı sıra kurdun kuşun da karnını doyurmaya başlamıştı Harran. Fırat dokunduğu her şeye hayat vermişti. Sularına kapılıp gidenler için yakılan ağıtlar yerini, sevinç türkülerine bırakmıştı. Zalim Fırat, canım Fırat oluvermişti. Aksaçlı, kirli sakallı, esmer insanlar toplanıp yağmur duasına da çıkmıyordu artık.
   <br/>
   <br/>
   Yazgısı toprakla sıkı sıkıya bağlı insanlar topraktaki ani değişimin felaket getireceğinden korkuyordu. Bu değişikliğe alışabilirler miydi? Bereketin bedeli bu kadar ucuz olmamalıydı onlara göre. Suyla gelen bereketin felakete dönüşeceğine dair kuşkuları vardı yaşlıların. Onların korkulu bekleyişine ilk ses Duruca Köyü'nden geldi. 8 çocuk "Kıdmık" oynarken düşüp ölüverdi birden bire. Ölüm, çocuklarla hep oyun oynarken buluşuyordu. Hastanenin, doktorun ve "şıh"ların adı dahi anılamadan çocuklar darı bekaya intikal ediyordu.
   <br/>
   <br/>
   Türkiye, hatta dünya tıp çevreleri bir anda kendi halinde bir Arap köyü olan Duruca'ya çevirdi gözlerini. İlk altı çocuğun ölümünden sonra, son ölen iki çocuk İstanbul Adli Tıp Kurumu'na kaldırılarak otopsiye alındı. Yapılan ilk incelemede çocukların ölüm sebebi bulunamadı. Cesetler bu kez Ankara'ya getirilip, incelendi, yine sonuç yok. Zaten ilk 6 çocuğun ölümünden sonra, köyün 120 yaşındaki bilgesi de incelemenin nafile olacağını söylememiş miydi? 120 yaşına rağmen benzer bir hastalığı görmeyen, duymayan Halil Amca'ya göre hastalığın kaynağı farklıydı. Tıp literatüründe adı geçmeyen bir hastalığın kaynağı elbette başka yerde aranmalıydı. Cinlere ve "Şıh"lara ne kötülük yaptıklarının hesabına koyulmuştu herkes. Durucalılar her bir yana haber salıp, çare aramaya başladı. Haber çevre köylere ulaştığında, onlar daha büyük korkuya kapıldı. Ya benzer ölümler köylerine de misafir olursa...?
   <br/>
   <br/>
   Haber ta Ankara'dan duyulunca Sağlık Bakanlığı 4 kişilik uzman bir ekibi Urfa'ya bağlı Duruca Köyü'ne gönderdi. Toksikoloğu, bakteriyoloğu, nöroloğu, neyi varsa...
   <br/>
   <br/>
   Duruca artık betbereketin kaçtığı, cinlerin, perilerin dolaştığı hayalet bir köy haline gelmişti. Babalaranalar işi gücü bırakmış, her an düşüp öleceklerinden korktukları yavrularının etrafında pervane gibi dönmeye başlamıştı. Çocukların her oyununda artık büyükler de vardı. Onlarsa, olan bitenden habersiz, babalarınınannelerinin kendilerine gösterdiği ilgiden memnundu. Üstelik, oyun oynarken düşüp kirlettikleri elbiseleri için annebabalarından azar işitmiyor, dayak yemiyorlardı.
   <br/>
   <br/>
   Hayalet köyün sakinleri, esrarengiz ölümler karşısında hem şaşkın, hem korku içindeydi. Sağlık Bakanlığı'nın görevlendirdiği uzmanlar günlerce süren araştırmaları sonunda çocuk ölümlerinin sebebini bulamadı. Şüphelendikleri tek şey, Fırat'ın suyu ile bereketlenen pamuk kozalarıydı. Bu teoriye göre, köyde pamuk üretimi artınca köylüler, kışın yakmak için pamuk saplarını toplayıp evlerinin önüne ve damlara biriktiriyorlardı. Bu sapların, toprakla temas ettiği yerde oluşan bir bakteri çocukların ölümüne sebep oluyordu. Köylüler, bu teoriye inanıp tüm pamuk saplarını yaktılar. Ancak İstanbul'da yapılan otopsi sonuçları, çocuk ölümlerinin nedenini açıklayamasa da pamuk sapları ve kozaları sayesinde oluşan bakterilerden de kaynaklanamayacağının ipuçlarını veriyordu.
   <br/>
   <br/>
   Kuyudan ölüm çektiler
   <br/>
   <br/>
   Sağlık Bakanlığı'nın görevlendirdiği ekipler, çocuk ölümlerinin nedenini çok yönlü araştırırken, Durucalıların köy ortasındaki su kuyusunu ortak kullandıklarını saptadı. İşin tuhaf tarafı çocukların hemen hepsi bu kuyu etrafında oyun oynarken ölmüştü. Araştırma bu yöne kaydırıldı ve kuyunun çeşitli bakteriler içerdiği, bu bakterilerin çocukların beyin hücrelerinde tahribata yolaçtığı iddiası ortaya atıldı. Köylüler, kuyu hikayesine kolay    inandı.  Durucalılar, Fırat'ın sularının köylerine ulaşmasından sonra yıllardan beri köylerindeki tek bereket kaynağı kuyuya gerekli saygı ve ilgiyi göstermemişlerdi. Korkular kabardı, köyün ileri gelenleri toplanıp kararını verdi: Kuyu kapatılacak...
   <br/>
   <br/>
   Pamuk kozaları yakılmış, kuyu kapatılmıştı kapatılmasına ama çocukların ölüm sebebi tesbit edilememişti. Sağlık Bakanlığı ve Urfa Valiliği, 7 ayda 8 çocuk kaybeden Urfalı ve Aldemir ailelerinin yaşayan diğer çocukları üzerinde testler yapmak istiyordu. Köylüler buna yanaşmadılar. Modern tıbbın adını koyamadığı bir hastalık, pamuktan, sudan gelmiş olamazdı onlara göre. Urfa İl Sağlık Müdürü Mutkim Çelli'nin girişimleri ile aileler ikna edildi. Harran Üniversitesi'nde yapılan ilk testlerde de sonuç alınamadı. Sağlık Bakanı Yıldırım Aktuna'nın isteği üzerine Urfalı ve Aldemir ailelerine ait 13 çocuğun Ankara'ya getirilmesine karar verildi. Köylüler buna hiç yanaşmıyordu. Gerekçe parasızlık olarak açıklansa da asıl neden korkuydu.  Sağlık Bakanlığı amca çocukları Cuma  Mustafa Urfalı ve Halil Aldemir ailelerine 30'ar milyon para yardımı yapınca köylüler Ankara'ya gelmeyi kabul etti. 14 çocuk, 4 kadın ve 3 veliden oluşan Duruca kafilesi Ankara Dr. Sami Ulus Çocuk Hastanesi'ne getirildi.
   <br/>
   <br/>
   "Ölüm nedeni: Bilinmiyor..."
   <br/>
   <br/>
   Çocuklar ve kadınlar hastaneye, erkekler Ankara Hekimevi'ne yerleştirildi. Uzmanlar çocuk ölümlerinin nedenini araştırmaya koyuldu. Kan, alerji, doku, nörolojik testler yapıldı, psikolojik terapiler uygulandı. Yine de hastalığın sebebi teşhis edilemedi. Bazı doktorlara göre benzer bir hastalık uzun yıllar önce İspanya'ya bağlı bir adada görülmüş. Hastalığın, adada popülasyonu artan çakalların oluşturduğu bakterilerden kaynaklandığı ortaya atılmış. 17 kişinin ölümü ile sonuçlanan olayın gerçek sebebi ise hâlâ bulunamamış. Doktorların şüpheleri bu doğrultuda yoğunlaşıyor. Dr. Sami Ulus Çocuk Hastanesi'nden Dr. Necdet Kuyucu, çocukların hastalığı ile ilgili kesin bir bulguya sahip olmadıklarını söylüyor: "Şu ana kadar ölüm nedeni ile ilgili bir değil bir çok sebep üzerinde çalışma yapıyoruz. Hastanemiz hastalığın nedenini bulana kadar tetkiklerini sürdürecek." Kuyucu, Ankara'ya getirilen 13 çocuğun sağlık durumunun iyi olduğunu, bu çocukların da öleceğine dair hiç bir verinin bulunmadığını sözlerine ekliyor. Ölümlerin üç ailede meydana gelmesi üzerine, ailelerin genetik geçmişleri de araştırılıyor. Ancak, bu iddia Aldemir ailesi yüzünden şimdilik çürütülmüşe benziyor.
   <br/>
   <br/>
   ABD, çocukları istiyor
   <br/>
   <br/>
   Hastalık üzerinde Türkiye'nin en iyi bilim adamları çalışadursun, Urfa'daki olayı öğrenen Amerikalı bilim adamları, Sağlık Bakanlığı yetkililerine çocuklar üzerinde inceleme yapmak istediklerini ve kendilerine verilmesi durumunda 13 çocuğu aileleri ile birlikte Amerika'ya götürmeye kararlı olduklarını bildirdiler. Çocukların aileleri ve Sağlık Bakanlığı, bu isteğe olumsuz cevap verdi. Bakanlık, çocuk ölümlerinin gerçek nedenini bulana kadar Ankara'da tutacaklarını belirtiyor.
   <br/>
   <br/>
   Urfalı ve Aldemir aileleri hayatlarında ilk kez büyükşehirle yüz yüze kaldılar. Kayboluruz korkusu ile hastane dışına dahi çıkmayan Cuma, Mustafa Urfalı ve Halil Aldemir'i her sabah hastaneye Sağlık Bakanlığı'nın bir servisi getiriyor. Çocuklar her beyaz önlüklüyü kan alıp iğne vuracak diye korku ile karşılıyor. 12 yaşındaki Mahmut, ablasını kaybetmesine rağmen ölümün kaderin bir cilvesi olduğunu söylüyor: "Ablam öldü, ağlayamadım. Ağlasam ne değişecek ki, onlar geri mi gelecek sanki."
   <br/>
   <br/>
   "Çocuklarıma çobanlık yapıyorum"
   <br/>
   <br/>
   Cuma Urfalı yaşadığı kabusu anlatmakta hem zorlanıyor hem korkuyor: "Bu bizim kaderimiz. Çocuklar ölmeye başlayınca diğer çocuklarımın peşinde gezmeye başladım. Onlara çobanlık ettim. Her an düşüp ölecek diye ödüm kopuyor. Geceleri onlar uyurken sürekli nefeslerini dinleyip, ölüp ölmediklerini kontrol ediyorum. Allah düşmanımın başına bu musibeti vermesin" derken gözleri ıslanıyor. Mustafa Urfalı ise çocuklarının kollarının arasında ölmesi karşısında hiç bir şey yapamamın kendisini kahrettiğini dile getiriyor: "Hastaneye götürmeye bile kalkamadan morarıp, çırpınarak kucağımda canveriyorlar. Urfa'da havale geçirdiği için öldüklerini söylediler. İnanmadım. Bari hastaneye götürme şansım olsa. O da olmuyor. Her şey yarım saat bile sürmüyor."
   <br/>
   <br/>
   Testler yapıladursun, korku içinde hastane koridorlarında koşuşturan çocuklarına kol kanat germeye çalışan Urfalı ve Aldemir ailelerinin en büyük endişesi, ölümlerin tıbbi nedeninin bulunamaması. İşte o zaman kuyunun gazabına inanmamaları için hiç bir neden kalmayacak. Zaten önceki gün köyden gelen bir telefon içlerindeki korkunun kabusa dönüşmesi için yeterli olmuş bile: "Kapatılan kuyu çöktü. Bunda bir iş var. Çoluğu çocuğu toplayıp köye dönün!"
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2314), [web.archive.org (arşiv bağlantısı)](http://web.archive.org/web/20140818173000/http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2314)
