# Güneş Motel'de bakan olmak

*Ercan Yavuz 1997.06.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Sorumluluğunun bilincinde 13 insan çıkacağını umuyorum" davetini yaptığında Ecevit'in güvenoyu alabilmesi için 13 milletvekiline ihtiyacı vardı.
  </font>
 </div>
 <div id="newsText">
  <font class="detail-text">
   Bu davetin, o güne kadar geniş çaplı transferlere tanık olmayan siyası yaşamımız için ayrı bir önemi vardı ve yıllar sürecek bir tartışma başlatıyordu. Şimdilerde yaşanan siyasi kriz, siyasilerimizin aklına tekrar "Güneş Motel olayını" getirdi. Ecevit, Güneş Motel girişiminin başındayken, 20 yıl sonra konunun gündeme geleceğini tahmin edemezdi herhalde, zira bu, biraz da bizim siyasi arenamızın ne kadar kısır döngülü olduğunun göstergesiydi.
   <br/>
   <br/>
   AP, MSP ve MHP'den oluşan 1. Milliyetçi Cephe Hükümeti'nden kurtulup güçlü bir hükümet ortaya çıkarmak için seçime gidilmiş ancak seçimden CHP birinci parti çıkmasına rağmen güvenoyu alacak çoğunluğu elde edememişti. Demirel, MSP lideri Necmettin Erbakan ve MHP lideri Alparslan Türkeş seçimden sonra bir deklarasyonla ikinci MC'yi kuracaklarını açıkladılar. Ancak Cumhurbaşkanı Fahri Korutürk hükümeti kurma görevini 213 milletvekilli CHP'ye verdiğinde Demirel, "Hükümet olmanın tek şartı, Meclis'ten güvenoyu alacak çoğunluğu sağlamaktır" diyerek sert bir açıklama yaptı. İşte Ecevit'in sonraki yıllarda "Kumar borcu olmayan 13 namuslu milletvekili arıyorum" şeklinde anılacak sözü Demirel'in bu tepkisi üzerine geldi. 22 Haziran'da hükümeti kuran Bülent Ecevit, 4 Temmuz'da yapılan güvenoylamasını 229'a 217 oyla kaybetti. Demirel sevinçten neredeyse uçacak gibiydi: "Ben umutla değil sayı ile iş görürüm. Hayal üzerine hükümet kurulmayacağı görüldü. Çankaya'dan gelip Çankaya'ya gittiler..."
   <br/>
   <br/>
   İstifa sağanağı
   <br/>
   <br/>
   AP Ankara Milletvekili Orhan Alp'ten 6 ay sonra, ikinci istifa krizi 20 Kasım 1977'de yaşandı. AP Rize Milletvekili Tuncay Mataracı ve Kastamonu Milletvekili Fethi Acar partilerinden istifa etti. Ancak Acar ve Mataracı aynı gün Demirel'le görüşerek istifalarını geri aldı. Tam da istifa krizini aştım derken Demirel, artık bir görüşme ile vazgeçiremeyeceği istifalarla yüz yüze geldi. 15 Aralık'ta AP Afyon Milletvekilleri Mete Tan ve Güneş Ongüt, 16 Aralık sabahı ise Sinop Milletvekili Hilmi İşgüzar ve Balıkesir Milletvekili Cemalettin İnkaya'nın istifalarıyla abondone oldu Demirel. Hükümetin sallantıda olduğunu anlayan Demirel meşhur "Bulsunlar 226'yı, düşürsünler hükümeti" demecini söyledi. Bu istifalardan sonra AP'nin sandalye sayısı 180'e düşmüş CHP bir transferle 214'e çıkmıştı. MSP 24, MHP 16, CGP 2, DP 1 milletvekiline sahipti. Elazığ Bağımsız Milletvekili Ali Rıza Septikaoğlu'nun (sonraki yıllarda soyadını Septioğlu diye değiştirdi) bağımsızlara katılmasıyla bağımsızların sayısı bir anda 10'a yükseldi. İki günlük bir aradan sonra 21 Ocak'ta Sivas Milletvekili Enver Akova ve Malatya Milletvekili Ahmet Karaaslan da istifa etti. Böylece MC; Meclis'te çoğunluğu kaybetmiş oluyordu.
   <br/>
   <br/>
   İlk toplantı hastanede
   <br/>
   <br/>
   İstifacı 12 milletvekili sık sık bir araya gelip durum değerlendirmesi yapmaya başladı. 19 Aralık akşamı Cemalettin İnkaya'nın Trafik Hastanesi'ndeki makamında biraraya gelerek bir deklarasyon hazırladılar. 12'ler hazırladıkları deklarasyonda; AP ile CHP'nin biraraya gelmemesi halinde müstakil bir girişim olarak hareket edeceklerini, milli menfaatleri ve rejimi korumaya muktedir bir hükümet kurulması halinde onu destekleyeceklerini dile getirdiler. Demirel, istifacı milletvekillerine Ecevit'in Bakanlık vaadettiğini ileri sürüyordu ki 27 Aralık günü Ecevit; "Hiç kimse ile bakanlık dağılımını görüşmedim" açıklamasını yaptı. Bu arada CHP 28 Aralık'ta hükümetin düşürülmesi için bir gensoru hazırlayıp Meclis Başkanlığına verdi. Oysa, Ecevit günler önce topladığı CHP Grup Yönetim Kurulunda istifa eden milletvekillerini partiye alıp almamayı tartışmıştı. Ancak 12'lerin partiye alınmasına, CHP tabanı tepki gösteriyordu. Bunun üzerine Ecevit cin gibi bir formül buldu. Kurulacak yeni hükümette 12'lerin tamamı bakan yapılacak, böylece hem sorumluluğa ortak edilmiş olacaklar hem de tekrar partilerine dönmeleri engellenmiş olacaktı.
   <br/>
   <br/>
   Ecevit 12'lerle bağlantısını istifacılar arasında yeralan Konya Milletvekili Oğuz Atalay aracılığı ile sağlıyordu. Atalay'a 12'lerle toplu halde görüşmek istediğini söyledi.
   <br/>
   <br/>
   Önce Kalyon Otel
   <br/>
   <br/>
   Ecevit Ankara'nın çeşitli yerlerinde saklanan 12'lerin başkentten uzak bir yerde toplanmasını istedi. Bunun üzerine CHP Genel Sekreter Yardımcısı Ali Topuz, 12 milletvekilini gizlice İstanbul'a götürmeyi başardı. İstifacılar sığındıkları yerden can güvenliği sebebiyle ortaya çıkamıyordu. Buluşma yeri olarak Kalyon Otel ayarlanmıştı. 12'ler ve Ecevit gizlice Kalyon Otel'de buluştular. Ecevit, 12'lerden ülkenin kurtuluşu için kendileriyle birlikte hareket etmelerini istedi. Ancak, daha görüşme başlar başlamaz Cemallettin İnkaya ve Şerafettin Elçi Ecevit'e AP ile bir hükümet kurmasını önerdiler. Ecevit bu öneriye "Tartışmanın anlamı bile yok. İmkansız" diye karşılık verdi. Görüşme daha yarıya gelmemişti ki, CHP il örgütünden Ecevit'in kulağına bir haber geldi: Basın görüşmenin yapıldığını haber almıştı. Bunun üzerine Ecevit ani bir kararla 12'lere oteli terk etmelerini ve Florya'da Belediye'ye ait Güneş Motel'de görüşmeyi sürdürmeleri gerektiğini söyledi. Böylece basın atlatılmış oluyordu.
   <br/>
   <br/>
   Güneş Motel'deki görüşmede Ecevit, 12'lerin tamamına bakanlık teklif etti. "Sizi sorumluluğa ortak etmek istiyorum. Çünkü partilerinizle köprüleri atıp geldiniz" dedi. Ancak o ana kadar hiç birinin kafasından bakanlık geçmiyordu. Konya Milletvekili Orhan Atalay peşinen bakanlık teklifini reddetti. Mardin Milletvekili Şerafettin Elçi, arkadaşlarına dönerek; "İçinizde biri ben bakan olacağım derse ikinci kişi benim..." deyiverdi. Görüşme noktalanmış ve anlaşma sağlanmıştı. Güneş Motel'in odaları siyasi tarihimizin bir dönüm noktasına tanıklık ediyordu. Ancak, Ecevit çıkışta yine de gazetecilerden kaçamadı. 12'lerden aldığı garanti üzerine Ecevit, Ankara'ya döner dönmez Demirel Hükümeti hakkında verdiği gensoruya asılmaya başladı. 31 Aralık'ı 1 Ocak'a bağlayan Yılbaşı gecesi verilen gensoru ile ikinci MC Hükümeti düşürülmüş oldu. 12'ler içinde en fazla heyecanlı olan ve daha sonra tarihe 11'ler olayı olarak geçecek bu gensoru görüşmesine Balıkesir Milletvekili Cemalettin İnkaya katılmadı. AP'den aldığı aşırı baskı İnkaya'yı yıldırmıştı. Böylece 12'ler grubu gensoru görüşmeleri sırasında 11'e düştü ve öyle anılmaya başlandı. Hükümetin düşürülmesinden sonra Ecevit, hükümet kurma görevini alır almaz 12'lerle ikinci kez biraraya gelmek istedi. Orhan Atalay aracılığı ile Meclis ikinci katındaki bağımsızlar odasında bu milletvekilleriyle teker teker görüştü. Milletvekillerine hangi bakanlığı istediklerini sorup, görüşlerini aldıktan sonra Tuncay Mataracı, Ahmet Karaaslan, Enver Akova, Orhan Alp, Hilmi İşgüzar, Güneş Ongut, Ali Rıza Septioğlu, Mustafa Kılıç, Mete Tan, Şerafettin Elçi'den oluşan 10 bağımsız milletvekiline bakanlıklarını tebliğ etti. Oğuz Atalay ise bakanlık teklifini kabul etmedi. Ancak bu hükümetin ömrü de çok uzun sürmedi. Üstelik bu bakanlardan Tuncay Mataracı ve Hilmi İşgüzar sonraki yıllarda yaptıkları icraatlar sebebiyle yargılanıp mahkum edildi.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### Mithat Tahtalı İnş.Müh., 04 June 2012, 12:10
> Bu olayın yaşandığı dönemde 4 yıllık memur idim. Ecevit Artvin Şavşat'ta yaptırmaya çalıştığı sözde fabrikanın temelini atmaya 'Can güvenliği yoktur' gerekçesiyle gelemedi, Rize'den geriye döndü. Ben o inşaatın şantiye şefi idim. 2 gün önce Florya'da düğünde idik. Artvin'den gelen misafirler gece Gü...

Kaynak: [www.aksiyon.com.tr](http://www.aksiyon.com.tr:80/aksiyon/haber-2710-33-gunes-motelde-bakan-olmak.html), [web.archive.org (arşiv bağlantısı)](http://web.archive.org/web/20130525141531/http://www.aksiyon.com.tr:80/aksiyon/haber-2710-33-gunes-motelde-bakan-olmak.html)
