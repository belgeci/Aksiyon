# 8 yıl tartışmasına ara çözüm

*Ercan Yavuz 1997.03.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İmam hatip liselerini siyasi İslam'ın güçlenmesinin temel nedeni olarak gören MGK'nın bu okulların orta kısımlarının kapatılmasına yönelik tavsiye kararı ve 8 yıllık kesintisiz zorunlu eğitim,
  </font>
 </div>
 <div id="newsText">
  <font class="detail-text">
   REFAHYOL hükümetini krize soktu. Hükümetin büyük ortağı RP, zorunlu eğitimin 8 yıla, hatta 10 yıla çıkarılmasını, ancak kademeli uygulanmasını istiyor. Küçük ortak DYP'de bu konu hakkında hafta başına kadar devam eden belirsizlik geçtiğimiz hafta yapılan Meclis Grup toplantısında belirginleşmeye başladı. İlk etapta MGK kararlarının şartsız uygulanmasını isteyen DYP, zorunlu eğitimin kesintisiz 8 yıla çıkarılması kararını, imam hatip liselerininin orta kısmını kapatmaya yönelik bir girişim olarak değerlendiren tabanından gelen tepkiye kulak vermek zorunda kaldı.
   <br/>
   <br/>
   Aslında ortaklar arasında zorunlu eğitimin 8 yıla çıkarılması konusunda görüş ayrılığı bulunmuyor. Görüş ayrılığı, zorunlu eğitimin kademeli olup olmayacağı noktasında düğümleniyor. Ancak kademeli eğitim konusunda DYP içindeki çok seslilik MGK kararlarının uygulanmasını imkansız hale getirince, hükümet krizi de beraberinde geldi. Milli Eğitim Bakanı Mehmet Sağlam başta olmak üzere DYP içindeki muhafazakarlar, hem MGK kararlarının uygulanabileceği hem de zorunlu eğitimin 8 yıla çıkarılmasını sağlayacak ara bir sistem konusunda arkadaşlarını ikna ettiler. Milli Eğitim Bakanlığı, hukuken de olsa imam hatip ve meslek liselerinin orta kısımlarını ortadan kaldıracak 8 yıllık kesintisiz eğitime geçilmesini kabul etti. Ancak bunun uygulanma güçlüğünü de göze alarak 8 yıllık eğitimin son iki yılında imam hatip ve meslek liselerinin orta kısımlarında okutulacak müfredatın seçmeli olarak okutulmasını sağlayacak yeni bir yasal düzenleme yaparak fiilen de olsa bu okulların varlığını sürdürmesi kararı aldı. Yeni uygulama üzerindeki çalışmalarını sürdüren Milli Eğitim Bakanlığı, bu sayede hem MGK kararlarını uygulamış olacak hem de muhafazakar tabanını memnun etmiş olacak. Ancak RP'nin, Milli Eğitim Bakanlığı'nın bulduğu 6+2 gibi özetlenebilecek formülüne fazla sıcak bakmaması dikkat çekiyor. RP, ortağının imam hatipler konusunda radikal kararlar almasının zor olduğunu biliyor. Zaten, en çok imam hatip açan bir misyonun devamı olan DYP'nin, bu okulların veya orta kısımlarının kapatılmasını göze alabileceğini hiç kimse beklemiyordu. DYP'nin eski Milli Eğitim Bakanlarından Nahit Menteşe, imam hatiplerin RP'yle özdeş gösterilmesini doğru bulmadığını söylüyor. Menteşe, en çok imam hatip lisesinin AP ve DYP iktidarları döneminde açıldığına dikkat çekerek, "En çok imam hatip açan bakan benim. İmam hatipler halkın ihtiyacından doğmuştur. Bunun DYP ve RP arasında bir hükümet krizine yol açması mümkün değil" şeklinde konuşuyor.
   <br/>
   <br/>
   RP'li kurmaylar, DYP'nin bu konuda kendilerinden farklı düşünmesinin mümkün olmadığı görüşündeler. RP'nin imam hatip kökenli Devlet Bakanı Ahmet Demircan, 53. ve 54. koalisyon hükümetlerinin programında zorunlu eğitimin 5+3 şeklinde yer aldığını hatırlatıyor ve bu konuda Refahyol koalisyon protokolüne atıfta bulunarak, "Bu konu hükümet krizine dönüşemez. Bu hükümetin programı belli ve bu programla güvenoyu almıştır" diyor.
   <br/>
   <br/>
   "Apo'yu mezun eden okulu kapatsınlar"
   <br/>
   <br/>
   İmam hatip liselerinin orta kısımlarının kapatılmasına yönelik girişimlere DYP'den de ağır eleştiriler geliyor. DYP'nin imam hatip kökenli milletvekillerinden Abdulbaki Ataç, MGK kararlarının belli okulları ortadan kaldırmaya yönelik olmadığını belirterek, bu okulların vatandaşın ihtiyacından doğduğunu söylüyor. Ataç, "Bu okulların irtica ve ülkedeki birtakım rahatsızlıkların kaynağı şeklinde gösterilmesini doğru bulmuyorum. Birtakım münferit olaylar olması, bu okulların tamamen ortadan kaldırılmasını gerektiremez. Bu ülkede bu devletin bayrağına, varlığına, birliğine karşı çıkan, silah çeken insanlar var. Bu insanların okuduğu okullar ortada. Apo'yu, Deniz Gezmiş'i mezun eden okulları o zaman çoktan kapatmamız lazımdı" şeklinde konuşuyor.
   <br/>
   <br/>
   DYP'nin önemli kurmaylarından Mehmet Gölhan, zorunlu eğitim konusunda ortaklar arasındaki sorunların görüşmelerle giderildiğini ve çağdaş dünyanın uyguladığı eğitim sistemine Türkiye'nin de geçeceğini söylüyor. Gölhan, RP ile aralarındaki problemin kavram kargaşasından kaynaklandığına dikkat çekiyor: "Kavga zorunlu eğitimle temel eğitimin birbirine karıştırılmasından kaynaklanıyor. Türkiye'deki zorunlu eğitimin yeterli olmadığında herkes hemfikir. 11 yıla çıkarılması lazım. Batıda temel eğitim 56 yıl olarak kabul edilmiş, zorunlu eğitim ise 10 ila 11 yıl arasında değişiyor. Uygulama konusundaki sıkıntılar aşılmayacak krizlere neden olmayacaktır."
   <br/>
   <br/>
   MGK ikna edilecek
   <br/>
   <br/>
   Koalisyon ortakları arasında son görüşmelerden sonra çözülmüşe benzeyen zorunlu eğitimin kesintisiz 8 yıla çıkarılması konusunda bulunan ara formül 31 Mart'ta yapılacak olan Milli Güvenlik Kurulu'nda yeniden ele alınacak. Ancak, RP cephesinde zorunlu eğitimin 8 yıla çıkarılmasına dair MGK kararı hâlâ sorgulanıyor. RP'li Devlet Bakanı Ahmet Cemil Tunç, 5+3 formülünün Türkiye gerçeklerine uygun olduğunu, MGK'nın 8 yıllık kesintisiz eğitimde israr ettiğine dair görüşlerin birtakım çevrelerin kendi görüşü olduğunu söylüyor.
   <br/>
   <br/>
   DYP lideri ve Başbakan Yardımcısı Tansu Çiller ise MGK kararlarının uygulanmasında kararlı. Ancak Çiller'in zorunlu eğitimin kesintisiz 8 yıla çıkarılması konusunda, kurmaylarına imam hatip liselerinin orta kısımlarını tamamen ortadan kaldırmayacak ara bir formül bulunması için talimat vermesi dikkat çekiyor. DYP Erzurum Milletvekili İsmail Köse, bu konuda yaptığı çalışmayı DYP yönetimine sundu. Çalışmada zorunlu eğitimin 8 yıla çıkarılması ancak eğitimin son iki yılında imam hatip liselerinin orta kısımlarında okutulan Kur'anı Kerim ve Arapça, meslek liselerinde okutulan müfredatın seçmeli olarak programa alınmasını içeriyor. DYP içinde Arapça'nın seçmeli ders statüsünden kaldırılmasını düşünenler de var. DYP Kilis Milletvekili Doğan Güreş, imam hatiplerle ilgili tartışmaları yersiz bulduğunu belirtiyor. Güreş, 6+2 formülüne sıcak baktığını ancak Arapça'nın seçmeli ders statüsüne alınmasının gereksiz olduğunu söylüyor.
   <br/>
   <br/>
   ANAP da kabul etmiyor
   <br/>
   <br/>
   Zorunlu eğitimin 8 yıla çıkarılmasına ANAP'tan da çekinceli destek geldi. ANAP döneminin Milli Eğitim Bakanlarından Vehbi Dinçerler, zorunlu eğitimin 8, hatta 10 yıla çıkarılmasının çağdaş eğitimin gereği olduğunu, ancak bunun imam hatip ve meslek liselerinin orta kısımlarını ortadan kaldıracak şekilde sistematize edilmemesi gerektiğini söylüyor. Milli Eğitim eski Bakanı Metin Emiroğlu ise eğitimin kesintisiz 8 yıl olması gerektiğini ancak devletin anayasal görevi olan din eğitiminden vazgeçmesinin mümkün olmayacağını söylüyor: "Eğitimin 8 yıl kesintisiz olması durumunda din eğitimine yer verecek midir, vermeyecek midir? Bunu tartışmak lazım. Bence 8 yıllık kesintisiz eğitim içinde din eğitiminin belli bir yeri olmalıdır. Devlet bu işe müdahil veya müzahir olmazsa bu ihtiyacı gidermek için başka kurumlar devreye girecektir. Çünkü din toplumun temel ihtiyacıdır."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D82F8095A94B631B08BD8F0B33EE9236?newsId=2415), [web.archive.org (arşiv bağlantısı)](http://web.archive.org/web/20131205223454/http://www.aksiyon.com.tr:80/aksiyon/newsDetail_getNewsById.action;jsessionid=D82F8095A94B631B08BD8F0B33EE9236?newsId=2415)
