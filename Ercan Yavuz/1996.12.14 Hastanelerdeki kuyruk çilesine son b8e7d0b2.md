# Hastanelerdeki kuyruk çilesine son

*Ercan Yavuz 1996.12.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   SSK, her dönem, hükümetlerin kaynak sıkıntısına en kısa yoldan çözüm bulduğu bir kurum.  Bu yüzden yıllık zararı 200 trilyonu bulmuş durumda.
  </font>
 </div>
 <div id="newsText">
  <font class="detail-text">
   Bürokrasinin en fazla yaşandığı kurumların başında geliyor SSK. Sigorta sistemi neredeyse iflas etme noktasında. Hastaların hastanedeki çileli bekleyişi yüzünden SSK denince  insanların aklına ilk gelen kuyruklar oluyor. Genel müdürlüğe  yeni atanan Ekrem Önal, özel sektörden gelmiş olmanın verdiği avantajla özelleştirilmesine  sıcak bakılmayan SSK'yı  hantal yapısından kurtarmaya kararlı görünüyor. Sosyal güvenlik ve sağlık sektörünün bir ülkenin gelişmişlik düzeyini ortaya koyduğunu belirten Ekrem Önal, kendisini işçinin  paralı hizmetlisi olarak görüyor. Bu anlayışı  kuruma  yerleştirmek için kolları sıvamış durumda.
   <br/>
   <br/>
   Kuyruklara son
   <br/>
   <br/>
   Hastanelerdeki kuyruk çilesini  aktif ve pasif sigortalılar uygulaması  ile bir nebze de olsa azaltacaklarını  belirten Ekrem Önal; "Öğleden önce   sigortalı olup çalışanlar hastanelere gidebilecek. Öğleden sonra ise emekliler ve çalışanların yakınları. Böylece hastanelerdeki kuyrukların azalacağını sanıyorum. Kendi eczanelerimizin imkanlarını genişletmeyi düşünüyoruz. Eczanelerimizi takviye edeceğiz. Eczacı kalfaları yetiştireceğiz. Sigortalı aradığı her ilacı eczanelerimizde bulabilecek" diyor. Hastanelerdeki kuyrukların bitirilmesi için  gece mesaisi  uygulamasına geçileceğini ve tıbbî cihazların 24 saat çalıştırılacağını vurgulayan Genel Müdür Önal: "Milyarlar verilerek alınmış makinalar gece boyunca yatıyor. Bunlar çalışır duruma gelecek" diye sürdürüyor konuşmasını.
   <br/>
   <br/>
   Yapacağı projelerin üç aşamadan oluştuğunu belirten Ekrem Önal, SSK ile ilgili her türlü problemin anında cevap  bulabileceği " Alo SSK" hattı  kuracaklarını  söyleyerek sözlerine şöyle devam ediyor: "Vatandaş  problemlerine anında cevap bulamadığı takdirde bürokrasiyi zorluyor.. Kısa vadede teşkilat yapısında değişiklikler yapacağız.  Bir katrilyon bütçemiz var. 60 bin personele sahibiz. Gelirinin kontrolü, pirim kaçağının önlenmesi için tedbirler düşünüyoruz. Mesela emekliler için bankamatik kartı gibi bir kart düşünüyoruz. Bunlar kuyrukları  azaltacak tedbirler olacak. Orta vadeli program ve projelerimiz paraya, finansmana bağlı  hadiseler. Kurumumuzun bilgisayar problemi vardı.  Sigortalıların kayıtları doğru dürüst tutulmuyordu. Bilgisayar ağımız yeterli değildi. Bilgisayarımızın kapasitesi yeterli değildi. Artık bu problemleri çözdük."
   <br/>
   <br/>
   SSK'da bürokrasi bitecek
   <br/>
   <br/>
   SSK'nın bürokrasinin en fazla yaşandığı kurumların başında geldiğini belirten Ekrem Önal, kurumu şeffaf bir yapıya kavuşturacaklarını söylüyor. Kendisini  de işçinin paralı hizmetlisi olarak niteleyor: "Milletin parasını millet için kullanıyoruz. İşçinin parası işçiye. Ama devlet burayı birtakım  sınırlar içine sokmuş. Buranın iyi denetlenmesi lazım, ama yapılacak yenileştirmeler engellenmemelidir. Kurum erken emeklilik ve süper emeklilik gibi  kararlarla   mali gücünü kaybetmiş. Benim paramı veren işçiler. Ben işçilerin hizmetkârıyım. Şimdi  hastanelerimizi gezip bu anlayışın tüm personele hakim kılınması için çalışıyorum. Türkiye'nin de demokrasimizin de sıkıntısı bu. Bu şuura erdiğimiz takdirde bu ülke daha da güzel olacaktır."
   <br/>
   <br/>
   Hastaneler özerkleşecek
   <br/>
   <br/>
   Ekrem Önal uzun vadede hastaneleri özerkleştirmeyi düşündüklerini, SSK Genel Müdürlüğü'nün sadece denetim görevi yapacağını belirtiyor: "Hastaneleri özerkleştirmeyi  düşünüyoruz. Belediyelere bile verilebilir. Dünyanın birçok yerinde  böyle. Bu konuyu önce kamuoyunda  tartışmaya açacağız. İstanbul'da bunun pilot uygulamasını başlatacağız. Ben 500 hastaneyi kontrol edemiyorum, denetleyemiyorum. Hakkâri'deki küçük bir sağlık ocağının problemi ile uğraşmak zorunda değilim. Türkiye'nin kurtuluşu bu."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2040-34-hastanelerdeki-kuyruk-cilesine-son.html), [web.archive.org (arşiv bağlantısı)](http://web.archive.org/web/20140106073721/http://www.aksiyon.com.tr:80/aksiyon/haber-2040-34-hastanelerdeki-kuyruk-cilesine-son.html)
