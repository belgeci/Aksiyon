# Şiirdeki suskun kadın

*Ercan Yavuz 1998.05.30*

<div class="pNewsDetailMainContent ctx_content" itemprop="articleBody">
 Herkes, onu katı görüntüsü, koyu renk giysileri ve sert mizacı ile tanıdı. Onu yakından tanımayanlar, katı görüntüsünden yola çıkarak, sevgi dolu, şefkat dolu kalbinin sadece eşi Bülent Ecevit'e ait olduğunu zannettiler. Oysa o kalpte; Türkiye'nin yoksul, aç, perişan tüm çocukları vardı.
 <br/>
 <br/>
 Herkes onu, koyu renk giysileri içinde tanıdı. Ama o, yoksullar özenmesin, komplekse kapılmasın diye onlar gibi görünmeyi, onlar gibi giyinmeyi tercih etti.
 <br/>
 <br/>
 Herkes onu sert bakışlarıyla tanıdı. Sert bakışlarından korktu. Kimileri sert bakışları acımasızlık diye yordu. Oysa, o sert bakışların altında hassas, kırılgan ve merhamet dolu bir dünya vardı.
 <br/>
 <br/>
 Bayan DSP diyordu kimileri ona. Sadece DSP'yi değil, Bülent Ecevit'i bile o yönetiyor diyorlardı. Ama, o; hep sustu. Ağzını her açışını, eşine karşı koz olarak kullandılar. Ailesi ile ilgili inanılmaz öyküler anlatıldı, yazıldı, çizildi. O, yine sustu. 5 yıl önce hiç bir art niyet aramaksızın yaptığı minik mülakat her zaman olduğu gibi çarpıtılınca, iyiden iyiye soyutladı kendini. Ama bu soyutlama, sadece Türk medyası ile sınırlıydı. O yine, kendi deyimiyle memleketinin insanlarıyla birlikteydi. Onların yoksulluğunu, açlığını, arkasızlığını anlayabilmek için onlar gibi yaşadı ve hâlâ yaşamaya devam ediyor.
 <br/>
 <br/>
 DSP'nin solun birinci partisi olmasıyla birlikte, ona yönelen okların sayısı da arttı. Kimilerine göre o, DSP'nin engizisyon mahkemesiydi. Astığı astık, kestiği kestikti. Kimilerine göre; herşeyi Bülent Bey yapıyordu. Ama o her zaman olduğu gibi eşine siper olmuş, ona yönelen yıldırımları bir paratoner gibi bertaraf ediyordu.
 <br/>
 <br/>
 1957 yılında Bülent Ecevit'in siyasete atılmasından bu yana tam 41 yıl geçti. İki darbeyi, bir muhtırayı Bülent Ecevit'le birlikte göğüsledi. İkisi de birbirine o denli düşkün ve bağlıydı ki, bu bağlılık siyasi arenada zaman zaman Ecevit'in yumuşak karnı olarak görüldü. Bülent Ecevit'e diş geçiremeyenler Rahşan Hanım'a saldırdı. O, kılını bile kıpırdatmadan, içine attı herşeyi. Bülent Bey'e zarar vermesin diye hep sustu, susturuldu. Ama, 41 yıl sonra; duygulu, yalın, hesapsız, pazarlıksız ve çıkarsız kalbinin kapılarını AKSİYON'a açtı. "Yaşam öykümü yazmama gerek kalmadı artık..." dediği duygu ve düşüncelerini bize anlattı. Rahşan Hanım'ın gizemli, hisli ve biraz da hüzünlü dünyasındaki bu yolculuktan herkesin alacağı bir mesaj var.
 <br/>
 <br/>
  Yaşam öykünüzle ilgili net ve sağlıklı bilgilere bugüne kadar kimse ulaşamadı. Nerede doğdunuz? Nasıl bir aile ortamında büyüdünüz?
 <br/>
 <br/>
 Ben, memuriyeti gereği babam İzmir'de bulunurken dünyaya gelmişim. İzmir'de ancak üç ay yaşamış, sonra İstanbul'a taşınmışız. Zaman içinde de dört kardeş olmuşuz. Dedem İstanbul'a Şebinkarahisar'dan gelmiş, babam daha çok küçükken de ölmüş. Babam küçük erkek kardeşiyle yalnız kalmış. Hem çalışmış, hem okumuş, hem de küçük kardeşine bakmış. Babam konuşkan biri değildi. Kendisi ile ilgili pek az şey söylemiştir. Biz, onun sadece annesinin ve kız kardeşinin çok gençken yokluk ve hastalık yüzünden öldüklerini biliriz o kadar. Ama bu konuda daha fazla bir şey söylememesine rağmen, ben bu iki ölümün, onun çocuk ruhunda yarattığı fırtınanın ömrü boyunca etkisini sürdürdüğüne inanıyorum. Sert mizaçlı olmasında, biraz da bu durumun payı var diye düşünmüşümdür.
 <br/>
 <br/>
 Babam çocuklarını çok sevmişti. Onları iyi okutmayı, özellikle de lisan öğrenmelerini istemişti. Bunu da başarmıştı. Dört çocuğunu da okutmuş ama, maddeten çok zorlanmıştı. Daha sonra emekli olmuş ve bir daha hiç toparlanamamıştı. Buna rağmen ayrıca 8 çocuk okuttuğu söylenir. Yakın dostları söylerler. Ama çocukların isimlerini kimse bilmez. Babam yapılan iyiliğin konuşulmaması gerektiğine inanırdı.
 <br/>
 <br/>
 Annemin ailesi Trabzon'dan gelmiş İstanbul'a. Babası deniz subayı imiş. O yüzden Heybeliada'da oturmuşlar. Babası çok gençken orada ölmüş. Annem ise babamla orada tanışmış ve evlenmiş.
 <br/>
 <br/>
  Bülent Bey'le nasıl tanıştınız? Kayhan Sağlamer'in "Bir başbakanın doğuşu" adlı kitabında iddia edildiği gibi, ilişkiniz, Bülent Bey'in resimlerinize karşı ilgisiyle mi başladı? Biraraya nasıl geldiniz?
 <br/>
 <br/>
 194344 yıllarında tanıştım Bülent'le. O, Robert Koleji'in son sınıfındaydı. Ben ayrı bir okul olan Amerikan Kız Koleji'nde okuyordum. Birara iki okul müştereken bir oyun sahneye koymayı planladı. Piyes, Amerikan Kız Koleji'nde oynanacaktı. Benim piyeste bir rolüm yoktu. Sadece dekorlara yardım ettiğimi hatırlıyorum. Bülent de o piyeste bir şiir okuyacaktı. Böylece tanıştık. Ancak daha sonra Bülent beni bir kaç kere okulda ziyarete geldi. O ziyaretler beni çok mutlu etmişti. Çünkü o günlere kadar bir çok kız gibi benim de küçük görülmekten veya alay edilmekten korkarak en yakınlarıma, hatta okuldaki arkadaşlarıma bile, açamadığım duygularımı ona rahatça açabilmiştim. Belki yaşım gereği bu duygular, düşünceler çok çocukçaydı ama onları konuşabilmek, kelimelere dökebilmek beni çok rahatlatmış, bana huzur vermiş ve orada onunla hiç kimseyle olmadığı kadar pek çok müşterek yanlarımız olduğunu farketmiştim.
 <br/>
 <br/>
 Bir gün beni okuldan aldı ve Taksim'den aşağı, Dolmabahçe'ye inen yolun başlangıcındaki ufacık bir lokantaya götürdü. Orada bana kuru fasulyepilav ikram etti. Sonra oradan çıkıp Dolmabahçe'ye giden merdivenlerden inerken, bana evlenme teklif etti. Çok şaşırmıştım. Çünkü o zamana kadar evlenme kelimesi bana çok yabancıydı. Ancak o sırada düşünmüştüm ki, ailem çok mutaassıptı, okul sona ermek üzereydi, onunla arkadaşlığımızı sürdürmem mümkün olmayabilirdi ve onu kaybedebilirdim. Böylece, bundan daha makul bir teklif olmayacağını düşünerek kabul ettiğimi hatırlıyorum. Buraya kadarki duygularımın, kendi açımdan, aşk mı olduğunu bir dostluk mu olduğunu, daha doğrusu ne olduğunu pek bilmiyorum. Zaten aşkı tarif etmek öyle zor ki...
 <br/>
 <br/>
  RahşanBülent Ecevit çifti dendiği zaman örnek bir aile yaşantısı, sevgi, saygı, vefa, içtenlik ve uyum gibi kavramlar geliyor aklımıza. Bu örnek birlikteliği nelere bağlıyorsunuz?
 <br/>
 <br/>
 Genç evlenmenin maddi sıkıntılarını birlikte yaşadık. Aç kaldık ama bunu farketmedik bile. Ay sonuna kalır da alamayız diyerek, her ayın başında önce kitapçılara koştuk. Kitapları birlikte seçtik, birlikte okuduk, birlikte tiyatrolara, konserlere gittik. Çok sevdiğimiz tabiatı birlikte seyrettik, birlikte duyduk. Ve çevremizde cereyan eden olayları birlikte yaşadık. Öyle sanıyorum ki, o zamanlar körpe olan duygu ve düşüncelerimiz aynı biçimde etkilendi, aynı biçimde yoğruldu. Ve gene öyle sanıyorum ki o yüzden evliliğimiz uyum içinde bu günlere kadar sürdü. Ancak bu saydığım durumlar bir evliliğin sonuna kadar uyum içinde yaşamasına yetmez. Temelde köklü bir sevginin bulunması mutlaka gerekir. Bu arada şunu da belirtmeliyim ki bizim tabiatlarımız arasında esaslı farklar da vardır. Ama bunlar o köklü sevgi içinde erir gider ve huzurumuzu kaçırmaz. Hatta birbirimizi tamamlamamıza yardım eder.
 <br/>
 <br/>
  Bülent Bey'in başarısının altında hiç kuşku yok ki sizin büyük katkılarınız var... Bu başarının uyumla bir ilgisi var mı?
 <br/>
 <br/>
 Birlikte büyümek ve birlikte yetişmek ve bu yüzden biraz da birbirlerine benzemek aile yaşantısında bir insanı rahatlattığı gibi iş hayatında da büyük kolaylık sağlar. Ben aslında fazla bir eğitim görmedim. Liseden sonra okula gitmedim. Ben asıl eğitimimi Türkiye'yi baştan aşağı dolaşarak ve bu arada bol bol okuyarak sağladım.
 <br/>
 <br/>
  Tansu Çiller'i bir kadın politikacı olarak nasıl buluyorsunuz?
 <br/>
 <br/>
 İlk zamanlar güzel bir başbakanımız oldu diye memnun olmuştum. Ama daha sonra siyasi açıdan pek memnun kalmadım.
 <br/>
 <br/>
  Evlendikten sonra Bülent Bey'in askere alınmasıyla sıkıntılarınız mutlaka iki katına çıkmıştır. Bu sürece ilişkin unutamadığınız bir anınız var mı?
 <br/>
 <br/>
 Bülent askere gidince ben de çalışmaya başlamıştım. Aynı zamanda evde tercüme yapıyordum. Bülent hafta sonları eve geldiğinde o da bütçemize tercümeleriyle katkıda bulunmaya çalışıyordu. O günler tek düze bir yaşantımız oldu.
 <br/>
 <br/>
  Çok iyi resimler yaptığınızı biliyoruz. Bu yönünüz yıllar boyunca ön plana çıkmadı. Resimlerinizi bir sergide görme imkanına kavuşabilecek miyiz?
 <br/>
 <br/>
 Okulda resim derslerinde kullanılan renkli kalemlerle dergilerden bakarak resimler çiziyor, boyuyordum. Daha sonraları, nasıl olduğunu hiç hatırlamıyorum, yağlı boyaya geçtim ve sanat albümlerinden birkaç kopya yaptım. Ama okulda Bülent'in ziyaretlerinde, bu çalışmalarımdan söz ettiğimi hatırlamıyorum. Çünkü resim yapmayı ciddiye almıyordum. Okuldan ayrıldıktan sonra tabiattan resim yapmaya başladım ve bir yıl sonra yapılan nişanımızda ona özel olarak yaptığım bir resmi hediye ettim. Daha sonraki yıl da evlendik. Evlendikten sonra, bir müddet daha resim yaptım. Yaptığım resimleri saklamadım. Beğenenlere, isteyenlere verdim. Galiba resme gerektiği ilgiyi gösteremedim. Hep başka şeyler ön plana çıktı hayatımda. Hele hele 1957 yılında Bülent'in politikaya atılmasıyla birlikte resmi tamamen bırakmak zorunda kaldım.
 <br/>
 <br/>
  Artık bir çeşit moda akımı olarak kabul edilen "Ecevit mavisi" deyiminin kökeninde 'Cebeci' isimli bir tablonuzun etkisi var mı? "Ecevit mavisi" deyimi nereden çıktı?
 <br/>
 <br/>
 Cebeci isimli bir resmimin olduğunu hiç hatırlamıyorum ve resimden hiç ödül almadım. Çünkü profesyonel olmadım. Resimlerimi hep amatör ruhla yaptım. Mutlu olmak için yaptım. "Ecevit mavisi"nin de resimle hiç bir ilgisi yok. İlk siyasi gezilerimizden birindeydi. Ben, her zamanki gibi onun konuştuğu yerin uzağında, halkın arasında durmuş onların düşüncelerini öğrenmeye çalışıyordum ki; birinin etrafındakilere, "Hangisi Ecevit?" diye sorduğunu farkettim. Bülent'in konuştuğu yer kalabalıktı. Gerçekten de uzaktan kimin konuştuğu pek fark edilmiyordu. Ben, "Bak, o mavi gömlekli var ya, işte o Ecevit" dedim. O günlerde gömlekler genellikle beyazdı. O yüzden o gün konuşanı mavi gömlekle tarif etmem işe yaramıştı. Bu durum bir kaç kere tekrarlanınca ben de ona hep mavi giydirmeye başladım. Bir müddet sonra da "Ecevit mavisi" diye moda çıktı.
 <br/>
 <br/>
  Bülent Bey'in bütün şiirlerini size adadığını biliyoruz. Ama sizin en sevdiğiniz şiiri hangisi? Ve edebi yönü bu denli güçlü bir insanla hayatı paylaşmak nasıl bir duygu?
 <br/>
 <br/>
 Bana göre; her şairin kendine has bir üslubu vardır ve her şairin şiirleri kendi üslubu içinde güzeldir. Ben Bülent'in şiirlerinin hepsini çok seviyorum. Onun her bir şiirinin ayrı bir ilham kaynağı vardır. "Elele Büyüttük Sevgiyi" adlı şiirini bizim için yazmıştı. Hayatta tek yaptığımız spor; yürüyüştü. Onu da daha ziyade tabiatın içinde olabilmek ihtiyacıyla yapıyorduk. Oran'a çok yakın olduğu için de daha çok Eymir Gölü'nün orada yürüyorduk. İşte "Elele Büyüttük Sevgiyi" adlı şiirini o yürüyüşlerden aldığı ilhamla yazdığını sanıyorum.
 <br/>
 <br/>
 Sonra bir de çok zor günler yaşadığımız bir sırada bir gün partideki odama geldiğinde benim onca işimin arasında bir de çiçek suladığımı görünce şaşırmış ve sonra "Borç" adlı şiirini yazmıştı.
 <br/>
 <br/>
  Kendinizi yorgun hissettiğiniz, herşeyi bırakıp gitmeyi düşündüğünüz oldu mu? Ya da kendinizi halka adamadan, iki kişilik bir dünya özlediğiniz oldu mu? Oluyor mu?
 <br/>
 <br/>
 Evet, kendimi çok yorgun hissettiğim ve çok bunaldığım zamanlar da oldu ve oluyor. İşte o zamanlar, sözünü ettiğiniz, o iki kişilik dünyanın hayaline dalıyorum ama sadece bir an için. Çünkü uzunca dalmaya vakit yok. Bülent benim bu duygularımı farketmiş ve "Yapamadığımız" adlı şiirini yazmıştı. Bülent'le evlilik hayalleri kurduğumuz günlerde dünyamız iki kişilikti. Tek odalı bir evimiz olacaktı. O şiir yazacak, ben resim yapacaktım. Hayatımızı öyle kazanacaktık. Okuldan ayrıldıktan sonra evleninceye kadar iki yıl geçmişti. Hayallerimi süsleyen o evin tek odalı olması o günlerde çektiğim hasret yüzündendi. İki odalı olursa birbirimizden ayrı düşeceğimizi düşünürdüm.
 <br/>
 <br/>
  Bülent Bey'i en çok özlediğiniz bir gününüz veya anınız var mı?
 <br/>
 <br/>
 12 Eylül'le birlikte birbiri ardına gelen hapis cezaları bana hiç tatmadığım duygular yaşattı. Hasret dayanılmaz bir acıydı. Bugün hâlâ mahkumları ve onların hasretini çeken aileleri düşünürüm. Hükümetimiz her türlü çıkarcı baskılara kulaklarını tıkayıp Türkiye'nin, Türk insanının geleceğini adeta ince ince dokuyor. Ve ben, bir gün bu hükümet, ailesine ekmek götürebilme uğruna hapse düşmüş insanlarımız için bir affı da mutlaka çıkarır diye ümitle bekliyorum.
 <br/>
 <br/>
 Bülent'in hapse gireceği günden bir gün evvel annem sancılanmıştı. O gece sancıları çok fazlalaştı. Sabaha karşı, annemi, Bülent'le birlikte hastaneye götürdük. Sabah olunca ameliyat olacak dendi. Sabah oldu, önce Bülent'i hapishaneye kadar geçirdim. Sonra onu orada bırakıp hastaneye koştum. Annemi ameliyata almışlardı. Çok zor bir böbrek ameliyatı geçirmişti. Daha sonra bir yandan hastaneye anneme yemek götürmeye başladım, bir yandan da Bülent'e hapishaneye yemek götürüyordum. Bu arada davalar birbirini takip ediyordu. Hakkında tam 133 dava açılmıştı. Bunlardan birisi için de tam 5 yıl hapsi isteniyordu. 0 beş yıllık mahkumiyetten kurtulabilmek için bizim gösterdiğimiz çabalar, o arada, onu mahkum edebilmek için karşı tarafın gösterdiği çabalar eğer biraraya getirilip bir senaryo yazılsaydı, herhalde yılın en büyük komedi filmi ödülünü alırdı. Ama tabii o günler yaşanırken gülmek ne mümkündü.
 <br/>
 <br/>
 Gene bu davalardan birisi için savunma hazırlaması gerekiyordu. O günler hapishaneye yemekle birlikte savunması için gerekli malzemeleri de taşıyordum. O savunma 600 sayfalık bir kitap oldu ve hakkındaki suçlamalar kesildi.
 <br/>
 <br/>
  Bülent Bey'in yasaklı olduğu günlerde Demokratik Sol Parti Genel Başkanlığı yaptınız. Siyasetin göbeğinde yeraldınız. Parlamentoya girmeyi hiç düşündünüz mü? Ya da neden hiç düşünmediniz?
 <br/>
 <br/>
 12 Eylül verdiğimiz emekleri bir günde alıp götürmüştü. Götürdüğü yetmiyormuş gibi çamur da atmıştı. Çok öfkelenmiştim. Onca yılımın boşa gittiğini düşünüyordum. Ama hayata sıfırdan başlamayı göze aldım. Yeni bir parti kurduk. Bülent yasaklıydı. Partinin başına ben geçtim. Politikanın içinde olmayı sevmediğim için, partiyi kurultaya kadar götürüp çekilirim dedim. Ama bu o kadar kolay değilmiş. Partiyi mükemmelleştirmek yıllarımızı aldı. Derken genel seçimler geldi çattı. Partimiz henüz çok küçüktü. Partimizden aday olmak isteyenleri cesaretlendirmek için ben de adaylığımı koydum. Daha sonraki yıllarda partimiz büyümüştü. Aday olmak isteyenler çoğalmış ve benim adaylığıma gerek kalmamıştı. Aslında politikanın içine hiç girmek istemedim. Eşime dışarıdan yardımcı olmayı tercih ettim. Bunun da bir çok yollarını buldum. 12 Eylül'den önce Halk Gönüllüleri adı altında bir ekip kurmuştum, daha sonra onu Köylü Derneklerine dönüştürmüştüm. Bu çalışmalarıma son vermek zorunda kaldığım için hâlâ çok üzülüyorum.
 <br/>
 <br/>
  24 Aralık seçimlerinden sonra muhalefete geçen ve daha sonra partinizden istifa eden insanların bir çoğunun eleştirilerinde ilk hedef sizdiniz. Bülent Bey'e kızamayanların sizi hedef seçtiği görüşüne katılıyor musunuz?
 <br/>
 <br/>
 Bizde, particilikte düşünceye pek önem verilmiyor. Halbuki, partinin belli bir çizgisi olur ve insanlar onu bilerek etrafında toplanırlar. Ben bunu siyasetin kaidesi olarak bilirim. Ama bizde sağda da, solda da partilerin belli bir çizgisi var gibi görünse de onların etrafında çok değişik düşencede kimseler yer alabiliyor. Ya da herhangi bir düşünceye bağlı olmayanlar da bir partiye girebiliyorlar. Ama biz partimizin de ona katılan kimselerin de belirlediğimiz çizgide olmasında ısrarlıydık. Bu durumun bize zaman ve oy kaybettireceğini de biliyorduk. Oy kaybettik. Zaman da kaybettik. Bu arada partiyi çıkarcılardan, kavgacılardan uzak tutmak için de sabırla uğraştık. Siyasi tutarlılığımıza ne kadar özen gösterdiysek, örgütlenmemizde de disipline o kadar önem verdik. Bugün nihayet iktidardayız. Yıllardır insanlarımız için hayal ettiklerimizi sıraya koymuş bir bir gerçekleştirmeye çalışıyoruz. Onun için 12 Eylül ile boşa giden emeklerimizin o bölümü için artık üzülmüyorum.
 <br/>
 <br/>
 1995 seçimlerinden sonra, bazı milletvekilleri partiden istifa ettiler, bazılarını da üzülerek ihraç etmek zorunda kaldık. İstifaların ve ihraçların farklı nedenleri vardı. Biz adaylarımızı örgüte danışarak belirleriz. Ama 1995 erken seçimlerine giderken beklemediğimiz bir şey oldu. Bir çok il ve ilçe örgütlerinde görevli arkadaşlarımız aday olmak için görevlerinden istifa ettiler. Onların yerini dolduracak vakit bulamadık. Bir yandan seçim kampanyasını yürütürken, bir yandan yeni örgütler oluşturmaya çalıştık; bir yandan da aday tespiti için çalıştık. O yüzden, bazı illerde, doğru dürüst tanıma fırsatı bulamadığımız kimseleri aday göstermek zorunda kaldık. Bu kimselerden bazıları uyum gösteremediler; onların kimi seçimden sonra ayrıldı, kimi de partide büyük huzursuzluk çıkardıkları için ihraç edildiler. Biz, hepsinin seçilebilmesi için dişimizi tırnağımıza takarak çalışmış olduğumz halde, bazılarından umduğumuz vefayı bulamadık.
 <br/>
 <br/>
 Genellikle bir milletvekili, seçildikten sonra bir dahaki seçimlerde de seçilebilmenin hesabını yapmaya başlar. Bunu doğal kabul ederim. Ama bazıları bunu adeta doğal afete dönüştürürler. Hem Meclis grubumuzu hem de illeri dayanılmaz biçimde karıştırmaya başladılar. O yüzden örgütümüzden ve üyelerimizden büyük tepki aldılar. Bu tepkiler sonucunda da, bir daha seçilemeyecekleri kaygısına kapılıp büsbütün hırçınlaştılar. Ya kendiliklerinden ayrıldılar ya da ihraç edildiler. Düşünün, 1991 seçimlerinde biz 7 milletvekilliği kazanmıştık; sonra istifalar nedeniyle bu sayı üçe indi. Ama 1995 seçimlerinde 76 milletvekilliği kazandık. Önümüzdeki seçimlere ise çok iyi hazırlanmış ve iktidara her bakımdan kendimizi kanıtlamış olarak gireceğiz. Öyle inanıyorum ki, milletvekili sayımızı en az ikiye katlayacağız.
 <br/>
 <br/>
  Diğer lider eşlerinin zarif ve alımlı olabilmek için çeşitli yollar denediğini biliyoruz. Oysa siz doğallığı ve sadeliği tercih ediyorsunuz. Bunun özel bir sebebi var mı?
 <br/>
 <br/>
 Sevdiğim insanla tanıştığımda henüz okul çağındaydım. Belki de henüz zarif ve alımlı olmanın ne demek olduğunu bilmiyordum. Belki de, o beni o halimle sevmiş ve beğenmiş diye düşünmüş ve daha güzel görünebilmek için bir çaba içine girmemiştim. Belki de sebebi sadece yetiştiğim aile ortamıydı.
 <br/>
 <br/>
  Hazır giysiler satın almak için yeterli ekonomik gücünüz olmasına rağmen çoğu zaman Sümerbank basmasından elbiseleri tercih ettiniz.
 <br/>
 <br/>
 Ailem ne çok fakir, ne de zengindi. Giyime kuşama ayıracak fazla paramız yoktu. Annem bizleri giydirmek için hep kendisi dikmiştir. Biz, çocuklar, dikişi annemden öğrendik. Kendi elbiselerimizi uzun yıllar hep kendimiz diktik. O zamanlar hazır elbise henüz yaygın ve ucuz değildi. Onun için ben evlendikten sonra da elbiselerimi kendim dikmeye devam ettim. Terzi parası bize fazla gelirdi.
 <br/>
 <br/>
 Ben basmayı hep sevdim. Çünkü renklerden, çiçeklerden çok hoşlanırım. Basma hep ucuzdu. Ama ben basma alırken fabrikasını hiç düşünmemiştim. Tabii ki elimden geldiğince ucuzunu almaya çalışırdım. Belki aldıklarımın bir çoğu Sümer basmasıydı, bilemiyorum. Kıyafetim hâlâ etek, bluz, hırka ve kazaktır. Bu kıyafet benim hem giyim zevkimi, hem de kıyafet biçimimi yansıtıyor. Bugün gene rengarenk, dallı güllü eteklerim var, bluzlarım var. Yıkaması kolay, ütülemesi kolay, giymesi kolay. Bunu beğenmeyenlerin, küçük görenlerin de var olduğunu biliyorum. Bir gün bir köşe yazarı kendisine gönderilen bir yazıda benim hırka giymek suretiyle insanlara saygısızlık ettiğimi yazmış. Memleketimiz insanlarının yüzde yetmişi, sekseni bugün hâlâ ancak hırka giyebilirken, ben bu tutumumla nasıl olur da halkımıza saygısızlık edebilirim.
 <br/>
 <br/>
 Yıllar önceydi, eşimle çıktığımız bir yurt gezisinde bir fabrikayı geziyorduk. O kalabalıkta bir işçi ellerimi yakaladı ve bileklerimi işaret ederek, "Ecevit bir devlet büyüğümüz. Ama bakıyorum senin bileklerinde, kulaklarında hiç bir şey yok. Üstündekilerin de benim hanımınkilerden farkı yok. Bu akşam evimizde konuşacak çok şeyimiz olacak" dedi ve neşe içinde ayrıldı. Demek ki evlerinde bir sıkıntı vardı. Hanımı başkalarının üzerinde gördüklerine benzer elbiseler, takılar almak istiyordu. Buna benzer sözler çok duydum. Çocuklarının okul masraflarından, yiyeceklerinden kısarak giyinmeye çalışan aileler tanıdım, facialar dinledim.
 <br/>
 <br/>
 Son yıllarda birçok köy çeşitli nedenlerle yakılıp yıkılmıştı, içindekiler göçe zorlanmıştı. Şimdi, onlar, büyük şehirlerde, hâlâ ancak örtünerek, yarı aç yarı tok, yıkanmadan bile, çocuklarıyla birlikte canlı kalmaya çalışıyorlar. Acaba hükümetimiz bu insanlarımızın köylerine dönmelerini çabuklaştıramaz mı? Biliyorum, bu işler para ister ve hükümetimiz kaynak sıkıntısı içinde. Devletimiz zengin değil. Ama, acaba, hayal bu ya, onlara nispetle daha rahat giyinen, daha rahat yiyip içen, daha iyi evlerde oturan insanlarımız daha fazlası için devleti zorlamasalar da devlet onlara ayırdığı parayı bu köylerde yaşayan insanlarımıza harcasa. Müslümanlıkta, komşun açsa çorbana su kat ona da bir tas çorba ver denilir. Kısacası çorbamıza su katamaz mıyız?
 <br/>
 <br/>
  Bülent Bey'in inançlara saygılı laiklik, demokratik sol düşünce ve milliyetçilik gibi konulardaki fikirleri Türkiye gerçekleriyle öylesine örtüşüyor ki.. Son günlerde Bülent Bey'i bu konularla sıkıştırmaya çalışanlar var. Bülent Bey'in sentezine siz de katılıyor musunuz? İnanç dünyanız, dini algılayış ve yaşayış biçiminiz nasıl, bunu öğrenmemizde bir sakınca var mı?
 <br/>
 <br/>
 İnsanın inanç dünyası pek kolay tarif edilemez. Eşim politikaya atıldığından bu yana tam 40 yıldır onunla birlikte memleketimizi bir uçtan bir uca dolaştım durdum. Görmediğim ililçe handiyse kalmadı. Bu arada pek çok köy de gördüm. Az önce tarif ettiğim insanların sayısı çok fazlaydı ve ben bu yüzden çorbama hep su kattım. Yatağımın, yorganımın çarşaflarını çok sık değiştiririm. İstisnasız her seferinde de o temiz çarşaflar arasına girerken büyük bir haz duyarım. Ama, hemen ardından, o hazzın yerini hüzün alır. Bazen yemek yediğimi unuturum. Bazen de çok acıkırım. Hele sevdiğim bir yemekse büyük bir iştahla yerim. Ama, gene hemen sonra, bir suçluluk duygusuna kapılırım.
 <br/>
 <br/>
  Bir de sizin 20'ye yakın öğrenciyi okuttuğunuz söyleniyor. Bu doğru mu?
 <br/>
 <br/>
 Hayır. Böyle bir şey yok. Ama grubumuzun böyle bir girişimi olduğunu biliyorum. Her ay muayyen bir para bu öğrencilere gönderiliyor sanırım. Biz kesemiz elverdiği kadar çevremize yardımcı olmaya çalışırız. Çünkü vermenin tadı almakta yoktur. Sanırım ben daha fazla vermenin mümkün olmadığını gördükçe, yaşadıkça, politikanın ne denli önemli olduğunu idrak etmiş ve ona dört elle sarılarak, yataksızyorgansız, aç çıplak insanlarımıza yardım edecek politikaların oluşturulması ve onları uygulayabilecek nitelikte hükümetlerin kurulabilmesi için uğraşmış durmuşum.
 <br/>
 <br/>
  Kimilerinin dediği gibi Rahşan Hanım, parti içinde paratoner görevi mi yapıyor? DSP içindeki konumunuzu nasıl tarif ediyorsunuz?
 <br/>
 <br/>
 Siyasette örgütlenme gibi çok netameli bir görev üstlenen, üstelik de bu görevi belirli ilkelerden ödün vermeksizin yerine getirmeye özen gösteren bir kimsenin birtakım eleştirilerle veya asılsız iddialarla yıpratılmak istenmesi doğaldır.
 <br/>
 <br/>
 Beni, asıl, 1980 öncesi eski partimde karşılaştığım bazı tepkiler ve engellemeler çok üzmüştür. Onlara da siyasete getirdiğim birtakım yenilikler neden olmuştu. Örneğin Türkiye'nin siyasal yaşamında ilk kez tanıtma malzemesi geleneğini başlatmıştım. O zamanki partimizin bazı yöneticileri buna tepki göstermişlerdi. Oysa şimdi her parti tanıtma malzemesine önem veriyor. Türkiye'de ilk seçim otobüsünü ben yapmıştım. O da yer kavgalarına neden olmuştu. Bunların hepsi geride kaldı. Benim partide zor bir görevim var: Örgütlenme görevi. Milletvekili seçilebilmek gibi bir düşüncem ve partimizi güçlendirmekten başka derdim olmadığı için bu görevi tam bir tarafsızlıkla, büyük bir titizlikle ve ödünsüz yapmaya özen gösteriyorum. O yüzden de bazen yıldırımları üstüme çekiyorum. Örgütten Sorumlu Genel Başkan Yardımcılığına Genel Başkanımız Bülent Ecevit'in isteğiyle geldiğim için, bana gösterilen tepkiden o da bazen payını alıyor. Benim 'paratoner'liğim, onun yıldırımları üstüne çekmesini önleyemiyor. Ama bu durumlar, ikimizi de üzse bile, bizim siyasette kişisel ihtirasımız olmadığı için, moralimizi koruyabiliyoruz.
 <br/>
 <br/>
  Gerçekten milletvekili listelerinden tutun da, ililçe yöneticileri ile ilgili son kararı tek başınıza mı veriyorsunuz? Bülent Bey'in dahli oluyor mu?
 <br/>
 <br/>
 Biz merkez yoklamasıyla birlikte örgüte danışarak aday listelerimizi hazırlıyoruz. İlk aşamada ililçe yönetimlerimizi benim başında bulunduğum Örgüt Kurulumuz belirler, daha sonra kongreler yapılır. Bu sefer olası bir seçime daha sağlıklı bir örgütlenme ile hazırlanıyoruz.
 <br/>
 <br/>
  İnsanların sizi nasıl bildiği malum. Peki siz kendinizi nasıl tanımlıyor veya tarif ediyorsunuz?
 <br/>
 <br/>
 Kendimi pek tarif edemem. Ancak duygularımı söyleyebilirim. Ben konuştuğum zaman çok açık konuşurum. Çok açık sözlüyümdür. O bakımdan yalan da söyleyemem. Onun için susarım, içime atarım. Duygularımı ve düşüncelerimi herkesin önünde söylemekten de, siyasi açıdan eşimi rahatsız ederim kaygısıyla çok korkarım.
 <br/>
 <br/>
  Spor yapıyor musunuz?
 <br/>
 <br/>
 Eskiden yürürdük. Ama artık yürümeye de vakit kalmadı. İşler çok hızlandı son yıllarda. Politika çok hızlandı. Yine de Eymir Gölü'nün kıyısında yürüyoruz zaman zaman. Ama DSP hükümet olduğundan beri yürüyüşlerimiz bir hayli azaldı.
 <br/>
 <br/>
  Yorulduğunuzu hissettiğiniz oluyor mu?
 <br/>
 <br/>
 Ben yorulduğumu pek farketmiyorum. Ama bir tabir vardır, küngürdemek diye. Oturmaktan da küngürderim diye korkuyorum.
 <br/>
 <br/>
  Futbola ilginiz var mı?
 <br/>
 <br/>
 Hayır, hiç anlamam futboldan. Çocukluğumdan beri futbolla hiç ilgilenmedim.
 <br/>
 <br/>
  En son okuduğunuz kitap veya kitaplar...
 <br/>
 <br/>
 Eskiden çok okurdum ama son zamanlarda o kadar çok rapor, belge, faks mesajı ve mektup okuyorum ki, kitap okumaya vakit bulamaz oldum. Ancak ihtiyaçlarım için bazı kitapları açıp içinden bilgi alıyorum.
 <br/>
 <br/>
  Anılarınızı yazmayı düşünüyor musunuz?
 <br/>
 <br/>
 Geçmişe gitmeyi pek beceremem de, sevmem de. Zaten istesem de gidecek vakit yok. Siz bu sorularınızla beni çok çok gerilere götürdünüz. Artık anılarımı yazmaya gerek kalmadı sanırım..
 <br/>
 <br/>
  Pazara çıkar mısınız? Alışverişlerinizi kim yapar?
 <br/>
 <br/>
 Alışverişi kendim yaparım. Bazen Bülent'le beraber yaparız. 23 yıl önce Bahçelievler'deki evimiz pazarın yanındaydı. Orada büyük bahçesi olan bir evimiz vardı. Herkesin Rahşan Hanım'ın kedileri var dediği bir evdi orası. Ben kedileri çok severim. Komşular da bunu bildiği için getirip ellerinden çıkarmak istedikleri kedilerini gizlice bahçemize bırakıp giderlerdi. Bazen sepet içinde yavrulamış olarak bırakırlardı. Bir yandan kediler, bir yandan ev işleri derken, bir hayli yorgun düşüp zayıflamıştım o evde. Evde yardımcı kullanmam.
 <br/>
 <br/>
  Allah gecinden versin, ölüme ilişkin plan veya tasarılarınız var mı? Ya da sizden sonraki DSP ile ilgili planlarınız var mı?
 <br/>
 <br/>
 Onca emek verdiğimiz DSP'nin bizden sonrasını, elbette ben de, Bülent Ecevit de düşünüyoruz. Onun için de bu partinin sağlıklı ve sağlam bir kültürünün oluşmasına büyük önem veriyoruz.
 <br/>
 <br/>
  Bu kültür hâlâ oluşmadı mı?
 <br/>
 <br/>
 Bu kültür çok iyi oluştu. Bizi destekleyenler, bize destek olanlar bakımından da çok gelişti. Ben şuna inanıyorum; tutarlı kültürü ve doğrultusu ile, DSP, Türkiye'nin çocuklarının geleceğinin teminatıdır. Bu partiye daha ne kadar emek verebileceğimi ise Allah bilir.
 <br/>
 <br/>
  Çalışma arkadaşlarınızı seçerken çok titiz davrandığınız muhakkak. Size yakın isimler de çok sınırlı ve kayıtsı
 <br/>
</div>


Kaynak: [www.aksiyon.com.tr](http://www.aksiyon.com.tr:80/soylesi/siirdeki-suskun-kadin_503782), [web.archive.org (arşiv bağlantısı)](http://web.archive.org/web/20160109225001/http://www.aksiyon.com.tr:80/soylesi/siirdeki-suskun-kadin_503782)
