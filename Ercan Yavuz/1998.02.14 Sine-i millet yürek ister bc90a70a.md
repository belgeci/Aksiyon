# "Sine-i millet yürek ister"

*Ercan Yavuz 1998.02.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kenan Evren'in cumhurbaşkanlığı görev süresinin dolduğu günlerdi. Rahmetli Turgut Özal'ın cumhurbaşkanlığı düşleri kurduğunu herkes biliyordu.
  </font>
 </div>
 <div id="newsText">
  <font class="detail-text">
   Dönemin DYP lideri Süleyman Demirel ve SHP lideri Erdal İnönü alanlara çıkıp, Özal'ın cumhurbaşkanı olması halinde sinei millete dönme tehditleri savuruyordu. Bu arada genç bir politikacı da Meclis kürsüsüne çıkarak, "Özal cumhurbaşkanı seçilirse milletvekilliğinden istifa edeceğim" tehdidinde bulundu. 31 Ekim 1989'da Özal Çankaya Köşkü'nün yolunun tutarken; o da "Milletime verdiğim söz gereği TBMM'den çekilmek vacip olmuştur" dedi ve sinei milletin yolunu tuttu.
   <br/>
   <br/>
   RP'nin kapatılmasından sonra, DYP'nin başına örülecek çoraplar tahmin edilerek son günlerde sıkça zikredilen "sinei millet" kavramı sebebiyle, DTP Genel Başkanı Hüsamettin Cindoruk'un, "Sinei millete dönmek çok zordur. Bir tek Murat Sökmenoğlu döndü. Fakat şimdi si-nei Meclis'e dönemiyor" sözleriyle yeniden gündeme geldi Murat Sökmenoğlu. 1965 yılında AP'den istifa eden Erzurum Milletvekili Cevat Önder'i saymazsak Türkiye'nin ilk sinei millete dönen milletvekiliydi Murat Sökmenoğlu. Siyasetçi bir aileden geliyordu. Babası Tayfur Sökmen, Hatay Cumhurbaşkanıydı. 1980'lerde babasının vefatı üzerine siyasete soyunmaya karar vererek Turgut Sunalp'lı Milliyetçi Demokrasi Partisi(MDP)'nin kuruluşunda yeraldı. 1983 yılında Hatay'dan milletvekili seçildi. MDP'nin dağılmasından sonra DYP'ye katıldı. 1987 genel seçimlerinde bu kez DYP'den Hatay Milletvekili seçildi. Ancak 30 yıllık politik  geçmişini  kendi  tabiriyle  Özal'ın 'Diktatör' eğilimlerle cumhurbaşkanı seçilmesine feda edecek kadar sözüne sadıktı. Ona göre, ANAP'ın yüzde 21.7 oyu vardı ve Özal halkın desteğini almadan Çankaya'ya çıkmış olacaktı.
   <br/>
   <br/>
   Sökmenoğlu, Marcos'a benzettiği Özal'a ağır eleştiriler yöneltmesine rağmen hiç bir zaman aralarındaki özel dostluğu zedeleyecek girişimlerde bulunmadı. Özal cumhurbaşkanı olduktan kısa bir süre sonra Murat Sökmenoğlu'na bir tabanca hediye etti. Gerekçesini sorduğunda Özal; "Erkek adammışsın. Sözünde durduğun için..." cevabını verdi.
   <br/>
   <br/>
   1 Ocak 1990 tarihli Resmi Gazete'nin birinci sayfası Sökmenoğlu'nun istifasına ayrılmıştı. Bu, Resmi Gazete tarihindeki "ilk"lerden biriydi. Milletvekilliğinden istifasının ardından Sökmenoğlu, dönemin Meclis Başkanı Hüsamettin Cindoruk'un başdanışmanlığına getirildi. 1995 yılında bu görevinden de istifa ederek Alparslan Türkeş'in davetiyle MHP'ye katıldı. MHP'den Bakırköy Belediye Başkanlığı için aday oldu ancak kazanamadı. MHP İstanbul II. Bölgeden 4. sıradan milletvekilliğine aday oldu yine kazanamadı. Halen, MHP'de Genel Sekreter Yardımcılığı görevinde bulunuyor.
   <br/>
   <br/>
   1965 yılında sinei millete dönme kararı alan Erzurum Milletvekili Cevat Önder'i ve Murat Sökmenoğlu'nu dikkate aldığımızda, sinei millete gidenlerin bir daha geri gelmedikleri sonucu ortaya çıkıyor. Murat Sökmenoğlu, insanların ilkeleri doğrultusunda hareket etmenin gururunu yaşadığını söylüyor: "Özal'ın daha sonra beni tebrik etmesi bile yaptığımın doğru olduğunu gösteriyordu ve bu da bana gurur verdi. Çünkü benim mücadelemin sisteme karşı olduğunu biliyordu. Bu bir ilke kararıydı. Ben yaptığımdan pişman değilim. Milletvekilleri bir şey için millete söz verdikleri an onu yerine getirmeleri gerekiyor. Milletvekili düşündüğünü tatbik edemezse, inandırıcılığını kaybeder. İnandırıcılığını kaybederse, Meclis'in kompozisyonu bugünkü havaya girer. Siyasi partiler, milletvekilleri siyasi menfaatlerini ayaklar altına alıp hareket etmezlerse hep hüsrana uğrarlar. Milletvekili, bu ulvi görevin hakkını vererek yapamıyorsa orada durmaması lazım. Ben rahmetli Tayfur Sökmen'nin rahlei tedrisinden geçmiş biriyim. Oradan aldığım bir terbiye var. Aldığım terbiye bana o gün istifa etmem gerektiğini söylüyordu ve ettim. Başka bir şey değil. Siyaset halka ve Hakk'a hizmettir. Eğer siz onun vecibelerini yerine getiremiyorsanız bitmişsiniz demektir."
   <br/>
   <br/>
   "O kazandı ama ben haklıydım
   <br/>
   <br/>
   Sinei millete dönme kararı almasına gerekçe olan Özal'ın, istifasından bir yıl sonra kendisini haklı çıkaracak adımlar attığını söyleyen Murat Sökmenoğlu, ilk Körfez Savaşı sırasında Özal'ın takındığı tutumun Türkiye'ye pahalıya mal olduğunu iddia ediyor. "Türk ordusunu K. Irak'a sokmak istemesi bile benim savlarımın doğruluğunu gösteriyor. Özal'ın bu yaptırımlarına karşı bir Genelkurmay Başkanı Necip Torumtay istifa etti, bir de ben. Torumtay'ın en verimli çağında askerlikten istifa etmesi askeri hiyerarşiyi baştan aşağı yıkmıştır. Bugün bir sürü sıkıntı yaşıyorsak oradan kaynaklanıyor. Halka rağmen hiç bir şey yapamazsınız. Bugün üstün irade ile milli irade arasına sıkışıp kalmış durumda. Bunun sebebi Torumtay'ın istifasıdır. Hiyerarşinin bozulmasıdır."
   <br/>
   <br/>
   Sinei millet çağrılarının yoğunlaştığı bir döneme rastlıyor Sökmenoğlu'nun istifası. Ancak o, istifa yarışında erken start almadığını söylüyor: "Türkiye'de benim yaptığım hâlâ hatırlanıyorsa, başkası yapamadığı için mi hatırlanıyor? Hayır. Milletvekilli olmak çok önemli bir şey. Ama halkın vekili olduktan sonra da sizi oraya getirenlerin inancında bir değişiklik olmuşsa ve siz de o istikamette hareket etmiyorsanız ilkelerinizden sapmış demeksiniz. Meydanlara dökülmüşüz ve halka söz vermişiz. O sözü yerine getiremezsek kendi kendimizle ters düşeriz. Ben istifa dilekçemi, TBMM Başkanlığına değil de genel başkanıma verseydim, o da biraz daha sabret deseydi, aynaya bakamazdım."
   <br/>
   <br/>
   Giden gelmiyor, acep ne iştir?
   <br/>
   <br/>
   Peki böylesine gurur verici bir yöntem olan sinei millet nasıl bir şey? Milletin sinesi kendisine dönenleri yeniden kabullenebiliyor mu? Gidenlerin bir türlü dönmediği sinei millet yoksa bir karakuyu mu? Sinei milletin yaşayan tek tanığı, millete dönüş kararını aldığı günden beri tebrik aldığını söylerken, Cindoruk'un "Şimdi sinei Meclis'e dönemiyor" sözüne atıfta bulunarak şu cevabı veriyor: "Ben milletin oyları ile sinei Meclise dönmemiş değilim. Partilerde liderler demokrasisi hakim olduğu için dönemedim. Bu durum beni millete seçtirecek sıraya koymayanların ayıbı."
   <br/>
   <br/>
   Tecrübeler ortaya koyuyor ki sinei millet, sinei Meclis'e dönmeme riskini de beraberinde getiriyor. O zaman öyle her babayiğidin alacağı bir karar değil bu. Yürek istiyor, cesaret istiyor: "Bu bir çeşit Don Kişotluk değil. Kimsenin yapamadığını yapmış olmanın keyfi de değil. Bu muhteşem bir duygu. Ben bu hazzı yaşıyorum."
   <br/>
   <br/>
   Sine-i millet de "Timeing"
   <br/>
   <br/>
   Sökmenoğlu'nun "Muhteşem bir duygu..." olarak nitelediği bu hazzı yaşaması gerekenler neden böyle bir karar almıyorlar? Sökmenoğlu'nun anlattıklarından sinei millet kararında zamanlamanın çok önemli olduğu sonucuna varıyorsunuz: "Sayın Yılmaz da 1994 yılında ara seçimler yapılmazsa sinei millete gideceğiz dedi. Ama gidemedi. Daha sonraki yıllarda da benzer ifadelerde bulundu. 28 Şubat'ta RP, yaptırımlarla karşı karşıya geldiğinde milletvekilleri sinei millete dönselerdi sistem tıkanmamış olurdu. 28 Şubat Kararlarına imza attıktan sonra hükümete devam edip, mahkeme tarafından kapatılınca sinei millete dönmeye karar vermenin ne kadar doğru olacağını varın siz düşünün. Sayın Çiller, 28 Şubat'ta bugün söylediklerini o gün söyleyip de sinei millete dönseydi halkın nazarında inandırıcılığını kaybetmemiş olacaktı. 279 oya rağmen başbakanlık kendisine devredilmediğinde sinei millete dönseydi, bunun bir anlamı olurdu. Madem ki milli irade üstün irade tarafından sıkıştırılmış, o zaman icabı neyse onun yapmanız gerekiyor. İşte siz onu yapmamışsınız. Sandığa, halka gitmekten çekinmişsiniz. Taş yerinde ağırdır."
   <br/>
   <br/>
   Sinei Meclis'e dönememek Murat Sökmenoğlu'nun fazla zoruna gitmiyor. Onun zoruna giden, halktan ve sandıktan korkan zihniyetlerin, sistemin tıkandığına ilişkin feryatları. Bunun için Türkiye'de her alanda bir zihniyet devriminin yaşanması gerektiğini söylüyor: "Seçim ve sandık demokrasinin sübabıdır. Türkiye'de bir başka güç tarafından zorlanarak seçime gitme hastalığı kaldıkça sistem daha çok tıkanır. Sistemin işleyebilmesi için seçimden, sandıktan ve halktan korkmamak gerekiyor. Ondan korkarsanız, sistemi siz tıkıyorsunuz demektir. Türkiye'de en başta istifa mekanizmasının yerleşmesi gerekiyor. Sadece milletvekilleri için değil, herkes için bu müesseseyi yerleştirmek lazım. İşini yapamayan herkes için buna ihtiyacımız var."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3454-33-sine-i-millet-yurek-ister.html), [web.archive.org (arşiv bağlantısı)](http://web.archive.org/web/20130728190313/http://www.aksiyon.com.tr:80/aksiyon/haber-3454-33-sine-i-millet-yurek-ister.html)
