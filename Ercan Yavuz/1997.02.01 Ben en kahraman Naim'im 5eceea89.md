# Ben en kahraman Naim'im

*Ercan Yavuz 1997.02.01*

<div class="pNewsDetailMainContent" itemprop="articleBody">
 40 kişinin ölümü ile sonuçlanan KayserisporSivasspor maçından sonra, Türkiye'de bu alanda büyük çaplı spor katliamı çok şükür yaşanmadı. Gerçi başta millî takımımız olmak üzere Beşiktaş, G. Saray, Fenerbahçe ve Trabzonspor'un Avrupa zaferlerinden sonra sokaklara dökülen insanların, silahına sarılıp sağa sola ateş edenlerin döktüğü kanların arkası henüz kesilmedi. Her derbiden sonra stad çıkışlarındaki fanatik taraftarların çete savaşına, kaçan şampiyonluktan sonra intihar eden taraftarlara şahit olmayanımız kalmadı gibi. Bizdeki kadar aşırı olmasa da dünyanın dört bir yanında bu tür olaylar cereyan ediyor. Ancak olaya olumlu yaklaştığınız zaman takımlarımızın ve sporcularımızın çeşitli sahalarda aldığı başarılar da aynı gerekçe ile açıklanıyor. Spor yazarlarının, psikologların motivasyon, fanatizm, azim, deşarj vb. kavramlarla açıkladıkları bütün bu eylemlerin tek bir tarifi var aslında: Özdeşleşme...
 <br/>
 <br/>
 Gazi Üniversitesi Beden Eğitimi ve Spor Yüksek Okulu Sporda Psikososyal Alanlar Öğretim Üyesi Doç. Dr. Özbay Güven ve Atatürk Kültür, Dil ve Tarih Yüksek Kurumu'ndan Sosyolog Dr. Dursun Ayan'ın ortaklaşa yaptığı Sporda Özdeşleşme adlı çalışma Türkiye'de bu alanda yapılmış ilk analiz olma özelliğini taşıyor.
 <br/>
 <br/>
 Doç. Dr. Özbay Güven ve Dr. Dursun Ayan, sporseverlerin Naim Süleymanoğlu'na, Fenerbahçeli Oğuz'a, Beşiktaşlı Sergen'e, bu sporcuların da başka sporculara olan sevgi ve hayranlığını özdeşleşme ile açıklıyor ve özdeşleşmeyi olumlu ve olumsuz boyutu ile ele alıyorlar. Çünkü, özdeşleşmenin başarıya etkisi inkar edilemeyecek kadar fazla. Özdeşleşilen değerlerdeki azalma, motivasyon zedelenmesine neden oluyor ve başarıyı önlüyor. Başarılı sporcuların derunî bir şekilde içinde hissettikleri, benzemek istedikleri değerler ve kişiler olduğu sürece motivasyonları artıyor. Yaşar Doğu'nun Koca Yusuf'la, Naim Süleymanoğlu'nun Yanko Rusev ve Vasili Alexeiev'le, Tanju Çolak'ın Metin Oktay'la özdeşleşmesini kişikişi özdeşleşmesine örnek veriyor Dç. Dr. Özbay Güven: "İnanmayan sporcu başarılı olamıyor. Özdeşleşme sporcu açısından psikolojik bir hazırlıktır. Başarı arzusu duyanlar küçük yaşlarda kendilerine yöneltilen tipe göre insan arıyorlar. Kimlikleşme dediğimiz hadise içinde özdeşleşecek kişi hangi özellikleri taşıyorsa onu olduğu gibi alır. Sporda özdeşleşme kimlikleşme açısından çok önemlidir."
 <br/>
 <br/>
 Özdeşleşme durumunda örnek alınan kimse, grup ve değerler olumsuzluk taşıdığı zaman sapma ve anormalliklerin kendini gösterebildiğini; küfür, saldırı, intihar, depresyon gibi davranış şekillerinin meydana gelebileceğini belirten Doç. Dr. Özbay Güven, ilginç bir örnek olarak Türkiye Kupası maçlarından KocaelisporSamsunspor karşılaşmasını gösteriyor: "Kocaelispor'un l0 üstünlüğü ile devam eden maç edebe aykırı küfürleri nedeniyle hakem Serdar Çakman tarafından tatil ediliyor. Seyircinin olumsuz değerlerle özdeşleşmesi, hakem Serdar Çakman'ın ise hakemlik değerleri ile olumlu özdeşleşmesi açısından güzel bir örnektir."
 <br/>
 <br/>
 Taraftarların takım tutmasını Kişi Küme(takım) özdeşleşmesi olarak tanımlayan Güven, zaman zaman sporcuların mitolojik ve doğal değerlerle de özdeşleşebileceğini örnekleri ile açıklıyor: "Bazı sporcular kendilerine ilham olarak doğadan tipler tespit ederek, onların performans düzeyine erişmek istemişler veya performansları doğal güçleri yüksek olan hayvanlarla özdeşleştirilmiştir. Boksun efsanevi ismi Muhammet Ali Clay'ın 'Kelebek gibi uçar, arı gibi sokarım' sloganı anlamlıdır."
 <br/>
 <br/>
 Güçlü kimlik arayışı
 <br/>
 <br/>
 Özdeşleşmenin sosyolojik yönünü ele alan Dr. Dursun Ayan, özdeşleşmenin insanların güçlü kimlik arayışından kaynaklandığını belirtiyor ve bunun bir tür yabancılaşma olduğunu vurguluyor: "Büyük takımların taraftarının fazla olmasının sebebi de güçlü kimlik arayışındandır. İlkel toplumlarda kendinden geçme, kendine ve çevresine zarar verme dürtüleri vardır. Bizde de maçlardan sonra oluşan gruplar işi dini bir tören havasına çeviriyorlar. Burada yabancılaşma var. İlkel toplumlara özgü davranış şekilleri, mantıklılık öncesi bir hal oluşuyor. Özdeşleşmede aşırılıklar olursa orada artık spordan bahsetmek zor oluyor."
 <br/>
 <br/>
 Olumsuz özdeşleşmenin toplumsal huzur ve barışı tehdit edebileceğini belirten Ayan, sporcuların kendini ortaya koyma biçimi ile toplumun alt kesimlerini olumlu veya olumsuz etkileyebileceğini vurguluyor: "Sporcu, sanatçı, bilim adamı gibi toplumda belirli bir yerde bulunan insanların eylemlerinde, davranışlarında, tutumlarında ortaya çıkan bozukluklar ortalama bir insanın kötü davranışından daha fazla etki yapar. Ünlü sporcularla özdeşleşen kişiler bazen onun iyi gol atması ve tekniği ile de özdeşleşebiliyor; onun sporculuk dışındaki tutum ve davranışlarıyla da. Ünlü bir sporcu ile özdeşleşen kişi, ünlü kişiyi gerekçe göstererek yaptığı kötü davranışı meşrulaştırır."
 <br/>
 <br/>
 Aşırı özdeşleşme şiddet getiriyor
 <br/>
 <br/>
 Spordaki şiddet olaylarının insanların özdeşleştikleri spor dallarında yaşandığına dikkat çeken Doç. Dr. Özbay Güven," Futbol maçlarından sonra kanla biten olaylar meydana geliyor. Niye masa tenisi maçında olmuyor? Şiddet insanların özdeşleştikleri sporlarda oluyor. Futbol artık Türkiye'nin millî sporudur. Ama ata sporu değildir. Türk insanı futbolla özdeşleştiği için, dünyadan dışlanmış olmanın ezikliği ile kendini futbolda başarılı görünce burada özdeşmesini ortaya koyuyor. Mesela güreşte dünya şampiyonu oluyoruz ama aynı heyecan hissedilmiyor. Ulusal bilinç ve heyecan özdeşleşilmeyen sporlarda uyandırılamıyor. Şu anda Türkiye'de manevi bir çöküntü var. Halbuki gururlanmamız gereken büyük başarılarımız var. Sivrilmiş sporcuların peşinde giden bir spor yönetimi sergileniyor Türkiye'de. Bütün yatırımlar buna göre yapılıyor".
 <br/>
 <br/>
 Doç. Dr. Özbay Güven, özdeşleşmenin olumsuz yönüne değinirken devletin de örnek sporcuları tanıtıcı, halka öğretici bir işlevi yerine getirmesi gerektiğini ve bu potansiyelin Türkiye'de mevcut olduğunu söylüyor: "Devlet spordaki kutuplaşmalara zaman zaman gözyumdu. Çünkü futbol sayesinde bugüne kadar bir çok ekonomik, sosyal olay çaktırılmadan atlatıldı. Bugün Türkiye'de özdeşleşilebilecek düzeyde yaşayan sporcu sayısı çok sınırlı. Her dönemde özdeşleşilebilecek sporcular mevcuttur ama günümüzde bunları tanıtıcı hiç bir çaba gösterilmediği için yok gözüküyor. Kültür, Milli Eğitim ve Spordan Sorumlu Devlet Bakanlığı'nın örnek sporcuları tanıtıcı belgeseller hazırlaması lazım'.
 <br/>
</div>


Kaynak: [www.aksiyon.com.tr](http://www.aksiyon.com.tr:80/spor/ben-en-kahraman-naimim_502233), [web.archive.org (arşiv bağlantısı)](http://web.archive.org/web/20150413055622/http://www.aksiyon.com.tr:80/spor/ben-en-kahraman-naimim_502233)
