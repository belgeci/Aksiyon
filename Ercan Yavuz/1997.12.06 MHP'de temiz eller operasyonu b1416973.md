# MHP'de temiz eller operasyonu

*Ercan Yavuz 1997.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Karizmatik lideri Alparslan Türkeş'in vefatından sonra MHP'de iki eğilim başgösterdi.. 18 Mayıs'ta yapılan olaylı kongrede MHP delegesi bu yüzden ikiye bölünmüştü:
  </font>
 </div>
 <div id="newsText">
  <font class="detail-text">
   Tuğrul Türkeş'e yakın olanlar ve ona karşı olanlar... Delege tercihini ikincisinden yana yaptığında olaylar çıktı. Başbuğ'un hatırası henüz sıcaktı ve bu delegeyi duygusal yapmıştı. Yarım kalan kongreye 6 Temmuz'da devam edildi ve Tuğrul Türkeş'e karşı oluşturulan blok Devlet Bahçeli etrafında birleşerek mevcut durumu devam ettirdi. Ancak üç ay sonra MHP'yi Olağan Kongre bekliyordu ve Devlet Bahçeli bu üç aylık süreyi sadece delege bazında yaptığı çalışmalarla geçirdi. Kasım ayında yapılan kongreden de galip çıkan Bahçeli, radikal sayılabilecek kararlarını hayata geçirmek için sıkı bir yönetim listesi oluşturdu. Bunlar 80 öncesi MHP'nin fikir kurmayları, teknokratları, askeri ve sivil bürokrasiden emekli olmuş seçkin kişilerdi.
   <br/>
   <br/>
   Geçtiğimiz hafta görev dağılımı yapan bu kadro MHP'nin yeniden yapılandırılması parti program ve tüzüğünün günün şartlarına uygun hale getirilmesi için kolları sıvadı.
   <br/>
   <br/>
   Ülkü Ocakları'na çekidüzen
   <br/>
   <br/>
   MHP Genel Başkanı Devlet Bahçeli ve ekibinin ilk ele aldıkları konu Ülkü Ocaklarının yeniden yapılandırılması oldu. Ocakların 1980'lerden sonra giderek Genel Merkez'in kontrolünden çıktığı ilk tespitlerden biriydi. Bazı Ocaklarının Genel Merkez'in denetiminden uzak kalmasıyla birlikte yanlış işlere bulaştığı da biliniyordu. Medyanın bazı Ocakları çeksenet mafyası içinde göstermeleri Ülkücü tabanda rahatsızlığa sebep oluyordu. Yeni yönetim Ülkü Ocakları üzerindeki bu olumsuz imajı yoketmek için, radikal sayılabilecek kararları programına aldı. Bu çerçevede, mahallelerdeki Ülkü Ocaklarının sayılarının azaltılması ve feshine kadar gidecek bir çalışma ile Ocakların kontrolü sağlanacak. MHP Genel Sekreteri Koray Aydın'ın "Yanlış iş yapanın üzerine gideceğiz" sözleri bu konudaki kararlılığı ortaya koymaya yetiyor. Ancak, tepkilerden çekinildiği için şimdilik bu çekidüzenin nasıl yapılacağı net bir şekilde ortaya konmuyor. Ülkü Ocaklarının 80 öncesi fikir kulübü, eğitim ve kültürel faaliyet ocakları haline getirilmesi için çeşitli seminer ve konferanslar verilecek. 80 öncesi partide bu görevi yapan parti kurmaylarından bu anlamda istifade edilecek. Eğitim ve kültür faaliyetlerden sorumlu Genel Başkan Yardımcılığı'na Prof. Dr. Enis Öksüz'ün getirilmesi bunun ilk işareti.
   <br/>
   <br/>
   "Ülkücü mafya" ile hesaplaşma
   <br/>
   <br/>
   Yine 80 sonrasının moda deyimlerinden "Ülkücü mafya, Ülkücü mafya babası" gibi kavram ve tanımların MHP ile alakasının olmadığı anlatılacak. Kendisini Ülkücü mafya veya mafya babası diye tanımlayan kişiler deşifre edilecek ve bunların ülkücülükle ve partiyle alakalarının olmadığı kanıtlanacak. Ülkücülükle mafyanın birbirine özdeş kavramlar olmadığını vurgulayan eğitim ve kültür işlerinden sorumlu Genel Başkan Yardımcısı Prof Dr. Enis Öksüz, "Kutsal bir kavram aşağılık bir kavramla yanyana kullanılamaz. Bir insan hem Müslüman hem kafir olmadığı gibi; hem ülkücü hem mafya da olmaz. Ülkücü mafya olmaz. Biz olmadığını iddia ediyoruz. Ama bizim adımızı kullananları da deşifre edeceğiz. Bozkurt yuvasında çakal kalmayacak" şeklinde konuşuyor. Bu arada parti yönetiminde görev alan herkesin hangi işi yaptığı, malvarlığı şeffaf hale getirilecek. Bu konuda zaten kimsenin çekincesi yok. Genel Başkan Devlet Bahçeli yönetimini oluştururken bir hayli dikkatli davrandı. Yine de, MHP'nin çekim merkezi haline getirilmesi için, üst yönetimden başlayarak her kademesi ile şeffaf, ilkeli ve net bir parti olduğu yeniden ortaya konacak.
   <br/>
   <br/>
   Eğitim ve kültürde öze dönüş
   <br/>
   <br/>
   80 öncesi ülkücülüğü ile 80 sonrası ülkücüğü arasında küçük de olsa fark olduğunu kabul eden Prof. Dr. Enis Öksüz, bu kopukluğun giderilmesi için teşkilatlar bazında eğitim ve kültür faaliyetlerine ağırlık vereceklerini söylüyor. MHP'nin yeni dönemde en öncelikli konusu eğitim. Türkİslam ülküsüne uygun güçlü siyaset ve milletle bütünleşme için eğitim çalışmalarına büyük önem veriliyor. Tüm çalışmalar bu iki hedefe göre dizayn ediliyor. Genel Başkan Yardımcısı Sadi Somuncuoğlu MHP'deki beyaz sayfanın başına eğitim çalışmalarını yerleştiriyor: "Önce eğitim, sonra gençlik ve teşkilatların yeniden yapılandırılması. Sağlam bir çekim merkezi haline gelmek için, kendi değer gelenek ve göreneklerimizle yeniden bütünleşerek güçlenmemiz lazım."
   <br/>
   <br/>
   MHP bu anlamda 80 öncesi kullandığı kimi kavramları yeniden tanımlarken kimi kavramları lügatından çıkarıp atıyor. 80 öncesi bir numaralı düşman ideoloji olarak görülen komünizm yerini elbette ki farklı kavramlara bırakacak. Gençliğin yeniden şekillendirilmesini içeren bu uygulama içinde, Türk dünyası, gençlik, Türkiye'nin stratejik konumu, bölücülük gibi kavramlar yeniden tanımlanıp bilimsel temellere oturtulacak. Bu aşamada 80 sonrası MHP'de birbirinden uzakmış gibi gösterilen Türklük ve İslam birbiriyle özdeş ve paralel kavramlar olduğu teşkilatlardaki eğitim ve seminer çalışmaları sırasında yeniden ele alınacak. MHP'nin yeni dönemde üzerinde duracağı en önemli konulardan biri de Türk dünyası. Türk cumhuriyetleri ile bağların güçlendirilip geliştirilmesi, ortak dil kullanımı gibi konularda partinin fikir kurmayları geniş kapsamlı çalışmalar başlatmış durumda.
   <br/>
   <br/>
   Milli Siyaset Belgesine cevap
   <br/>
   <br/>
   MGK tarafından hazırlanan Milli Siyaset Belgesi'nde "Türk milliyetçiliğinin ırkçılığa dönüştürülmek istendiği" şeklindeki ifadelere MHP'de sert tepkiler olsa da, bu iddiaları muhatap kabul etmeyenler de var. Genel Sekreter Koray Aydın da bunlardan biri. Aydın, "Biz onların iddia ettiği gibi antropolojik anlamda değil, etnolojik ve kültürel anlamda milliyetçiyiz" diyerek MSB'nin kendilerini hedef almadığını söylüyor. Genel Başkan Yardımcısı Enis Öksüz ise Milli Siyaset Belgesini "ham bir çalışma" olarak tanımlıyor: "Türk; bir ırkın değil, milletin adıdır. Bu kavram içinde kendini hissedemeyen insanların çığırtkanlığı mevcut. Türk milliyetçiliğini ırkçılık diye tanımlayanlar bu davranışı ile bilgisizliklerini ve gecikmişliklerini ortaya koyuyorlar." Bahçeli'nin yönetimine emekli asker ve emniyet görevlilerini alması da bu anlamda ilginç görünüyor. MHP'nin milliyetçilik anlayışının ne ırkçılığı ne de bölücülüğü içerdiğini belirten Prof Dr. Öksüz, "Bizim milliyetçilik tarifimiz Atatürk'ün tarifinin üstüne çıkmıyor" diyerek MSB'yi hazırlayanları bu görüşlerini gözden geçirmeye davet ediyor.
   <br/>
   <br/>
   BBP ile kısa zamanda bütünleşme
   <br/>
   <br/>
   MHP iç yapısı ve teşkilatlarıyla ilgili yeniden yapılanma çalışmalarının son aşamasında Büyük Birlik Partisi ile bütünleşme var. Genel Başkan Devlet Bahçeli'nin zamanla çözülecek sorunlar arasında gördüğü birleşmenin 1 yıl gibi kısa bir sürede gerçekleşeceği hesaplanıyor. MHP'den kopuşlarla ilgili kimsenin tek taraflı suçlu olmadığını belirten Prof. Dr. Enis Öksüz, "Teşkilatlarımız birleşmeye karşı değil. Kongrede birtakım kendini bilmezler Muhsin Beyi yuhalamış olabilir. Onlar bazı kesimlerin bindirilmiş kıtalarıydı. Birleşmeyi her iki parti tabanının da istediğini biliyoruz" şeklinde konuşuyor. Ancak BBP cephesinde birleşmeye şimdilik sıcak bakan yok. Birleşmenin kolay olmayacağını kabul edenler de var. Partinin ağır toplarından Sadi Somuncuoğlu, birleşmeden önce birleşme metodunun hazırlanması gerektiğini söylüyor: "Birleşmeden maksat büyümekse aceleciliğe getirmemek lazım. Her iki tarafı da rencide etmeyecek şekilde yapılan bir bütünleşmeden sonuç çıkabilir. Bu konudaki üslup ve metod çok önemli. Üslup ahlaklı ve adil olmayı gerektirir. Biz de bunu yapacağız." MHP cephesinde birleşmenin alt yapısı olarak ilk etapta BBP ile seçim işbirliği yavaş yavaş tabana anlatılmaya çalışılıyor. MHP tabanı da birleşmeyi anlamaya ve içine sindirmeye hazırlanıyor....
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3249-mhpde-temiz-eller-operasyonu.html), [web.archive.org (arşiv bağlantısı)](http://web.archive.org/web/20120904083150/http://www.aksiyon.com.tr:80/aksiyon/haber-3249-mhpde-temiz-eller-operasyonu.html)
