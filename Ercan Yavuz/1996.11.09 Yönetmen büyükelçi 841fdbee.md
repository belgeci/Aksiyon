# Yönetmen büyükelçi

*Ercan Yavuz 1996.11.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sovyetler Birliği'nin dağılmasından sonra özgürlüklerine kavuşan Türk cumhuriyetlerinden okumak için Türkiye'ye gelen genç ve güzel bir Kırgız kızı,
  </font>
 </div>
 <div id="newsText">
  <font class="detail-text">
   okul yıllarında yakışıklı bir Türk gencine aşık olur. Bu aşkın ölümsüzleşmesi görünürde mümkündür. Ancak ilişkiler gelişip aileler ve gelenekler araya girince iki genci büyük bir çıkmaz beklemektedir. Gözden ırak olan gönülden uzak olmuştur bir kere. Bir asrı bulan ayrılık çok şeyi  yoketmiştir. Yok olmayanlar yozlaşmış, yozlaşanların yerini öze aykırı değerler işgal etmiştir. Zaman denen acımasız suya kapılıp gidenleri geri  getirmek zordur ama imkansız değildir. Çünkü aşk zamana ve zamanın alıp götürdüklerine karşı koymaktır biraz da.
   <br/>
   <br/>
   Henüz adı konmamış bir filmin teması bu. Oscar'a aday gösterilmiş Kırgız bir yönetmenin son düşü. Ama bu düşün sahibinin üç yıldan beri Türkiye'de yaşadığını duyanlar şaşıracak belki. Oscar'a aday gösterilen "Kurt Sultanı" filminin, Kırgızistan'ın Ankara Büyükelçisi Tölömüş Okayev'e ait olduğunu bileniniz var mıydı yoksa?
   <br/>
   <br/>
   GELENEĞİN DİRENİŞİNİ PERDEYE YANSITTI
   <br/>
   <br/>
   Tölömüş Okayev, 1935 yılında Issık Gölü yakınlarındaki yüksek dağ köylerinden birinde dünyaya gelmiş. l953 yılında Leningrad'daki Sinema Yönetmenleri Üniversitesi Elektroteknik Fakültesi'ne girmiş. Ses mühendisi olmuş. Yönetmenlik ve senaristlik eğitimi de almış. Trauberg, Yutkeviç, Rayzman ve Romm gibi ünlü Sovyet yönetmenlerinden aldığı dersler yeteneklerini ortaya koyması için kafi olunca on dakikalık "Atlar" belgeselini çekmiş. Bununla birçok festivalde ödül kazanmış. Gelenek ve göreneklerine  bağlılığı, milliyetçiliğine olan düşkünlüğü tüm filmlerine öylesine yansımış ki, ilk sanat muhtevalı filmi "Çocukluğumuzun Gökyüzü"nde(1966)  sinema geleceğini tehlikeye atarak Kırgız gelenekleri ile çelişen Sovyet uygulamalarına kafa tutmuş adeta.
   <br/>
   <br/>
   l971 yılında yaptığı Ateşe Tapınma  filminde Sovyetler'e karşı yerli halkın tepkisini dile getirmeye başlayınca 'Demir Pençe' yönetiminden de kendisine tepkiler gelmeye başlamış. 1973 yılında Kurt Sultanı ile bu tepkiler doruğa çıkmış. Bu arada suya sabuna dokunmayan bir film daha yapmış Okayev. 1975 tarihli "Kızıl Elma", Sovyet yönetimine en ağır eleştirilerin yer aldığı "Ulan" için iyi bir altyapı oluşturmuş. Ulan filminde Okayev, Sovyetler'in  Kırgız halkını alkole alıştırışını ve yerli halkın içine düştüğü bunalımın farkında olmayışını anlatmış. Alkolün bir millete verdiği zararları yakından tanıyan bir kişi olarak, alkol tutkusunun artmakta olduğu Türkiye'de bu filmin seyrettirilmesini çok istiyor Okayev.
   <br/>
   <br/>
   l980 yılında yaptığı Altın Sonbahar'da eleştirilerini sürdürünce baskılar  iyice kendini hissettirmeye başlamış. Bunu anlayan Okayev, l984 yılında onu en çok üne kavuşturacak, "Kar Leoparı'nın Soyu" ile yeniden kamera arkasına geçmiş. Film bu kez Kırgız geleneklerinin yokedilişini, yozlaşmasını ve genç kuşakların Kırgızlar'ın en önemli  özelliği olan destanlara yabancılaşma mesajını duyurmuş Sovyet yönetimine. Filmin gerçek adı Beyaz Kar Leoparı'nın Soyu. Çünkü beyaz kar leoparı, soyu tükenmekte olan bir hayvan. Bu film Okayev'e Berlin Uluslararası Film Festivali'nde Gümüş Ayı ödülünü kazandırmış. Sovyetler'in dağılma sinyalleri verdiği dönemde Suriye ve Özbekistan'a giden Okayev, buradaki İslami eserlere ve değerlere ait son filmini yapmış.
   <br/>
   <br/>
   "BAŞARIMI DESTANLARIMIZA BORÇLUYUM"
   <br/>
   <br/>
   Dünyanın en uzun ve en eski destanlarından Manas bin yıllık ömrünü Kırgızlar'ın gelenek ve göreneklerine bağlılıklarına borçludur. Bu uçsuz bucaksız, sulak ve ayaz  ülkenin insanlarının bir diğer özelliği  de özgürlüklerine olan düşkünlüğüdür. Bu anlamda Manas gelenek ve özgürlüğün uyumundan ortaya çıkmış bir başyapıttır. Tölömüş Okayev, Kırgızlar'ın bilim, sanat ve edebiyattaki başarısını destanlara bağlıyor.  Kırgız sinemasının temellerini Genadi Basarev ve Melis Bukeyef'le Moskova'daki Sinema Yönetmenleri Okulu'nda attıklarını anlatan Okayev, "Bu okulu kazanmak kolay iş değildi o zamanlar. Biz arkadaşlarla öyle anlaşmıştık ki her konuda ülkemizi tanıtacak filmler yapacaktık. Başarımızda bu uyumun payı çok büyüktür" diyor.
   <br/>
   <br/>
   Filmlerinde Kırgız geleneklerinden, lirizminden  hiçbir zaman vazgeçmeyen Tölömüş Okayev 10'a yakın sanat filmine ve 20'nin üzerinde belgesele imza attı. Ancak onun tüm filmlerinde genel bir ilke vardı: Her sanat filmi aynı zamanda bir belgesel, her belgesel ise aynı zamanda bir sanat filmi olmalıydı. Bu yönü ona çok şey kazandırdı.
   <br/>
   <br/>
   Dünya sinema eleştirmenlerinin geçtiğimiz yıl yayınladıkları bugüne kadar dünyanın gelmiş geçmiş en iyi yüz filmi listesinde Tölömüş Okayev'in Kızıl Sultan ve Kar Leoparı'nın Soyu filmleri de yer aldı. Okayev bu başarısından dolayı gurur duyduğunu itiraf ediyor: "Hiçbir Türk cumhuriyetinin filmi bu yıllığa girmedi. Bir tek benim filmlerim hariç. Bu benim  ve Kırgız halkı için gurur kaynağı oldu olmasına ama keşke diğer Türk yönetmenlerin de filmleri bu listeye girebilseydi."
   <br/>
   <br/>
   Her filminde Sovyet yönetimini  eleştirmeyi ve meydan okumayı ihmal etmeyen  Tölömüş Okayev, bu dönemde kendisine yapılan baskılara hiçbir zaman boyun eğmediğini, hatta bir ara baskılardan kurtulmanın yolunu milletvekili olmakta bulduğunu söylüyor.
   <br/>
   <br/>
   Türk sinemasının  ve Türk filmlerinin dünyaya açılamamasını sinema okulumuzun olmayışına bağlıyor Okayev: "Sovyetler'de daha l9. yüzyıl başlarında sinema okulları açılmış. Türkiye'de ise yeni yeni açılıyor. Türk sinemasının başarısızlığı işte burada yatıyor bence." Bu kısır döngüden kurtuluş için  ilginç bir formülü de var ünlü yönetmenin: "Tüm Türk yönetmenler biraraya gelmeliler. Çünkü problemlerimiz ortak."
   <br/>
   <br/>
   "ABD FİLMLERİ RUHUMDA TOŞLUK OLUŞTURUYOR"
   <br/>
   <br/>
   Amerikan filmlerine karşı antipatisinin özellikle üzerinde duruyor Kırgız yönetmen: "Hepsinde emperyalist tema var. Benim ruhumda boşluk oluşturuyorlar. Polisiye filmlerinde Vietnam Savaşı'ndan fazla insan ölüyor. ABD'nin parası çok, tarihi yok. Bu yüzden hayal ürünü şeyler yapıyor. Olmayan destanları sebebiyle artık konu bulamayınca yıldız savaşlarına işi döktüler. Türk dünyası potansiyelini biraraya getirirse çok yakın bir gelecekte Oscar adayı filmler çıkarabilir."
   <br/>
   <br/>
   Türk dünyası ile ilgili 10 saatlik bir belgesel yapmanın içinde ukde olduğunu belirtiyor Tölömüş Okayev. Bu belgeselde Türk dünyasına ait ortak gelenek ve görenekleri işlemeyi planlamış bile. Ancak mali imkansızlıklar sebebiyle bunu başaramıyor. Türk dünyasının bu anlamda  biraraya gelmesi durumunda tüm dünyanın hayretle izleyebileceği bir başyapıt ortaya koyabileceklerini belirten Okayev, bu imkanın sağlanması durumunda  diplomatlığa veda edeceğini belirtiyor: "Benim işim sinemacılık, büyükelçilik devletin işi. Param olsa burada bir gün bile durmam. Derhal stüdyomu kurar, çekimlere başlarım" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1926-33-yonetmen-buyukelci.html), [web.archive.org (arşiv bağlantısı)](http://web.archive.org/web/20130603085624/http://www.aksiyon.com.tr:80/aksiyon/haber-1926-33-yonetmen-buyukelci.html)
