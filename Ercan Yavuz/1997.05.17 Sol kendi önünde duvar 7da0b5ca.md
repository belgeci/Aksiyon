# Sol, kendi önünde duvar

*Ercan Yavuz 1997.05.17*

<font class="agenda2NewsSpot">
 "Eskiye, dogmatikliğe dönüş yok. Devrim için değil, yeni bir başlangıç için iktidar olmak istiyoruz. Bir sınıfın partisi olmak değil, herkesi kucaklayıp herkese hizmet etmek istiyoruz."
</font>
<font class="newsDetail">
 İngiliz İşçi Partisi'nin genç lideri Tony Blair, 18 yıllık Muhafazakar Parti iktidarının karşısına bu değişim söylemi ile çıktı. Eğitime, sağlığa daha büyük pay, girişimcilik ve rekabetçiliğin desteklenmesi, suçla mücadele, aile bağlarının güçlendirilmesi, temiz politika, çevreye büyük özen ve belki de en önemlisi halkın inanç ve değerleriyle barışık bir politika... Blair'in zaferinin altında yatan temel gerçekler bunlar. Enflasyon, işsizlik, gelir dağılımı yönünden en şanslı günlerini yaşayan İngiltere'nin aslında Blair'den beklediği pek fazla bir şey yoktu. Blair, İşçi Partisi'nin söyleminde, programında radikal değişiklikler yaptı. Partiyi sendikaların tahakkümünden kurtardı. Özelleştirmeyi kabullendi. Düzenli olarak kiliseye giden ilk İşçi Partisi lideri olmayı göze aldı. Kendi deyimi ile "Kendini yenileyemeyen, toplumu asla yenileyemezdi."
 <br>
  <br/>
  Bu zaferin altında İngilizler'in 18 yıllık Muhafazakar Parti iktidarından bıkmış olmaları ve MP'nin Avrupa ile bütünleşme konusunda ikiye bölünmesi de yatıyor.
  <br/>
  <br/>
  Herkes payını aldı
  <br/>
  <br/>
  Blair'in açık zaferinden tüm dünya kendine pay çıkardı. Dünyadaki bu hızlı değişim üzerine 1979'dan beri doğru dürüst iktidar olamayan Türkiye'deki sol partiler de kendini sorgulamak zorunda kaldı. Devletçi, komutacı, milliyetçi, pozitivist ve tutucu olmakla itham edilen Türk solu; demokrasiyi derinleştirme görevini yerine getirememekle suçlanıyor.
  <br/>
  <br/>
  Ecevit, ilk açıklamasında Blair'in zaferini İngiliz halkının Muhafazakar Parti iktidarından bıkkınlığına bağladı ve DSP'nin Blair'in yaptığı değişimleri 1985'lerde gerçekleştirdiğini söyledi. Bu değerlendirme doğru olsa da eksik yönleri bulunduğunu herkes kabul ediyordu. CHP Genel Başkanı Baykal, Blair'in değişim çizgisini yakaladığını, 24 Aralık seçimlerine "Dünyada yeni sol, Türkiye'de yeni CHP" sloganları ile gittiklerine dikkat çekerek örneklendirdi. Baykal'ın yaklaşımı da eksik bir doğrudan öteye gidemedi.
  <br/>
  <br/>
  Sola çifte darbe
  <br/>
  <br/>
  12 Eylül İhtilali ile askerler tarafından şekillendirilen siyaset arenasına iki parti halinde çıkan Türk solu, 1980 sonrası ikinci ve büyük darbeyi Sovyetler Birliği'nin dağılmasıyla yedi. Sol partiler, uzunca bir süre yıkılanın bir ideoloji değil kötü bir model olduğunu anlatmaya çalıştı. Türk solu bu zor dönemi atlattıktan sonra, kendi içinde mücadeleye başladı. SHP ile CHP'nin birleşmesinden sonra dışarda kalan DSP ile solun diğer partisi arasındaki fark iyice belirginleşmeye başladı. Ecevit, DSP'yi solun birinci partisi yapmayı başardı ancak tek başına iktidar veya ana muhalefet partisi olması için büyük çaba sarfedilmesi gerektiği ortaya çıktı. Solun iktidar olamamasını bölünmüşlükle açıklayan kesimler Ecevit'e büyük baskı yaptılar. Ecevit geri adım atmadı, atması da mümkün görünmüyor.
  <br/>
  <br/>
  Bir süre önce DSP'deki antidemokratik uygulamaları gerekçe gösterekek partiden istifa eden İstanbul Milletvekili Cevdet Selvi, solun yediği çifte darbenin bugünkü sıkıntının temeli olduğunun altını çizerken, "Türk solunun iktidar olması için Türkiye'de her türlü şart var. Ama bunu yapamıyor. Dünyanın hiçbir yerinde görülmeyen milli gelirdeki adaletsizlik, işsizlik, enflasyon bizde var. DSP'nin ilke ve programı Türk solunu iktidara taşır ancak önce biraraya gelmek lazım" diye konuşuyor.
  <br/>
  <br/>
  Çetin: "Değişime fırsat kalmıyor"
  <br/>
  <br/>
  CHP eski Genel Başkanı Hikmet Çetin de Türk solunun iktidardan uzak kalmasını 12 Eylül'den sonra oluşan yapay siyasi yığınağa bağlıyor. Ancak Çetin, Türk solunun, yapay ortamda dünyadaki değişimi yakalama yerine iç kavgalara devam ettiğine dikkat çekiyor: "Türk solu birleşme tartışmasından kurtulup, programını gözden geçiremiyor ki. Çağın gerektirdiği değişiklikler de yapılamıyor tabii. Bu yüzyılda devletçiliği savunmanın mantığı yok. 24 Aralık'ta CHP de söylemini değiştirdi. Ancak bunu iyi anlatamadı. Halkın isteklerini iyi yakalayıp anlatmamız lazım" diyor.
  <br/>
  <br/>
  Tony Blair'in yaptığı radikal değişiklik, Türk solunda oldukça farklı yorumlara da sebep oldu. Bülent Ecevit, Blair'i sol söylemlerle iktidara gelmemekle suçladı. Belki Ecevit bu değişimi 1985'lerde geçirmiş olmasının etkisi ile söylüyordu bunu. Ulusal solculuğu sebebiyle Ecevit'i ilk etapta MHP lideri Türkeş'ten farklı olmamakla suçlayan eski CHP'liler; "İnançlara saygılı laiklik" anlayışından dolayı da ağır eleştiriler yöneltiyorlar. DSP İzmir Milletvekili Prof Dr. Şükrü Sina Gürel, Blair'in sol söylemlerle iktidara gelmediğine dair iddialara " Çağdaş değişimin gereği" diye cevap veriyor. Gürel, İngiliz İşçi Partisi ile Türk solunu kıyaslamanın mümkün olmadığını belirterek, "İİP ekonomik ve toplumsal politikalarında büyük değişim yaptı. Ve bu politikalarda önemli değişiklikler yapmayacağını vadetti. Dolayısıyla bu Blair'in başarısı İngiliz solunun başarısı mı, sonu mu sorusunu akla getiriyor. Ancak dünya gelişiminin bu yönde olduğu gerçek. DSP programında bunların hepsi var. Bunlar aslında gerçek demokratik sol ilkeler. Bence, artık solun genel ilkelerini değiştirmek yerine, geliştirip herkese daha iyi anlatması gerekli" şeklinde konuşuyor.
  <br/>
  <br/>
  Solcu dindar olmaz mı?
  <br/>
  <br/>
  DSP milletvekillerinin birçoğu solun iktidar olamamasını, beklenen performansı gösterememesini SHP'nin yerel yönetimlerdeki başarısızlığı ile açıklıyor. DSP Ankara Milletvekili Aydın Tümen, Türk seçmeninin sola l989 yerel seçimlerinde büyük bir kredi verdiğini ancak bu kredinin kötü kullanılması sebebiyle toplumun sosyal demokrasiye olan ihtiyacını törpülediğini iddia ediyor: "Türkiye'de sol hâlâ bir çekim merkezi olabiliyorsa, bu tamamen DSP'nin ve Sayın Ecevit'in kullandığı söylem ve programdan kaynaklanmaktadır. DSP'nin sorunlara yaklaşımı, kullandığı söylem halka iyi anlatıldığı takdirde solun önü açılacaktır. Bizdeki sol anlayış ve yaklaşım maalesef yıllarca yanlış anlatılmıştır. Bir solcunun ulusalcı olamayacağı, dinine bağlı olamayacağı gibi önyargılar vardı. Ama Ecevit önderliğinde DSP, bu çağdışı sağlantılardan kurtulmuştur."
  <br/>
  <br/>
  Edirne Bağımsız Milletvekili Erdal Kesebir, Türk solunun, İngiltere'de olduğu gibi 18 yıl beklemeden iktidar olma şansını yakaladığını ancak, SHP'nin bu şansı iyi kullanamadığını söylüyor. Ecevit'in İngiliz İşçi Partisi lideri Tony Blair'den önce soldaki değişim ve reformu yakaladığını da vurgulayan Kesebir, "Bugün CHP özelleştirmeye karşı mıdır değil midir, belli değil. Ancak DSP'nin programında bu değişim olmasına rağmen Ecevit'i aşamamaktadır. Artık DSP'nin Ecevit'i aşması gerekiyor. Solun yeni umudu DSP, orada tıkanmıştır. Ecevit, Ecevit'e rağmen aşılamaz. Ancak Sayın genel başkanımız bize güvenmeli. Onun ilkeleri doğrultusunda, onun yakaladığı programla solu iktidar yapabiliriz" iddiasını tekrarlıyor.
  <br/>
  <br/>
  Baykal'ın özrü yeterli olmadı
  <br/>
  <br/>
  CHP'nin SHP ile birleşmesinden sonra, genel başkanlığa seçilen Deniz Baykal, SHP'nin yerel yönetimlerde ve DYP koalisyonundaki kötü icraatlarından dolayı, Türk halkından özür dilemek zorunda kaldı. Sol seçmen, Baykal'ın özrünü samimi bulmamış olacak ki, 24 Aralık seçimlerinde CHP'yi az daha barajın altına itecekti. Baykal, Blair'in zaferinden sonra bugüne kadar tartışılmayan CHP'nin altı okunu bile bir anlamda tartışmaya açtı. Baykal bir değerlendirmesinde, "Din karşısında olumsuz tavır içinde bir parti görüntüsü yanlış. Tıpkı devletleştirmeci, pazar ekonomisine karşı çıkan parti imajının yanlışlığı gibi.." Baykal sol partilerin sıkıntısını da iki ana maddeye bağlıyor: "Solla ilgili iki mitin ortadan kaldırılması gerekiyor. Birincisi solun üretimle ilgisiz sayılması, ikincisi ise; din."
  <br/>
  <br/>
  CHP'nin Deniz Baykal liderliğinde, önemli bir değişim sürecine girdiği ve bunu bir nebze olsun gerçekleştirdiği bir gerçek. Baykal'ın Blair çizgisine yakınlaşma çalışmalarına rağmen parti içinde bu değişime karşı çıkanların, ayak uyduramayanların olduğu da bir gerçek. CHP İstanbul Milletvekili Altan Öymen de, Türk solunun 1980'den sonra sürekli iktidardan uzak kalmasını soldaki bölünmüşlüğe bağlayanlardan; "1983'ten sonra birarada olmaları gereken, birbirlerine benzeyen partiler ayrı ayrı kaldı. Zaman zaman üç parti, zaman zaman iki. CHP l996 seçimlerine yeni bir program ve söylemle girdi. Ancak bu programı yeterince anlatamadı. Bu saatten sonra geçmişe dönük tahliller yapmanın anlamı yok. Solda bir kıpırdanma olduğu var. Ancak aşılması gereken epey yol var. Partinin ve örgütün yapması gereken işler var. CHP'yi şimdi bu görev bekliyor."
  <br/>
  <br/>
  Ecevit, sol ve Blair
  <br/>
  <br/>
  Bülent Ecevit liderliğinde 12 Eylül'den sonra zor şartlarda, farklı bir politika güden DSP, solun birinci partisi olana kadar söyleminde ve programında ısrarcı oldu. Ecevit'in 1971'den beri olgunlaştırarak şekillendirdiği Türkiye'nin gerçeklerine, kültür, gelenek ve göreneklerine ters düşmeyen ulusal, milliyetçi sol söylemi DSP'yi 24 Aralık seçimlerinde solun birinci partisi yaptı. Ancak, örgütlenme ve parti içi demokrasi zaafları sebebiyle DSP, beklenen başarıyı tam olarak gösteremedi. CHP ile kıyaslanmayacak kadar önemli bir değişimi gerçekleştiren Ecevit, Türkiye gerçeklerine özgü, demokratik sol anlayışıyla, eski CHP'liler tarafından ağır eleştirilere muhatap olmaya devam ediyor. Ecevit'in iki sol parti arasındaki farkı anlatırken seçtiği cümlelerin Blair'in zaferinin ardında yatan cümlelerle benzerliği ise dikkat çekiyor. Ancak, Ecevit'in sıkıntısı parti söylem ve programından değil, örgütlenme ve parti içi demokrasi anlayışından kaynaklanıyor.
  <br/>
  <br/>
  Türk solu için farklı bir söylem ve üslubu ilk dile getirenlerden CHP eski Genel Sekreteri Ertuğrul Günay, Türk solunun 12 Eylül ihtilalinden sonra iktidar, hatta ana muhalefet partisi olamamasını şu şekilde özetliyor: "Demokratik Sol Parti'nin ciddi demokratik sorunları var. CHP'nin ise halkla kaynaşma ve diyolog sorunu. Yani birinin adında demokrasi var, demokratlık yok. Diğerinin adında halk var ama arkasında halk yok. Söylem ve örgütlenme yapısı ile her iki parti de halkın önünde bir köprü oluşturmuyor. Bir duvar oluşturuyorlar. İngiliz seçimlerini de yakından izleseler, daha bir fırın ekmek yemeleri gerekiyor."
  <br/>
 </br>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-2588-33-sol-kendi-onunde-duvar.html), [web.archive.org (arşiv bağlantısı)](http://web.archive.org/web/20120122043959/http://www.aksiyon.com.tr:80/aksiyon/haber-2588-33-sol-kendi-onunde-duvar.html)
