# "Büyükler bizden çok çeker"

*Ercan Yavuz 1998.03.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cok değil, iki hafta önce Trabzon'da Türk futbol tarihinin en ilginç maçlarından biri oynandı. Trabzonspor, tarihinde ilk defa kendi sahasında bir takımdan 5 gol yemişti.
  </font>
 </div>
 <div id="newsText">
  <font class="detail-text">
   Trabzonspor'a bu tarihi hezimeti yaşatan takım, kaptanlığını eski bir Trabzonsporlu Metin Diyadin'in yaptığı Gençlerbirliği'ydi. Metin Diyadin, 1969 yılında Trabzon'da doğmuş, aynı takımın minik, genç yıldız, PAF ve profesyonel takımında (iki maç) oynamış bir isimdi. 54'lük bu yenilgi Trabzonspor'un şampiyonluk yolunda aldığı en önemli yaralardan biri olarak kabul edildi.
   <br/>
   <br/>
   Başkent'in güçlü temsilcisi Gençlerbirliği'nin tarihini yazanlar Metin Diyadin faktörünü hiç bir zaman gözardı etmeyecek. Karadeniz'in bu hırslı çocuğu, 1994 yılında Gençlerbirliği formasının kendisine haram edildiği bir dönemde kendi isteğiyle de olsa Denizlispor'a kiralık gönderildi. Aynı yıl müthiş bir performans göstererek UEFA Kupası düşleri kurmaya başlayan Gençlerbirliği, kendi evinde Denizlispor'la karşılaşıyordu. Başkent ekibi bu maçı kazandığı takdirde UEFA Kupasına gidecekti. Ancak aynı Metin Diyadin dakikalar 80'i gösterdiğinde sahneye çıkıp, Ankara takımını bu düşten mahrum etti.
   <br/>
   <br/>
   Tam bir Karadeniz uşağı
   <br/>
   <br/>
   Metin Diyadin, 1969 yılında Trabzon'da dünyaya geldi. Babası Erdoğdu Diyadin, Trabzonspor kurulmadan önce şehrin takımı görünümündeki İdman Ocağı'nda futbol oynuyordu. Sonraki yıllarda unutulmaz hakemler arasındaydı. Amcası Selahattin Diyadin yıllarca Erzurumspor forması giymiş profesyonel bir futbolcuydu. Metin dünyaya geldiğinde, amcası ona Türk futbolunun unutulmaz ismi Metin Oktay'ın adını verdi. Sadi Tekelioğlu tarafından yetenekli bulunan Metin, 1981 yılında Trabzonspor alt yapısında futbola başladı. 1988 yılına kadar bu takımın minik, genç, yıldız ve PAF takımlarında forma giydi. Aynı yıl Trabzonspor Teknik Direktörü Metin Türel tarafından Hami, Okan ve Soner'le birlikte profesyonel takıma alındı. Ancak, Metin'e bir tek Samsunspor ve Denizlispor maçlarında forma giymek nasip oldu. A takıma alınmasına rağmen mukavele imzalanmayan Metin, aynı yıl Gazi Üniversitesi Beden Eğitimi ve Spor Yüksekokulu'nu kazanınca, onun Ankara günleri başladı. Metin'in "Bana herşeyi o öğretti" dediği Sadi Tekelioğlu, genç oyuncusunun futbol hayatını sürdürebilmesi için Ankara takımlarıyla temasa geçti. Akla ilk gelen takım Ankaragücü'ydü. Ama olmadı. Gençlerbirliği ise aynı sezon ikinci lige düşmüştü. Gençlerbirliği, daha Trabzonspor'daki günlerinden Metin'i takibe almıştı.
   <br/>
   <br/>
   Aynı sezon Gençlerbirliği'nin müthiş bir performansla tekrar 1. lige çıkmasıyla birlikte Metin'in de yıldızı parlamaya başladı. 6 yıl istakrarlı bir şekilde formasını kimseye kaptırmadı. Kona, Moshoeu ve Khuse'li Afrikalı yıldızlarıyla başarılı bir sezon geçiren Gençlerbirliği'nde forma savaşı da başgösterdi. Tarık isimli genç bir yıldız takımdaki problemin göbeğindeydi. Teknik yönetimin Tarık'tan yana tavır almasıyla birlikte Metin Diyadin 6 yılını verdiği takımdan kendi isteğiyle ayrılmaya karar verdi. Kulüp Başkanı İlhan Cavcav'a durumu izah etme gereği bile duymadı. "Sezon sonunda her şeyi anlarsınız" dedi ve Denizlispor'a gitti. Sezon sonunda hem Tarık, hem de Teknik Direktör Zafer Göncüler Fenerbahçe'nin yolunu tutmuştu bile. Onun Tarık'la bir problemi de yoktu. Üstelik Kayserispor maçında formasını Tarık'a kaptırınca uğur getirir gerekçesiyle kramponlarını da ona giydirerek motive etmişti. Cavcav, Metin'in ne demek istediğini anlamış, sezon sonunda bu cefakar futbolcusunu tekrar takıma çağırmıştı.
   <br/>
   <br/>
   "Futbol kariyerimde ve kişiliğimdeki en önemli dönüm noktası.." olarak nitelendirdiği Denizlispor günlerinden sonra futbolseverler bambaşka bir Metin Diyadin'le karşılaştı. Hırslı, hırçın ve tam bir istikrar sembolüydü artık. Tarihin garip bir cilvesi, Tarık faktörü yüzünden Denizlispor'a gönderilen Metin'e karşılık Gençlerbirliği'ne Tarık'ın takasını önerdi. Denizli günleri Metin'in fazlasıyla zoruna gitmişti. Ancak Metin Denizlisipor'da gördüğü ilgiyi de inkar etmiyor: "Denizli'de futbol olarak da, kafa olarak da aşama yaptım. Uzun süre bir takımda kalınca kendini oranın çocuğu gibi hissediyorsun. Bu yanlış. Futbol profesyonellik gerektiriyor. Denizli'ye gitmeden önce gösterdiğim hissiyata karşılık alamadım. Duygularının, düşüncelerinin karşılığını alamıyorsunuz. Denizli'ye gitmeden önce bende sahiplenme duygusu vardı. Ama artık profesyonelim."
   <br/>
   <br/>
   Dile kolay, tam 10 yıl bir takımın formasını giymek. Metin Diyadin, Başkan Cavcav, yönetici Zeki Ünaldı ve Oktay Arıca'dan sonra Gençlerbirliği'nin halen kulüpte bulunan en eski isimlerinden biri. 10 yıl boyunca bu istikrarı göstermek her futbolcuya nasip olmayacak bir şey. Metin, istikrarının sırrını soranlara heyecanından bahsediyor: "Hiç bir zaman heyecanımı kaybetmedim. Her maça futbola yeni başlıyormuş gibi heyecanla çıkıyorum. Hırsımı hiç bir zaman kaybetmedim. Ben yaradılıştan hırslıyım. Heyecanımı kaybedersem futbolu bırakırım."
   <br/>
   <br/>
   Gençlerbirliği'nin ve Metin'in büyük maçlardaki hırsı çok kişiyi hayrete düşürecek cinsten. Seyirci yönünden bir hayli sıkıntılı olan Gençlerbirliği'nde futbol oynamanın zorluğunu ilginç örneklerle açıklayan Metin Diyadin, "Ben seyirciye karşı oynamaya bayılıyorum. İster kendi seyircim olsun, ister rakip takımın. Öyle bir hale geldim ki, stadı dolu gördüğüm zaman coşuyorum, boş gördüğüm zaman motivasyonum kayboluyor. O zaman stadı dolu hayal ederek futbol onmaya çalışıyorum. Kendimi inandırdığım zaman başarılı oluyorum. İnandıramazsam, performansım düşüyor. 10 yıl heyecanını kaybetmeden ancak büyük takımlarda futbol oynanabilir. Çünkü onların arkasında milyonlar var, para var. Bizde ikisi de yok. Allah'a şükür ki bir tek hırsımız var" diyor.
   <br/>
   <br/>
   Metin Diyadin, Gençlerbirliği forması altında 10 yıl boyunca çok önemli başarılara imza attı. Onun kaptan olarak çıktığı bir çok maçta Gençlerbirliği, 4 büyüklere inanılmaz mağlubiyetler tattırdı. Gençlerbirliği, üç büyüklere en fazla futbolcu transfer eden bir okul oldu. Büyük takımlar kendilerine gol atan, yıldızı parlayan herkesi transfer listesine aldı; bir tek Metin ve Erkan'ı kimse dikkate almadı. Ama onlar takımdan kim giderse gitsin, büyük takımları yenmenin zevkini unutmamaya çalıştı ve bunu başardı. Başkan İlhan Cavcav, hırsları ve inançları yüzünden bu iki futbolcusunu kaybetmemek için her yolu denedi.
   <br/>
   <br/>
   Metin Diyadin, 7 milyar gibi küçük bir rakama büyük takımların 100 milyarlar vererek oynattığı futbolculardan çok daha üstün bir performans sergiledi yıllar boyunca. Gözü hiç bir zaman yüksek paralarda değildi. Ancak Diyadin, artık bir karar almış durumda, "Bundan sonra gerçek değerimle oynamak istiyorum" diyor: "Erkan da, ben de çok küçük paralara futbol oynuyoruz. Biz tamahkar insanlarız. İnsan elbette fazla kazanmak ister ama ben fazla kazanmak istemiyorum. Değerim kadar para almak istiyorum. Çok para kazanan futbolcuların halini görüyoruz. Bu paraları nerelere harcadıklarını da görüyoruz. Başkasının ne aldığı beni ilgilendirmiyor. Ben kendi değerimce kazanmak istiyorum. Bazı şeyler kısmettir. Allah neyi nasip ederse onu yersiniz. Allah yiyeceğim parayı bana nasip etsin."
   <br/>
   <br/>
   Para yönünden biraz olsun rahatsız olan Metin hemen akabinde kulübünün de hakkını vererek, "Gençlerbirliği'nde az paralar aldım ama o paraların her zaman hayrını gördüm. Hayrını görmediğim parayı Allah nasip etmesin" hatırlatmasında bulunuyor.
   <br/>
   <br/>
   "Yabancı hoca bizi anlamıyor"
   <br/>
   <br/>
   Metin Diyadın, 10 yıllık profesyonel futbol hayatı boyunca sayısız hoca ile çalıştı. 10 yıllık tecrübeden sonra Metin yabancı hocalarla ilgili ilginç bir sonuca varmış kendince. Metin'e göre; yabancı hocaların Anadolu takımlarına fazla bir katkısı bulunmuyor. Çünkü Anadolu takımlarında top koşturan futbolcular büyük paralar veya seyirci desteği olmadığı için sadece iyi motive edildiği takdirde başarılı oluyorlar. Yabancı hocalar da iyi Türkçe bilmedikçe bunu başaramıyor.
   <br/>
   <br/>
   Metin takımının sezon sonuna kadar 4 büyüklere yeni sürprizler yapmaya devam edeceğinden emin. Ancak sezon sonunda üç büyüklerden teklif alması durumunda Gençlerbirliği'nden ayrılmayı da düşünüyor. "Gençlerbirliği'nde gerçek değerim üzerinden para alamazsam..." ön şartı ile önümüzdeki sezon Trabzonspor, Fenerbahçe ve Beşiktaş'tan teklif alması durumunda gidebileceğinin ipuçlarını veriyor. 'Neden G. Saray yok?' sorusuna cevabı ilginç; "Orada benim mevkimde başarılı isimler var." Bizden söylemesi, bu Metin Gençlerbirliği'nde kaldıkça daha çok büyüklerin canını yakacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3554), [web.archive.org (arşiv bağlantısı)](http://web.archive.org/web/20140617181541/http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3554)
