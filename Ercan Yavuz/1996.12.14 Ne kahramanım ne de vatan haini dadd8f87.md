# Ne kahramanım ne de vatan haini

*Ercan Yavuz 1996.12.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Vatan hainliği ile kahramanlık arasındaki  ince  çizgide  kısa bir yolculuğa çıkan  Fethullah Erbaş,  PKK'nın rehin aldığı  altı askerle birlikte Habur sınır kapısından  Türkiye'ye girdiğinde
  </font>
 </div>
 <div id="newsText">
  <font class="detail-text">
   sözünü yerine getirmiş olmanın mutluluğu okunuyordu yüzünde.  Asker analarının sevinç  gözyaşlarını görünce  gözleri  dolmuştu. " Artık ölsem de gam yemem" diye geçirdi içinden. Erbaş, rehin askerleri kurtarmayı kendine görev sayan  ve bölgeyi de iyi tanıdığı için yola erken koyulan biriydi.
   <br/>
   <br/>
   İlk seyahatinde PKK bayrağı altında  fotoğraf  çektirdiği ve kıta denetlediği için  vatan hainliği ve bölücülükle suçlandı Fethullah Erbaş.  Türkiye'ye döndüğünde PKK söz verdiği gibi iki  eri serbest bıraktı bırakmasına ama, altı asker PKK kamplarında kaldığı sürece  Erbaş'ın  ilk girişimi hiçbir zaman başarı sayılmayacaktı. Hatta milletvekili olarak kamplara gidip PKK bayrağı altında fotoğraf çektirdiği için hakkında soruşturma açılmasını  isteyenler çıktı. Eleştiri oklarının had safhaya ulaştığı günlerde  " Gerekirse bir daha giderim" dedi.  Ciddi ciddi ikinci seyahatin  hesaplarını yapmaya başladı.  Ancak yeniden başarısız olduğu takdirde  başına geleceklerin de farkındaydı. Bir yanda rehin askerlerin ailelerinin baskısı, bir yanda  vatan haini ve bölücülük suçlamaları. İyice köşeye sıkışmıştı Erbaş.
   <br/>
   <br/>
   Fethullah Erbaş'ın  başlattığı şahsi girişimden kendi adına bir hayli memnun kalan PKK, Erbaş'ın Türkiye'ye döndükten sonra   göğüslemek zorunda kaldığı eleştirileri yakından izliyordu. PKK, Fethullah Erbaş' ı arayarak  rehin askerleri gelip teslim almasını istedi. Erbaş, sevinçli ve şaşkındı. Hiç kimseye haber vermeden alelacele yola koyuldu. Ama bu kez tedbir almaya özen gösterdi. Askerleri, PKK'nın  teslim edeceği kamp yerine başka bir yerden teslim alacağını bildirdi arayanlara.
   <br/>
   <br/>
   Fethullah Erbaş  geçen hafta  kimseye haber vermeden  İnsan Hakları  Derneği Başkanı Akın Birdal ve MazlumDer İzmir Şube Başkanı Av. Halit Çelik'le birlikte K. Irak'a gitti. Erbaş'ın  seyahati oldukça kısa  sürdü ve Tuncay Kavakoğlu, Ramazan Çelik, Tevfik Öztürk, İbrahim Yaylalı, Hakan Pusat ve Sedat Ağca'dan oluşan altı rehin  asker ailelerine kavuştu. İlk seyahatinde  tedbirsiz olduğu için ağır eleştiriler alan Erbaş bu kez de  rehin askerleri almak için  imzaladığı tutanak yüzünden eleştirildi. Kısaca, Erbaş, ne yapsa yaranamıyordu. Ancak Meclis'e geldiğinde  tam bir kahraman gibiydi. Tek tük eleştiri olsa da  Erbaş'ı tebrik etmeyen yoktu. Vatan hainliği ile  kahramanlık arasında gidip gelen Erbaş,  düşüncelerini AKSİYON'a anlattı.
   <br/>
   <br/>
   Düne kadar haindiniz. Oysa bugün kahraman gibi karşılandınız. Ne hissediyorsunuz?
   <br/>
   <br/>
   Ben ne kahramanım, ne de vatan haini.  O askerleri kurtarmak herkesin görevidir. Vatan hainliğine gelince; bu dünyada hiç kimsenin vatanını, milletini, dinini benim kadar sevebileceğine inanmıyorum. Ülkemi, insanlarımı çok seviyorum. Sevdiğim için  çözüm arıyorum.
   <br/>
   <br/>
   Diğerleri en kolay yolu seçiyorlar. Öldürmeyi çözüm yolu olarak görüyorlar. Ölürse ölsün diyorlar. Ben bir kişinin tırnağının ucuna bile zarar gelmesini istemiyorum. Vatanseverlik  falan filan diyorlar. Bunlar ucuz kahramanlıklar. Ben aslen Türküm, bundan da bir aşağılık veya yükseklik duygusu duymuyorum. Allahım beni böyle yaratmış. Öbür tarafta benim ifademi Türk olduğum için almayacak, Müslüman olduğum için alacak. Allah'ın kitabına göre sınava çekileceğim. Irkıma göre değil. Zaten benim milliyetimi belirleme  şansım da yok. Cenabı Allah beni böyle yaratmış. Beni Müslümanlık'la şereflendirmiş. Bununla gurur duyarım.
   <br/>
   <br/>
   Bölge milletvekili olmanın ve bölge insanını iyi tanımanın bu girişiminize katkısı var mıydı?
   <br/>
   <br/>
   İnsanları tanımak çok önemli. Ülkemin her yanı ile bağlantım var. Ülkemin her yanını canım gibi seviyorum. Vatan millet edebiyatı yapanları çok gördük. Onlar diyor ki, bölünmez bütünlük. Hangi bölünmezlik, hangi bütünlük? Bütünsek zaten bölünmeyiz. Bölünebilme tehlikemiz varsa zaten bütün değilizdir.  Çünkü bütünün bölünmesi zaten mümkün değil.
   <br/>
   <br/>
   Habur sınır kapısından girdikten sonra "Sivil ve demokratik kuruluşlar başlatılan bu diyaloğu sürdürdükleri takdirde  nihai çözüm sağlanır" dediniz. Nihai çözümden kastınız siyasi çözüm mü?
   <br/>
   <br/>
   Türkiye'de kimin ne istediği belli değil. Herkes birbirini öldürüyor. Yani biliyor musunuz PKK şu anda niye adam öldürüyor? Özgürlük mücadelesi için mi öldürüyor? Ben de orada sordum: 'A beyinsiz herifler, siz bu ülkenin parçalanmasını mı istiyorsunuz?' dedim. 'Kim parçalamak istiyor? Biz asla parçalanmasını istemedik ve istemiyoruz da' dediler. Hiç kimse parçalanmaktan, bölünmekten yana değil. Bazıları da 'Yok onlar ülkeyi bölmek istiyor. PKK bağımsız bir devlet kurmak istiyor' diyorlar. PKK'lılara sorduğumuzda 'Hayır, öyle bir niyetimiz yok' diyorlar. Zübeyr Aydar'a söyledim, "Kardeşim siz bizim ülkemizi bölüp parçalamak istiyorsunuz. Niye istiyorsunuz bunu?" dedim. O da bana dedi ki " Kim parçalamak istiyor? İstanbul dururken, İzmit dururken, Antalya dururken ben Şemdinli'nin dağlarını ne yapayım.? Biz Türkiye'nin tamamına  talibiz ve birlik ve beraberlik içinde  yaşamak istiyoruz" dedi.
   <br/>
   <br/>
    Çözüm ne olabilir?
   <br/>
   <br/>
   Bakın bir tek sözle  altı askeri kurtardık. Ben hayatım boyunca belime silah bağlamadım. Kimseye de bir fiske vurmuş değilim. Ben sadece bir sözle sekiz askeri aldım getirdim. Peki bu diyalog biraz daha ileri götürülse, gelin arkadaşlar ne istiyorsunuz dense, ne olur?  Sadece PKK ile konuşulsun demiyorum. Bu sorunu çözmeye kim yakınsa onunla konuşulsun.
   <br/>
   <br/>
    Sivil ve domokratik kuruluşlar bu girişimi başlatırsa veya sizin başlattığınız girişimi sürdürürse nihayi çözüm sağlanabilir mi? Askerlerin tavrı ne olur?
   <br/>
   <br/>
   Efendim her şeyi askerlere havale etmeyin. Askerin görevi vatanı korumaktır; korurken de gerekirse öldürmektir. Başka yolu yoktur bunun. Sen askere öldür dersin, öldürür.  Bu nedenle askere havale etmenin bir manası yok. Sivil örgütlerimiz çok zayıf ve çok cılız. Güçlü olsa bu girişim başlatılabilir.
   <br/>
   <br/>
   Başlattığınız girişimi hükümet sürdüremez mi? Siz de bu hükümetin bir temsilcisi değil misiniz?
   <br/>
   <br/>
   Ben hükümet değilim. Benim partimin görüşleri ortadadır. Dördüncü kong- rede  kamuoyuna deklare ettiler zaten. Hükümetin ve partimin görüşlerini resmi belgelerden okuyacaksınız. Bağlantıyı, uzlaşmayı sağlayacak sivil örgütlerimiz çok zayıf diyorum. Bunların güçlü olması lazım. Bu diyolog sürecinin başlatılması lazım. İki kişi dövüşüyor, kimse araya girip barıştırmaya çalışmıyor. Şu anda Van'da bir milyona yakın insanım aç açıkta dururken burada ahkam kesmenin bir manası yok.
   <br/>
   <br/>
   Başbakana  seyahatiniz hakkında bilgi vermediniz,  nedeni neydi?
   <br/>
   <br/>
   Ne giderken, ne de dönerken kimseye haber vermedim.  Giderken söyleseydim bana gitme derdi. Ama haber vermeden gittiğimde  Hoca bana niye haber vermedin derse 'acele oldu' derim. Hoca'yı severim. Kıramayacağım tek insandır. Bu yüzden sözünden de çıkmam.
   <br/>
   <br/>
     Askerleri devralırken tutanak imzaladınız. Bu tartışılmaya başlandı. Başınızı ağrıtacak gibi.
   <br/>
   <br/>
   Tutanağı imzalamasam askerleri vermeyecektiler. Al kardeşim,  bu altı askeri  sana sapasağlam teslim ediyoruz. Sen de teslim aldığına dair şuraya imza at dediler. Ben de attım. Üstelik bir milletvekili olarak değil, Fethullah Erbaş olarak attım.
   <br/>
   <br/>
   İlk seyahatinizden sonra büyük bir eleştiri aldınız. Hakkınızda dava bile açılmak istendi. Buna rağmen ikinci seyahatinize çıktınız. Çekinmediniz mi?
   <br/>
   <br/>
   Ben Allah'tan başka kimseden korkmam. Canı veren de, alacak olan da Allah'tır. Ben Fethullah Erbaş olarak asker ailelerine söz verdim. Çocuklarınızı kurtaracağım dedim. Erkek adam söz verdiği zaman sözünü  yerine geirmek zorundadır.  Ben de o sözümü tuttum. Ben, öleceğimi bilsem verdiğim sözü yerine getiririm. Çok şükür  getirdim de.
   <br/>
   <br/>
   Size yönelik en büyük eleştirilerden biri de devletin onurunu ayaklar altına aldığınıza dair. G. Doğu'da 10 binden fazla insan öldü. Altı asker için devletin onurunu zedeledi" diyorlar.
   <br/>
   <br/>
   Devletin onurunu kurtarmak, ayakta tutmak için daha kaç can verilmesi, kaç askerin ölmesi lazım? O altı askerin PKK'nın elinde kalması devletin onurunu zedelemiyor mu? Soruyorum zedelemiyor mu? ABD  Kartalkaya'da kaybolan bir vatandaşını kurtarmak için ülkeleri ayağa kaldırıyor. Modern  devlet anlayışı budur. Tek bir vatandaşının bile burnunun kanamaması için   elinden geleni yapan devletler gerçek devlettir ve onurlu devlettir.
   <br/>
   <br/>
   DGM'nin hakkınızda dava açabileceği söyleniyor.
   <br/>
   <br/>
   Açsınlar. Ben hesabımı vermeye hazırım.  Ben vatanımı, milletimi satmadım. Ne yaptım? Altı askerimizi alıp ailelerine kavuşturdum. Bu benim milletvekili olarak değil vatandaş olarak görevimdi. Ben bu görevi yerine getirdim.  Bunun hesabını da veririm.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2039-33-ne-kahramanim-ne-de-vatan-haini.html), [web.archive.org (arşiv bağlantısı)](http://web.archive.org/web/20121230014048/http://www.aksiyon.com.tr:80/aksiyon/haber-2039-33-ne-kahramanim-ne-de-vatan-haini.html)
