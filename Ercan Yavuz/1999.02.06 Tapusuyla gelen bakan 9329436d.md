# Tapusuyla gelen bakan

*Ercan Yavuz 1999.02.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Menemen'in Haykıran köyü, Gediz ırmağınının en bereketli topraklarına sahipti.
  </font>
 </div>
 <div id="newsText">
  <font class="detail-text">
   İzmir'in burnunun dibindeki bu güzel Batı Anadolu köyünün Kurtuluş Savaşı'ndan ve dolayısıyla Yunan işgalinden etkilenmemesi mümkün değildi. Her ailenin işgale dönük hüzünlü bir öyküsü ve aynı zamanda kahramanlık destanı vardı. Tümen ailesi de Gediz'in sulak toprakları üzerinde tarımla geçimini sağlayan, dışa açılımla birlikte ticarete de yavaş yavaş el atan bir aileydi. Herkes gibi onların da torunlarına anlatacakları bir öyküleri vardı. Hem onların öyküsü zoraki uydurulmuş bir öykü de değildi: İşgal sırasında büyükbaba köyün muhtarıdır. Dağlarda ise çeteler Yunanlılara karşı küçük çaplı saldırılar düzenlemektedir. O zamanın çeteleri elbetteki günümüzdeki gibi sadece kendi çıkarları için illegal işlere bulaşmış kişiler değildir. Ege bölgesinin yürekli efelerinden kurulu bu çetelere daha sonra Kuvayı Milliye'ye dönüşecek olan milis kuvvetlerin ta kendisidir. Yaşlı muhtar, gece baskınlarıyla Yunanlılara zarar veren çetelere her türlü lojistik desteği sağlamaktadır. Yunanlılar bunu öğrendiğinde yaşlı muhtarı Sakız Adası'na götürüp idam ederler. Tümenlerin Kurtuluş Savaşı'ndaki ilk şehididir bu.
   <br/>
   <br/>
   Tarihler 1963'ü gösterdiğinde şehit muhtarın torunu Haykıranlı Ömer Efe'nin son çocuğu dünyaya gelir. Adını Ahmet koymak isterler. İmam olan dedesi "Adı Aydın, bahtı aydın olsun" deyip kestirip atar.
   <br/>
   <br/>
   Dede temennisi böyle olsa da genç Aydın'ın bahtının fazla aydın olduğu pek söylenemez. Ortaokulu Menemen'de bitirdikten sonra, parasız yatılı olarak Arifiye Öğretmen Lisesi'nde okumak zorunda kalır. Ailesinden uzakta, kendi başına ayakta durmayı Arifiye'de öğrenir. Aydın Tümen, yatılı okul günlerinin kendisine kazandırdıklarıyla övünüyor şimdi.
   <br/>
   <br/>
   Arifiye Öğretmen Lisesi'nden mezun olduktan sonra Hacettepe Üniversitesi İstatistik Bölümü'nü kazanır. Okuduğu bölümde daha sonraki yaşamının ayrılmaz parçası olan iki önemli arkadaş kazanır Aydın Tümen. Hacettepe Üniversitesi'nin Beytepe Kampusü'ndeki yurtlarda kalırken, ulaşım sorunu yüzünden çok zor günler geçirir. Yurda giriş saatlerini kaçırmak üç arkadaşın başına epey iş açar. Tiyatroya gitmek için kampusten ayrıldıkları bir gece; son otobüsü kaçırınca Ulus'taki üçüncü sınıf otellerden birinde gecelemek zorunda kalırlar. Bu tecrübe yurt hayatına veda etme kararıyla noktalanır. Ya yurtta kalıp sosyal aktivitelerden uzak duracaklardır, ya da iyi kötü bir ev tutup sinema, tiyatro gibi etkinliklere katılacaklardır. Onlar ikincisini tercih eder.
   <br/>
   <br/>
   Hamamönü'nde tuttukları eski bir Ankara evinde üç arkadaş hoş günler geçirirler. Yoklukla eğlencenin içiçe geçtiği günlerdir. Üç ev arkadaşının Hamamönü hatıraları, onların bundan sonraki yaşamlarında birbirleriyle kenetlenmelerini sağlar. Üç kafadar bir daha hiç ayrılmazlar. Aydın Tümen siyasete, onlar bürokrasiye takılıp kalır. Hamamönü günlerinde aileden gelen paranın yetmemesi üzerine üç arkadaş, bir fotoğraf makinası bularak fotoğraf çekimi işine girerler. Yaptıkları ilk iş ise okulun en sevilen hocasıyla 180 kişilik sınıfın toplu fotoğrafını çekmek olur. Her öğrenci seve seve fotoğraf karesine girdiği için bu toplu fotoğraf üç arkadaşa toplu para olarak döner. Hocaları bu girişim karşısında şaşkındır. Okuldan mezun olduktan sonra, fotoğraf işinin perde arkasını hocalarına anlatıp bol bol gülerler.
   <br/>
   <br/>
   Okulu bitirdikten sonra iş girişmeleri askerlik bahanesiyle engellenince 1988 yılında askere gitmeye karar verir Tümen. Önce Ağrı'nın Eleşkirt ilçesine, ardından Mardin Dargeçit'e yedek subay olarak gönderilir. PKK ile mücadelenin en ağır şekilde yürütüldüğü bu sıcak günlerde zor günler geçirir. Şimdi o günleri hatırlamak bile ona çok zor geliyor. Ama bundan övünmüyor da değil: "Biz adam gibi askerlik yaptık." Bunu derken birilerine mesaj göndermemeye özen gösteriyor.
   <br/>
   <br/>
   Askerlik dönüşü bir tanıdığının tavsiyesiyle Kültür Bakanlığı Yayımlar Dairesi'nde sözleşmeli olarak işe girer. Tam kadrosunu alacakken görevinden istifa edip özel şirketlerde çalışmaya başlar. Yıllarca beklediği kadrosunu almadan işi bırakması arkadaşları tarafından epeyce yadırgansa da o bir kere kararını vermiştir. Ancak hayatındaki dönüm noktası okul arkadaşlarıyla birlikte Bülent Ecevit'i ziyaret etmeye karar vermesiyle değişir. Üç kafadar o güne kadar büyük beğeni duydukları ama oy desteğinden başka bir katkılarının olmadığı Bülent Ecevit'e yardımcı olmak için randevu talebinde bulunurlar. Ecevit'in randevu vereceğini düşünmeseler de cesaretle ilk adımı atarlar. Tahminlerinin aksine Ecevit, üç genci makamında kabul eder. İki arkadaş kamu görevlisi olduğu için partiye üye olmazken o, üyelik başvurusunda bulunur. 1995 seçimlerine kadar bu sessiz sedasız çalışmalar sürüp gider. Ta ki 24 Aralık genel seçimlerinde Ankara 1. Bölge'den milletvekili adayı gösterilene kadar.
   <br/>
   <br/>
   Üç arkadaş, üniversitelerin istatistik bölümlerinden mezun arkadaşlarının işe girme konusunda karşılaştıkları güçlükleri dikkate alarak daha 1993 yılında İstatistik Mezunları Derneği'ni kurarlar. Tek hedefleri ise 1. İstatistik Kongresi'ni toplamaktır. 1995 yılında milletvekili olunca arkadaşlarına ön ayak olur ve bu kongreyi yapma aşamasına gelirler. Çünkü üç arkadaşın bu düşü önümüzdeki yıl gerçekleşecek.
   <br/>
   <br/>
   Aydın Tümen, şu anda Atatürk Kültür, Dil ve Tarih Yüksek Kurumu, Tapu Kadastro, TODAİ, Yüksek Denetleme Kurulu, Bulgar Göçmenleri ve Ahıska Türkleri'nden sorumlu Devlet Bakanı. Ecevit'in kurduğu DYPANAP destekli azınlık hükümetinde en genç bakan olarak görev alana kadar, Tümen'in bahtının fazla aydın olduğunu söylemek mümkün değil. Zor ve çetin bir mücadeleden geçtikten sonra bu noktaya gelmiş biri ve belki 'Paran varsa milletvekili olursun' mantığına en güzel cevap.
   <br/>
   <br/>
   İlk hedef: Tabela kirliliği
   <br/>
   <br/>
   Aydın Tümen, sadece DSP'nin değil Meclis'in de en genç vekilleri arasında. Yenilikçi bir yapısı var. Daha Parlamentoya ayağını attığı günlerde kendince aksaklık tespitine koyulmuş. Onu rahatsız eden uygulamaların başında Türkiye'deki tabela kirliliği geliyor. Yabancı dil merakının beraberinde getirdiği tabela kirliliğinin önüne geçmek için ona kalırsa yasal bir düzenleme yapılması lazım. Açılan her yeni dükkan ve mağazanın kendisine yabancı bir isim araması zoruna gidiyor. Atatürk Kültür, Dil ve Tarih Yüksek Kurumu'nun kendisine bağlanmasını bu anlamda bir şans olarak değerlendiriyor. Türk dilinin sadeleştirilmesi ve yabancı dillerin etkisinden kurtulması için önümüzdeki günlerde çeşitli kampanyalar başlatmayı düşünüyor.
   <br/>
   <br/>
   Tapunuz 10 dakikada hazırlanacak
   <br/>
   <br/>
   Tapu Kadastro Genel Müdürlüğü kendisine bağlanınca bu konuda ne yapabilirim diye çoktan düşünmeye başlamış bile. Üç ay gibi kısa vadeli bakanlık döneminde vatandaşı rahatlatacak adımlar atabilmek için gecesini gündüzüne katmış çalışmalar yapıyor. Çünkü ona bağlı kurum ve kuruluşlar içinde vatandaşı direkt ilgilendiren tek kurum Tapu Kadastro Genel Müdürlüğü. Aklına ilk gelen çalışma ise daha önce İstanbul'da pilot uygulaması başlatılan bilgisayarlı tapu hizmetinin Türkiye geneline yaygınlaştırılması. Üç aylık bakanlığı süresince bu konuda yasal bir düzenleme yapılmasını o da çok zor görüyor. Ama kanun hükmünde bir kararname ile bu sorunu çözmek için gerekli talimatları daha koltuğa oturduğu gün vermiş durumda. Önümüzdeki günlerde finansal sıkıntılar da çözüldükten sonra tapunuzu almak için tapu dairelerinde saatlerce beklemeniz gerekmeyecek. En önemlisi kimin ne kadar gayri menkule sahip olduğunu öğrenmek bir tuşa bağlı olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F3DF69EC175656BECA9427881A778674?newsId=4621), [web.archive.org (arşiv bağlantısı)](http://web.archive.org/web/20141111015405/http://www.aksiyon.com.tr:80/aksiyon/newsDetail_getNewsById.action;jsessionid=F3DF69EC175656BECA9427881A778674?newsId=4621)
