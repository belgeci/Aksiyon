# Vakıf kiracılarına sürpriz..

*Ercan Yavuz 1997.11.15*

<div class="pNewsDetailMainContent ctx_content" itemprop="articleBody">
 Hayırsever ecdadımızdan devraldığımız ve ülkemizde büyük bir yekûn tutan vakıf gayrimenkullerinin bir ihmal edilmişlik içerisinde kapanın elinde kaldığı, konuya ilgi duyan herkesin şikayetçi olduğu bir husus. Bu ihmal edilmişlik vakıf mallarının kiralarında da kendini gösteriyor. Birçok vakıf günün şartlarına uymayan komik fiyatlarla kirada bulunuyor. Eski kiraları günün şartlarına uydurmak için mevzuat yeterli olmadığından kiralar arasında müthiş uçurumlar da mevcut. Öyle ki Mısır Çarşısı'nda 2 milyon 288 bin liraya kiralık işyerleri de var, 300 milyonluk da.. Laleli Vakıf Pasajı'ndaki Vakıflar Genel Müdürlüğü'ne ait işyerlerinin kiraları 1 milyon 500 bin liradan başlayıp 400 milyona kadar çıkabiliyor. Bu korkunç uçuruma rağmen buradaki bir çok esnaf ortalama 10 ile 20 milyon arasında kira ödüyor. Bir otelin kirası ise gerçekten insanı güldürecek bir rakam: 34 milyon TL.
 <br/>
 <br/>
 Vakıflardan sorumlu Devlet Bakanı Metin Gürdere, yıllardır kimsenin yaklaşmak istemediği ve "Siyasi geleceğimi koyuyorum" dediği bu konuda yeni düzenlemelere gidilmesi için start verdi.
 <br/>
 <br/>
 Büyük bir yangından sonra restore edilen Edirne'deki Alipaşa Çarşısı'nın eski kiracılarına satılmasına dair Cumhurbaşkanı'nın verdiği söz, bu konuda yeni bir yasal düzenlemenin gerekliliğini ortaya koymuştu. Bu yüzden vakıflarla ilgili olarak hazırlanan kanun teklifine ek bir madde kondu. Geçtiğimiz hafta Bakanlar Kurulu'nda imzaya açılan kanun teklifiyle, 19 bin 500 Vakıflar Genel Müdürlüğü kiracısının sözleşmeleri uzmanlarca belirlenen ve günün koşullarına uygun kira bedellerini kabul etmedikleri takdirde üç ay içinde otomatikman feshedilmiş olacak. Hiç bir siyasinin Vakıflar Genel Müdürlüğü'nün gelirlerini ikiüç katına çıkaracak bu adımı atamadığını belirten Bakan Gürdere, "10 milyona İstanbul'un en işlek yerindeki işyerlerimizi kiralayanlar var. Mahkemeye başvuruyoruz, mahkeme yüzde 35 artırıyor. Oysa hemen yanındaki özel dükkanın kira bedeli 20 misli fazla. Bir de aynı yerde bulunan ama çok farklı kiralar ödeyen kiracılarımız var" şeklinde konuşuyor.
 <br/>
 <br/>
 Vakıf kiracılarının sözleşmelerinin feshini içeren kanun teklifi, bakanların imzasına açılmış durumda. Ancak Maliye Bakanı Zekeriya Temizel'in kamu kurum ve kuruluşlarının kira sözleşmelerinin feshedilmemesi şartıyla teklife imza atacağını belirtmesi teklifin sürüncemede kalmasına sebep oldu. Bu kuruluşların kira bedellerinin Maliye Bakanlığınca karşılanacak olması sıkıntının temelini oluşturuyor. Bakan Gürdere, kamu kurum ve kuruluşlarına özel bir hak tanınmasının söz konusu olmayacağını söylüyor.
 <br/>
 <br/>
 Vakıf kurmak zorlaştı...
 <br/>
 <br/>
 Vakıflarla ilgili rahatsızlık 28 Şubat'ta yapılan Milli Güvenlik Kurulu'nda dile getirildi. Bazı vakıfların kuruluş amaçlarının dışına çıktığı ve rejimi tehdit eden faaliyetler içine girdiğine ilişkin geniş bir uyarı dosyası ANASOLD hükümetinin önüne kondu. Hükümet bu konuda bir çalışma yapacaktı ki Meclis tatile girdi. Yeni yasama yılının başlamasıyla birlikte vakıflar yeniden gündeme geldi. Bu arada Devlet Bakanı Metin Gürdere, Meclis'in tatile girmesini fırsat bilerek vakıfların röntgenini çekti. Siyasi iktidarların en fazla üzerinde oynadığı Vakıflar Genel Müdürlüğü'nün kangrene dönüşen yapısına neşter vurulmadığı sürece 2000 yılına enkazın kalacak olması Bakan Gürdere'yi harekete geçirdi. Ancak hazırlanan kanun tasarısının kamuoyunda kıyameti koparacağı biliniyordu. Yeni yasal düzenleme fikrinin askerler tarafından dile getirilmiş olması bazı kesimler tarafından rahatsız olmak için yeterli bir gerekçeydi. Rahatsızlığın, dini eğitim amaçlı 509 ve eğitim amaçlı 919 vakfı kapsıyor olması bu konudaki yasal düzenlemenin temelde bu vakıfları hedef alacağı endişesini de beraberinde getiriyordu.
 <br/>
 <br/>
 Bakan Gürdere'nin ilk çalışması rahatsızlıkları giderecek şekilde Türk Medeni Kanunu'na göre kurulan vakıfların kuruluş esasları ve faaliyetleriyle ilgili esasları yeni bir düzenlemeye koymak oldu. Her isteyenin vakıf kurmasını engelleyecek bir çalışma başlatıldı ve kısa sürede tamamlandı. 21 Eylül'de Resmi Gazete'de yayınlanarak yürürlüğe giren yeni değişikliklere göre, "affa uğramış olsalar bile zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, dolaylı iflas gibi yüz kızartıcı suçlar ile istihlak kaçakçılığı dışında kalan kaçakçılık suçları ve resmi ihale ve alım satımlara fesat karıştırma suçlarından biriyle mahkum olanlar vakıf kuramayacak".
 <br/>
 <br/>
 Ayrıca halkı sınıf, ırk, dil, mezhep veya bölge farklılığı gözeterek kin ve düşmanlığı açıkça tahrik etme suçlarıyla, kalpazanlık suçundan mahkum olanların da vakıf kurmaları mümkün değil. Yapılan en önemli değişiklik ise maddi birtakım yükümlülüklerin getirilmiş olması. Bu değişikliğe göre; kuruluş malvarlığı, sosyal kültürel vakıflarda beş milyar, eğitim ve sağlık amaçlı vakıflarda on milyar, diğer vakıflarda yirmi milyardan az olamayacak. Bu değişikliklerin ülkede vakıflara karşı yükselen tansiyonu bir parça olsun düşürdüğü de gözlerden kaçmadı.
 <br/>
 <br/>
 Bu tasarı çok tartışılacak
 <br/>
 <br/>
 Vakıflar Meclis Başkanlığı'nın hazırladığı "Vakıflar Genel Müdürlüğü Teşkilat Yapısı ve Görevleri Hakkında Kanun Tasarısı" da önümüzdeki günlerde fırtına koparacak değişiklikler ihtiva ediyor. Vakıflar Genel Müdürlüğü'ne direkt bağlı mazbut vakıflarla ilgili değişikliklerin yanı sıra Genel Müdürlüğün denetimindeki mülhak ve yeni vakıflar konusunda geniş çaplı yaptırımlar getiren tasarı önümüzdeki aylarda Bakanlar Kurulu'nda imzaya açılacak. Vakıflar Genel Müdürlüğü teşkilat yapısını değiştiren taslağa göre önce bir başkan ve dört üyeden meydana gelen bir Vakıflar Meclis'i oluşturuluyor. Bu üyelerden üçü genel müdür vasıflarını taşıyan ve kurum personeli arasından atanıyor. Üyelerden birinin kurum dışından atanması dikkat çekiyor. Genel Müdür Meclis'in doğal üyesi durumunda.
 <br/>
 <br/>
 Genel Müdürlük bünyesinde 5 ana hizmet birimi oluşturuluyor. Hayır İşleri ve Sosyal Hizmetler Daire Başkanlığı, Abide ve Yapı İşleri Daire Başkanlığı, Emlak Daire Başkanlığı, İşletmeler ve İştirakler Daire Başkanlığı, Mülhak ve Yeni Vakıflar Daire Başkanlığı ve Kültür ve Tescil Daire Başkanlığı...
 <br/>
 <br/>
 Vakıf kuracak kişiler ve faaliyetleriyle ilgili esas ve usullere ilişkin değişiklikten sonra hazırlanan taslakla cemaat ve esnafa ait mülhak vakıflar tamamen kontrol altına alınıyor. Taslağın 16. maddesinde Mülhak ve Yeni Vakıflar Daire Başkanlığı'nın görev ve yetkileri bir hayli fazla. Bu maddeyle Daire Başkanlığı'na vakıf yöneticilerini görevden azil yetkisi dahi veriliyor: "Vazifesini ihmal eden, Genel Müdürlüğün iznine tabi işleri kendiliğinden yapmak suretiyle vakfına zarar veren ve gayesi dışında harcama yapan cemaat ve esnafa mahsus vakıf yöneticilerinin azilleri ile ilgili işlemleri yapmak..." Devlet Bakanı Metin Gürdere, taslağa son şeklini vermediklerinin altını çiziyor ve taslağın kamuoyunda iyice tartışıldıktan sonra kanunlaşması gerektiğini vurguluyor. Ancak yapılacak tartışmaların kısa sürede konsensusla sonuçlanması zor görünüyor...
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/vakif-kiracilarina-surpriz_503177), [web.archive.org (arşiv bağlantısı)](http://web.archive.org/web/20160303193150/http://www.aksiyon.com.tr:80/dosyalar/vakif-kiracilarina-surpriz_503177)
