# Özal mı haklıydı, Ecevit mi?

*Ercan Yavuz 1998.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İranIrak savaşında ülkesine verdiği borçları silmesini isteyen Irak lideri Saddam Hüseyin'in, borçların silinmemesi üzerine 2 Ağustos 1990 tarihinde Kuveyt'i işgali ile başladı herşey.
  </font>
 </div>
 <div id="newsText">
  <font class="detail-text">
   24 Ağustos'ta dönemin Cumhurbaşkanı Turgut Özal, "Körfez Savaşı en az 10 yıl sürebilir" sözlerini sarfederken, şavaşın fiilen bitmesinin bölgedeki krizi bitirmeyeceğini mi kestediyordu bilinmez. Ortada bir gerçek var ki; aradan 7 yıl geçmiş olmasına rağmen Körfez'de sular durulmadı. Taşlar yerine oturmadı.
   <br/>
   <br/>
   DSP lideri Bülent Ecevit'in aynı tarihlerde söylediği gibi Körfez Savaşı, 1. Dünya Savaşı'nda Emperyalist güçlerin Ortadoğu'da gerçekleştiremedikleri senaryonun devamı mıydı yoksa? Çünkü krizin hemen akabinde Bülent Ecevit, "Topraklarını ABD, Fransız, İngiliz silahlı kuvvetlerine açan ve onlara lojistik destek veren Türkiye bölge dışı emperyalist güçlerin, yanıbaşımızda gerektiği zaman kendisine karşı da kullanılabilecek bir karşı devlet kurmalarına destek veriyor" sözleriyle önemli bir yaraya parmak basıyordu. Körfez Savaşı'ndan sonra başlayan Peşmerge göçü ve ardından yükselen terör dalgası Ecevit'in düşüncesini haklı çıkaracak gelişmelerdi. Çünkü bu tarihten sonra Türkiye'nin güneyindeki Kürt varlığı, dünya gündemine Kürt devleti tartışmalarını sokmuştu.
   <br/>
   <br/>
   Turgut Özal ve Bülent Ecevit, Körfez Savaşı sırasında en fazla karşı karşıya gelen liderlerdendi. Özal'a göre Saddam Kuveyt'i işgal etmekle büyük hata yapmıştı ve mutlaka bunun bedelini ödemeliydi. Ancak Ecevit farklı düşünüyordu. Ona göre Saddam zeki ve deneyimli bir liderdi. Saddam en haksız olduğu konularda bile haklı duruma gelebiliyordu. Ecevit'in Irak liderine ilişkin önemli bir tespiti de Arap halklarının Saddam'a yaklaşımıydı: "Arap ülkelerinin halklarına göre Saddam, yokedilmesi gereken bir tehlike değil, bir kurtarıcı."
   <br/>
   <br/>
   Kriz patlak verdiğinde Özal, ABD Başkanı George Bush'la olan yakın münasebeti sebebiyle bizzat krizin içinde yer almış bir liderdi. Kriz sırasında iki liderin 23 kez telefonla görüşmüş olmaları aralarındaki samimiyeti ortaya koymaya yetiyordu. Öyle ki NBC'de bir canlı yayın sırasında Özal'dan telefon geldiğini öğrenen Bush, canlı yayına ara verip Özal'la konuştuktan sonra programa devam etmişti. Yani Türkiye'nin Körfez Savaşı sırasında prestiji ve önemi son krizle kıyaslanmayacak kadar fazlaydı. Ancak Ecevit'e göre Özal, kriz sırasında kraldan çok kralcılık yapıyordu. Türkiye'yi okyanus ötesinden gelen rüzgarların dümen suyuna bırakmakla itham ettiği Özal'a ilişkin Ecevit'in en ilginç yorumu, Özal'ın dünyada savaş çığırtkanlığı yapan tek lider olmasıydı.
   <br/>
   <br/>
   Objektiflik mi, Saddamcılık mı?
   <br/>
   <br/>
   Ecevit, Irak'ı büyük sorunlarımızın olmadığı tek ülke olarak nitelerken, Türkiye'nin kriz sırasında uzlaştırıcı girişimlere öncülük etmesi gerektiğini söylüyordu. 26 Ağustos 1990'da Türkiye'nin gerekirse Körfez'e asker gönderecek olması Ecevit'i bir hayli kaygılandırıyordu. DSP lideri Türkiye'nin İncirlik Üssü'nü kullandırmasını ve Körfez'e asker göndermesini saçmalık olarak niteliyor, Türkiye'nin BM ambargosunun dışında ekstra yaptırımlar ve girişimler içinde bulunmaması gerektiğini söylüyordu. Ecevit, kaygılarının artması üzerine, önce Ürdün'e ardından Bağdat'a giderek arabuluculuk yaptı. Dışişleri Bakanlığı'nın izni olmayan bu görüşme büyük eleştiriler almasına rağmen Ecevit Irak lideri ile iki saata yakın bir görüşme yaptı. Görüşmeden sonra Ecevit'in ilk izlenimi Irak'ın mecbur kalmadıkça Türkiye ile savaşa girmeyeceği izlenimiydi. Bu nedenle Türkiye kışkırtıcı girişimlerden kaçınmalıydı. Ancak, Özal'ın ABD'nin dümen suyuna gitmesi halinde savaşın kaçınılmaz olacağı uyarısında bulunuyordu. Saddam geri adım atmadıkça savaşın ayak sesleri yükseliyordu. Savaşın patlamasına üç gün kala Ecevit 11 maddelik bir barış planı önerdi. Fakat kimse Ecevit'i kaale almıyordu. Savaş boyunca o da tıpkı herkes gibi, en kesif silahların gövde gösterisini canlı olarak izledi. 3 Şubat'ta savaş devam ederken DSP lideri, koyu bir Saddamcı gibi "Saddam'ı Batılılar çıldırttı" açıklamasını yaptı. İyice köşeye sıkışan Saddam'ın BM kararlarına uyacağını açıklaması üzerine Ecevit, savaşın derhal durmasını önerdi ama kimse bu sözlere kulak asmadı.
   <br/>
   <br/>
   Nefeslerin tutulduğu Körfez Savaşı'ndan bu yana tam 7 yıl geçti. Bülent Ecevit, ilk savaşta Parlamentoda milletvekili bile değildi. Ancak şu an başbakan yardımcısı. Savaş tamtamlarının çalındığı bir ortamda kendi gitmese de dışişleri bakanını Irak'a arabulucu olarak gönderdi. Dışişleri Bakanı İsmail Cem, bütün iyiniyetiyle Irak lideri Saddam Hüseyin'e 4 maddelik bir öneri götürdü. Ancak savaşın tarafları olan ABD ve Irak, Türkiye'den arabulucuk etmesini ne istiyor ne de kabul edebiliyor. Cem'e göre, arabuluculuk görevi Türkiye'nin hem sorumluluğu hem de görevi. Ancak Dışişleri Bakanı İsmail Cem'in 4 maddelik önerisinin hükümetin büyük ortağı ANAP cephesinden destek bulmaması da ayrı bir konu. Cem'in "Komşuluk girişimi" olarak adlandırdığı önerilerin başında Irak'ın BM kararlarına uyması ilk maddeyi oluşturuyor. İkinci maddede Irak'ın elinde bulundurduğu kitle imha silahlarının yok edilmesi için BM ile işbirliği yapması var. Irak'ın bunu kabul etmesini tüm dünyaya açıklamasından sonra Irak'a uygulanan ekonomik yaptırımlar yumuşatılıp, ardından kaldırılacak. Son maddede Irak'ın toprak bütünlüğünün korunması ve otoritenin ülkenin her yerinde kontrolü ele geçirmesinin sağlanması var.
   <br/>
   <br/>
   Hükümetin en küçük ortağı DTP lideri Hüsemettin Cindoruk'un Dışişleri Bakanı İsmail Cem'in arabuluculuk rolünü "Önce partisi, daha sonra bakanlığı ile ilgili bir girişim" olarak nitelemesi aslında Türkiye'nin son krizdeki politikasının bir anlamda özetini oluşturuyor. Çünkü hükümetin büyük ortağı ANAP içinde de benzer görüşler ağırlıklı. DSP lideri Bülent Ecevit de tıpkı 1990'da olduğu gibi, bölgedeki en küçük sarsıntının bile Türkiye'de depreme yolaçacağı uyarısında bulunarak, "İlk krizde Doğu ve Güneydoğu'daki halkımız büyük sıkıntı çekti. Aynı acıların yaşanmasına bir daha müsaade etmeyiz. Türkiye, çatışmaların ve çekişmelirin dışında kalmalıdır. İncirlik'in kullanılmasına müsaade etmeyiz. Bu yönde bir istek gelmemesini temenni ederim. İncirlik Türk makamlarının bilgisi dışında kullanılamaz. ABD'nin ciddi bir Irak politikası olduğundan kuşkuluyum" diyor.
   <br/>
   <br/>
   Türkiye eskisi kadar ciddiye alınmıyor
   <br/>
   <br/>
   Başbakan Yardımcısı Bülent Ecevit'in özel ilgisine rağmen Türkiye'nin son krizde, adı ister "komşuluk girişimi" isterse "arabulucuk" olan girişimlerde bulunmasını kimse ciddiye almıyor. Ciddiye alsalar bile bu girişimden sonuç alınacağına kimse inanmıyor. İran ve Ürdün gibi Arap ülkeleri girişimi desteklediklerini belirtirken ABD, bu girişimden rahatsız olmuş olacak ki eski Türkiye Büyükelçisi Marc Grossman'ı Türkiye'ye gönderdi. İlk krizde Irak lideri Saddam Hüseyin, Özal'ın arabuluculuk yapması halinde bunu kabul edebileceklerini söylerken, Japonya Başbakanı Toshiku, Türkiye'den arabulucu olmasını istemişti. Son krizde ADB'nin askeri operasyon fikrine onay vermeyen ülkeler arasında yer alan Fransa'nın o dönemdeki Cumhurbaşkanı Mitterand, Özal'dan arabulucu olmasını istemişti. Özal'ın aynı dönemlerde yaptığı zirve önerileri de yankı ve taraftar bulmuştu. Bütün bunlar gösteriyor ki, Türkiye'nin son krizde önemi yok denecek kadar az. Ancak Ecevit buna rağmen barış için gerekli tüm yolların kullanılmasını istiyor. Savaş karşıtı olduğu bilinen Bülent Ecevit'in son savaşa engel olup olamayacağını önümüzdeki günlerde anlayacağız.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=3432), [web.archive.org (arşiv bağlantısı)](http://web.archive.org/web/20130306072543/http://www.aksiyon.com.tr:80/aksiyon/newsDetail_getNewsById.action?newsId=3432)
