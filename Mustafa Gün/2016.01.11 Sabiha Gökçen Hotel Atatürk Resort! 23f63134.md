# Sabiha Gökçen Hotel, Atatürk Resort!

*Mustafa Gün 2016.01.11*

<div class="pNewsDetailMainContent ctx_content" itemprop="articleBody">
 <p>
  2015’in son günü ile 2016’nın ilk iki gününde İstanbul Atatürk ve Sabiha Gökçen Havalimanlarında yüzlerce sefer yapılamadı. Gerekli tedbirler alınmadığı için binlerce yolcu mağdur oldu. Havalimanları otele döndü.
 </p>
 <p>
  Muhammet İpek adlı bir yolcu: “Sabah altıdan beri havaalanındayım. Bilet aldığım şirketten kimse ilgilenmiyor. Ofislerini bile açmıyorlar. Muhatap bulamıyoruz.”
 </p>
 <p>
  Hasan Atmaca adlı bir başka yolcu: “Rezil olduk. Çoluk çocuk var, kanser hastası olanlar var. Bayanlar bayıldı. Otel belli değil. Ne yapacağımızı söylemiyorlar. Buranın asıl yetkilisi gelip bilgi vermiyor. Biz ne yapacağız? Benim cebimde para yok. Biz ne yapacağız?”
 </p>
 <p>
  Ukrayna’ya gitmek için Atatürk Hava-limanı’na gelen Dorukan Aslankaya: “Hava şartlarından dolayı uçaklar rötar yaptı. Dört saattir havalimanında bekliyoruz. Yılbaşını Ukrayna’da geçirmek için dört arkadaşımla birlikte geldik. Otel rezervasyonlarımızı yaptık fakat hâlâ havalimanındayız.”
 </p>
 <p>
  Ukraynalı Dmytro Rozhkov: “İstanbul aktarmalı olarak Dubai’den Odessa’ya gidiyoruz. Eşimle beraber sekiz saattir burada bekliyoruz. Neden bu kadar bekliyoruz? Bu bir gecikme hatası değil. Mağduruz.”
 </p>
 <p>
  Bütün bu hikâyeler, 2015’in son günü ile 2016’nın ilk iki gününde İstanbul Atatürk ve Sabiha Gökçen havalimanlarında yaşandı. Türkiye’nin büyük bir kesimini etkisi altına alan yoğun kar yağışı ve tipi, her zamanki gibi yine en çok İstanbul’u etkiledi. Meteoroloji’den yapılan uyarıları dikkate alan havayolu şirketleri, uçuşları önceden iptal ederek tedbir almak istese de havalimanlarındaki personel, altyapı ve araç gereç eksikliği yüzünden karla mücadele çalışmaları yetersiz kaldı. Sonuçta aksaklıklar nedeniyle başta yolcular olmak üzere havayolu şirketleri ve çalışanlar büyük mağduriyet yaşadı. Havalimanlarındaki uçak park sahalarının yetersizliği, kar temizleme çalışmalarındaki aksamalar, şiddetli kar ve tipi nedeniyle uçuşlara kapatılan pistler ve diğer havalimanlarına yönlendirilen uçaklar nedeniyle beş günde yerli ve yabancı havayolu şirketinin binin üzerinde uçuşu iptal olurken yüzlerce sefer de uzun süreli rötarlarla gerçekleştirilebildi.
 </p>
 <p>
  Daha da önemlisi, iptal ve gecikmeler havalimanlarında bekleyen yolcuları perişan etti. Hasta, yaşlı ve çocuklu aileler büyük çile çekti, yolcularla görevliler arasında sert tartışmalar yaşandı. Şanslı yolcular otellere yerleştirilirken, bazı yolcular ise terminallerdeki özel hazırlanan salonlarda misafir edildi. Yılbaşı nedeniyle otellerde yer bulunmaması da kaosu artırdı. Bu yüzden çok sayıda yolcu, terminallerde boş buldukları alanlardaki bankta veya yerde yatarak gecelemek zorunda kaldı. İki havalimanı da âdeta otele döndü.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sabiha-gokcen-hotel-ataturk-resort_553571), [web.archive.org (arşiv bağlantısı)](http://web.archive.org/web/20160115225623/http://www.aksiyon.com.tr:80/dosyalar/sabiha-gokcen-hotel-ataturk-resort_553571)
