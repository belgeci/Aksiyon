# DERVİŞ, siyaseti ‘devşire’bilecek mi?

*Cevdet Gengörü 2001.03.24*

<div>
 <p class="spot">
  Koalisyon ortakları ‘zorunlu bakan’dan rahatsız. ABD ve Dünya Bankası, sırf batan ekonomiyi düzeltsin diye  Derviş'i Türkiye'ye göndermedi. Süper yetkilerle donaltılan  bakana başka 'misyonlar' da yüklenmiş durumda. Bunların  ne olduğu zamanla tek tek ortaya çıkacak. Açık ve kesin olan  bir misyon, Türk siyasetinin yeniden dizayn edilmesi
 </p>
 <p class="metin">
 </p>
 <img border="0" src="/web/20010629071223im_/http://www.aksiyon.com.tr/2001/329/resimler/Dervis.jpg"/>
 <p class="metin">
  Ekonomiyi iflasın eşiğine getirdikten sonra ABD'nin talimatlarıyla Kemal Derviş'in ekonominin başına geçmesini kabullenmek zorunda kalan ANASOL—M hükümeti, verilen görüntünün aksine Derviş'ten oldukça rahatsız. Ancak, tek umudunu dışarıdan gelecek dolarlara bağlayan ve içte olduğu gibi dış dünya nezdinde de 'güvenirliği'ni kaybeden hükümetin, denize düşen yılana sarılır misali yeni bakanı 'kabullenmek'ten başka çaresi bulunmuyor. Türkiye'ye, tarihinin en büyük ekonomik krizini yaşatan, insanları bir günde yüzde 40 fakirleştirerek kişi başına düşen yıllık ortalama milli geliri üç bin dolardan 1860 dolara düşüren ve muhalefetin adeta tasfiye edildiği bir ortamda 'alternatifsizlik' savının arkasına sığınarak beceriksizliğinin hesabını vermeye yanaşmayan koalisyon hükümeti, Derviş'in 'süper yetkilerle donatılmış bir bakan' olarak, dördüncü ortak olmasından neden rahatsız?
 </p>
 <p class="metin">
  Tek kişilik 'teknokrat hükümeti' gibi
 </p>
 <p class="metin">
  Görüşlerine başvurduğumuz siyasi gözlemciler bunu iki nedene bağlıyorlar. Birincisi, iflasın eşiğine getirilen ekonomiyi siyasi sorumluluğu bulunmayan Derviş batırsa da, düze de çıkarsa bunun faturası hükümete çıkacaktır. Ekonomide bir rahatlama sağlanır, piyasalar 'normal' seyrine dönerse halk bunu hükümetin değil, Derviş'in başarısı olarak değerlendirecektir. Tersi olursa, yani gemi tam karaya oturursa, zaten siyasi sorumluluğu olmadığı için halka hesap verme gibi bir sorunla da karşılaşmayacak, Derviş. Bakanın tek kaybı, kendisine biçilen yeni lider misyonunun berhava olması. Böyle bir durumda hükümet hazır kefeni giymek zorunda kalacak. Yani her halükârda olan hükümete olacaktır. Rahatsızlığın ikinci nedeni, Derviş'in, bir bakan, hatta koalisyonun 4. ortağı olmasının ötesinde adeta tek başına bir 'teknokrat hükümeti' olması.
 </p>
 <p class="metin">
  İlk kriz, atamalarda yaşandı
 </p>
 <p class="metin">
  Kemal Derviş, göreve geldikten sonra doğal olarak kendi ekibini kurma arayışı içerisine girdi. Hazine Müsteşarlığı ve Bankacılık Düzenleme ve Denetleme Kurulu(BDDK)'na yapılacak atama bu anlamda Derviş için çok büyük önem taşıyordu. Koalisyon ortağı liderlerin buradaki tavrı, gelecek için de emsal teşkil edecekti. Ekonominin yeni patronu Hazine Müsteşarlığı'na DTP eski Müsteşar Yardımcısı Faik Öztrak, BDDK'nın başına da Engin Akçakoca'nın atanmasını önerdi. Ancak birincisine MHP, ikinci isme de ANAP itiraz etti. MHP lideri Bahçeli, daha önce görevden aldığı ve DTP eski Müsteşar'ı Orhan Güvenen'nin adamı olarak bilinen Öztrak'ı kesinlikle kabul etmeyeceklerini söyleyerek başka bir isim üzerinde uzlaşılmasını istedi. Bu ilk pürüz Derviş'i istifa noktasına kadar getirdi. Derviş, Başbakan Ecevit'le görüşerek, kendi ekibiyle çalışmak istediğini, başarılı olmak için bunun şart olduğunu söyledi ve olmazsa istifa edeceğini bildirdi. Durumun ciddi olduğunu gören Ecevit, Bahçeli ile uzun süren bir görüşme yaptı ve MHP liderini ikna etti.
 </p>
 <p class="metin">
  'Sömürge valisi' Pearson
 </p>
 <p class="metin">
  Kadrosunu kurma çabasındaki Derviş'e ikinci itiraz ANAP'tan geldi. ANAP lideri Yılmaz ve partili bakanlar, Engin Akçakoca'nın BDDK'nın başına atanmasına karşı çıktılar ve uzun bir süre kararnameyi imzalamamakta direndiler. ANAP, bu göreve İş Bankası eski Genel Müdür Yardımcısı İbrahim Yetkin'in atanmasını istiyordu. Günler geçiyor, ANAP direnişini sürdürüyordu. İşte dananın kuyruğu burada koptu. Hükümetin kendisine engel çıkarttığını gören Derviş, 14 Mart'ta gece geç saatlerde ABD büyükelçisi Robert Pearson'u ziyaret etti ve durumu büyükelçiye anlattı. Derviş, istediği atamaların gerçekleştirilmediğini, başarı için siyasi desteğin ve kendi ekibi ile çalışmasının şart olduğunu ifade etti. İşte Pearson'un, tüm diplomatik teammülleri hiçe sayarak Ecevit—Yılmaz—Bahçeli ile görüşmesi ve 'Derviş'in arkasında mısınız, değil misiniz?' diye sormasının arkasındaki gerçek sebep buydu.
 </p>
 <p class="metin">
  Derviş'ten rahatsız olanlar bu fırsatı kaçırmadılar. Babıali'de manşetleri yönlendiren 'gizli el' devreye girdi ve büyükelçi ile liderler arasında geçen diyaloğu basına sızdırdı, ve bu manşetten verildi. Amaç, Derviş'in ABD'nin adamı olduğunu kamuoyuna göstermek ve kendisini yıpratmak.
 </p>
 <p class="metin">
  Açıkça belirtilmese de ve 'Derviş'in arkasındayız' dense de koalisyon hükümeti Derviş'ten rahatsız. Ve bu rahatsızlık her geçen gün daha belirgin bir biçimde görülüyor. Bahçeli ve Yılmaz, Derviş'in 'kurtarıcı' olarak sunulmasından duydukları rahatsızlıkları geçtiğimiz hafta sonu açıkça ifade ettiler ve kendisinin, koalisyonun 4. ortağı olmadığını, kabinede görev yapan bakanlardan biri olduğunu söylediler. Hatta Bahçeli bir adım daha ileri giderek Derviş'e, başbakan yardımcılarının altında bir yer biçti.
 </p>
 <p class="metin">
  Derviş'in misyonu...
 </p>
 <p class="metin">
  ABD ve Dünya Bankası, sırf batan ekonomiyi düzeltsin diye Derviş'i Türkiye'ye göndermedi. Süper yetkilerle donatılan bakana başka 'msiyonlar' da yüklenmiş durumda. Bunların ne olduğu zamanla tek tek ortaya çıkacak. Bunlardan bir tanesi ise açık ve net: Derviş'e, köhnemiş siyasi yapıyı tasfiye edecek, yani siyaseti yeniden dizayn edecek bir rol verilmiş durumda. Türkiye'de, Cumhuriyetin kuruluşundan beri, her büyük krizden sonra; askeri darbe olur, yeni bir lider ortaya çıkar. Hazine iflas ettiği ve ekonominin kurtulması dışarıdan gelecek dolara endeksli olduğu için Türkiye bu sefer darbe badiresini atlattı. Yani, Bahçeli'nin iddia ettiği gibi darbeyi Kemal Derviş'in gelişi değil, hazinenin iflası önledi.
 </p>
 <p class="metin">
  'Taşra politikacılığı'na son
 </p>
 <p class="metin">
  Bu nasıl olacak? Plan şu: Türkiye'de yaklaşık on yıldan beri devam eden parçalı siyasi yapıya son verilecek. Kemal Derviş başarılı olursa kitleler kurtarıcı diye kensine sarılacak ve böylece yeni bir lider doğmuş olacak. Derviş, ileriki aşamalarda DSP'nin başına geçecek. Sonraki adım ise DSP ile CHP'yi birleştirmek olacak. Bu birleşimdeki en büyük etken bizzat Derviş olacak. Çünkü, her ne kadar Ecevit'in eski danışması olsa da, Derviş, CHP'ye oldukça yakın. Zira ABD'de bulunduğu esnada her fırsatta Deniz Baykal ile Türkiye'nin ekonomik durumunu konuşuyorlar, görüş alışverişinde bulunuyorlardı. Sol böylece toparlanmış olacak, öngörü bu.
 </p>
 <p class="metin">
  Sol'daki bu atraksiyon, yeniden yapılanma ister istemez sağ partileri de etkileyecek. Sağ'daki parçalanmışlığa son vermek için değişik formüller üretiliyor. En çok üzerinde durulanı, uzun zamandan beri gündemde olan 'yeni oluşum.' Fakat burada bir pürüz söz konusu. Siyaseti dizayn etme görevini üstlenen 'gizli bir el'in (Mesut Yılmaz'ın deyimiyle) Türkiye ayağındakiler 'yeni oluşum'un başına R. Tayyip Erdoğan'ın geçmesini istemiyorlar. Fakat aynı çevreler, Erdoğan'ın içinde yer almadığı bir hareketin de sağı toparlayamayacağını biliyorlar. Bu nedenle, geniş halk kitlelerinin desteğini alan ve lider adayları arasında en popüler olan Erdoğan'ın, lider olarak değil de, faal bir eleman olarak yeni oluşum içerisinde yer almasını istiyorlar. Ancak Erdoğan'ın, bunu kabul etmesinin imkansız olduğu dile getiriliyor. Bu yeni yapılanma içerisinde Yılmaz—Çiller—Kutan gibi isimlerin yeri bulunmuyor. Yani bunlar tasfiye edilecek. Nitekim Yılmaz, geçtiğimiz hafta kendisiyle yapılan bir röportajda, gizli bir elin mevcut siyasi yapıyı tasfiye ederek yeni siyasi oluşumların başlatılmasının yolunu açmak istediğini, bunların İtalyan modelinden etkilendiğini ve ilk hedefin de kendisi olduğunu söylemişti.
 </p>
 <p class="metin">
  Flu fotoğraf üç ay içinde netleşecek
 </p>
 <p class="metin">
  Bundan sonra ne olacak? Önümüzdeki üç ay Türkiye açısından çok kritik. Bu üç ayın sonunda her şey netleşecek. Üç ihtimal söz konusu. Birinci ihtimal Derviş başarılı olur. Yani üç ay sonra ekonomi normal rayına oturur. Bu durumda, yukarıda anlatılan plan adım adım gerçekleşir. İkinci ihtimal; istenen performans gösterilemez, yani ekonomide kısmi iyileşmeler olmakla birlikte ekonomide çalkantılar devam eder. Böyle bir tabloda Türkiye kaçınılmaz olarak sonbaharda seçime gider. Üçüncü ihtimal, Derviş başarısız olur, Türkiye iflasını ilan eder. Olay, rejim bunalımına kadar gider. Bu yol da seçime çıkar.
 </p>
 <br/>
 <center>
  <a class="anaorta" href="http://web.archive.org/web/20010629071223/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/politika/2.htm), [web.archive.org (arşiv bağlantısı)](http://web.archive.org/web/20010629071223/http://www.aksiyon.com.tr:80/2001/329/politika/2.htm)
