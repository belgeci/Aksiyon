# Genel müdürlükten, veteriner hekimliğe

*Cevdet Gengörü 2000.12.16*

<div>
 <img border="0" src="/web/20010304160254im_/http://www.aksiyon.com.tr/2000/315/resimler/genel.jpg"/>
 <p class="spot">
  Mehdi Eker, RP'li Tarım Bakanı  Musa Demirci tarafından genel  müdürlük görevine getirilmesi  gerekçe gösterilerek 'politik  kişilik' ilan edildi ve önce genel  müdürlükten bakanlık  müşavirliğine, daha sonra taşra  teşkilatında veteriner hekim olarak  atandı. Eker'in, bakanlık aleyhine  Danıştay'a açtığı davada karar  aşamasına gelindi
 </p>
 <p class="metin">
 </p>
 <p class="metin">
  Bayan bir hakimin, 'eşi başörtülü' olduğu gerekçesiyle suçlandığı ve meslekten ihracının istendiği bir ülkede 22 yıl devlete hizmet etmiş ve yurtdışında master, Tarım Bakanlığı'nda genel müdürlük görevinde bulunmuş bir kişinin, politik mülahazalarla taşra teştilatında sıradan bir veteriner kadrosuna atanmasını anlatan bu satırların ne gibi bir anlam ifade edeceğini sizlerin takdirine bırakıyoruz.
 </p>
 <p class="metin">
  Dr. Mehdi Eker, 1999 yılında genel müdürlükten önce bakanlık basın müşavirliğine, ardından taşra teşkilatında veteriner olarak atandı ve bir yılı aşkın bir süreden beri hukuk mücadelesi veriyor. Eker, Ekim 1999'da yürütmenin durdurulması istemiyle Danıştay'a dava açtı. Danıştay 5. Dairesi davalı Eker'i haklı bularak yürütmeyi durdurdu. Ardından Bakanlık, İdari Dava Daireleri Genel Kurulu'na temyizde bulundu ve kurul oy çokluğu ile 5. Dairenin kararını bozdu ve dava esastan görüşülmeye başlandı.
 </p>
 <p class="metin">
  Politik mülahaza ama yapan kim?
 </p>
 <p class="metin">
  Dr. Mehdi Eker'in, bakanlık müşavirliği görevinden alınarak Ankara Tarım İl Müdürlüğü emrine veteriner hekim olarak atanmakla maddi ve manevi zarara uğratıldığını, görevden alınmayla ilgili işlemin amaç, sebep ve diğer yönlerden hukuka aykırı, hissi ve keyfi olduğunu, bu nedenle karşı karşıya bulunduğu maddi zararın gözönünde bulundurularak öncelikle yürütmenin durdurulması, bilahare iptaline, özlük haklarının ve maddi kayıplarının şahsına ödenmesi talebiyle Danıştay'a Tarım Bakanlığı aleyhine açtığı davada karar aşamasına gelindi. 22 Ekim günü gerçekleştirilen duruşma ile ilgili kararın bir hafta içinde açıklanması bekleniyor. Davacı Eker, dava dilekçesinde, bakanlık kararının siyasi mülâhazalara dayandığını, mesleki tecrübesinin ve bürokratik teamüllerin yok sayıldığını belirtirken, davalı Tarım Bakanlığı, Bakanlıkların Kuruluş ve Görev Esaslarını düzenleyen kanuna göre; bakanlıklarda, özel önem ve öncelik taşıyan konularda bakanlık makamına yardımcı olmak üzere özel yeteneği olanlardan bakanlık müşaviri atanabileceğini, bakanlığın takdir yetkisinin dava konusu yapılamayacağını kaydediyor. Bakanlık bir taraftan, "Bakanlıkta özel önem ve öncelik taşıyan konularda yardımcı olmak üzere, sayın bakanın kendisi ile uyum içinde, verimli ve etkili çalışma yapabileceği kişileri bakanlık müşaviri olarak atamada takdir yetkisine sahip bulunduğu yasa hükümleri sonucudur. Bu yetkinin bir sonucu olarak sayın bakanın bakanlık müşavirliği kadrolarına kamu yararı ve hizmet gereklerini gözeterek en uygun kişiyi atamak üzere gerekli nitelikleri taşıyanlar arasında tercihte bulunmak hak ve yetkisine sahiptir" diyor, diğer taraftan, Mehdi Eker'in, Refah Partili bir bakan tarafından göreve getirilmiş olmasından yola çıkarak, teknik gerekçeler dışında tamamen siyasi değerlendirmeler ile çeşitli makamlarda bulunduğunu, belli bir görüşün elemanı olduğunu söyleyerek kendi kendisi ile çelişiyor. Yani, Refah Partili bir bakanın takdir yetkisi kullanması sözkonusu ise bu politik bir karardır ama kendileri kullandığında normal takdir yetkisini kullanmış oluyorlar.
 </p>
 <p class="metin">
  Mehdi Eker'i 'belli bir görüşün elemanı' olarak suçlayan bakanlık, buna şu iki gerekçeyi gösteriyor. Birincisi, Dr. Eker'in RP'nin, 1994 yılında İstanbul Büyükşehir Belediye Başkanlığını kazanması üzerine Tarım ve Köyişleri Bakanlığından ayrılarak bu belediyede veteriner işleri müdürlüğü görevine geçmesi. İkincisi, Refah Partili Tarım Bakanı Musa Demirci tarafından göreve getirilmiş olması. Bakanlığın, savunmasında, Refah Partisi'nin, Anayasa Mahkemesi tarafından kapatılmış olmasını sık sık vurgulaması ayrıca dikkat çekiyor. Bakanlığa göre, bu gelişmeler, kamu idaresinin teknik, idari ve etik değerler dışında birtakım siyasi değerlendirmelerle atanmış kişilere bırakıldığı ve adı geçen şahsın hiçbir başarısı görülmeden, hatta hiçbir deneyim kazanmadan kısa bir süre sonra Tarımsal Üretim ve Geliştirme Genel Müdürlüğü Yardımcılığı görevinden Koruma ve Kontrol Genel Müdürlüğü görevine atanması Dr. Mehdi Eker'in politik kişilik taşıdığının göstergesi olarak değerlendiriliyor. 22 yıl devletin çeşitli kademelerinde çalışmış ve akademik kariyeri bulunan bir kişinin tecrübesiz olduğunu iddia etmekse pek inandırıcı gelmiyor.
 </p>
 <p class="metin">
  Beraat etti, ama...
 </p>
 <p class="metin">
  Bütün bunlar bir kenara, Bakanlığın, Mehdi Eker'in görevden alınması ile ilgili gerekçeler arasında saydığı bir husus var ki, dünya hukuk literatürüne geçecek cinsten. Bunun ne olduğunu anlatmadan önce olayın gelişimini özetleyelim: Aralık 1993'te Genel Bütçe ve Dünya Bankası proje kredisi kaynaklarından tahsis edilen ödeneklerle 19 kalem inşaat malzemesi alınır ve bunların bir kısmının belirlenen niteliklere uymadığı iddia edilir. Bunun üzerine Bakanlık Müfettişlerince teftiş yapılır ve fezleke düzenlenir. Fezlekede, o tarihte enstitü müdür yardımcısı ve tahakkuk memuru olan Mehdi Eker hakkında Türk Ceza Kanunu (TCK)'nun 230. maddesi uyarınca dava açılması istenir ve Bakanlığın 'olur'u ile Eker mahkemeye verilir. Elmadağ İlçe İdare Kurulunca Lüzûm—u Muhakeme kararı verilmesi üzerine Mehdi Eker ve diğer sanıklar yargılandıkları Elmadağ Asliye Mahkemesi'nde 'görevi ihmal' suçundan yargılanırlar ancak beraat ederler. Bakanlığa göre, "Davacı, hakkında yapılan soruşturmalar neticesinde yargılandıktan sonra beraat etmiş olsa bile, fiillerinin yok sayılmasına olanak bulunmadığına şüphe yoktur". Yani, Eker'in beraat etmiş olması önemli değildir, önemli olan Eker hakkında, 'görevi ihmal' suçlamasıyla dava açılmış olmasıdır.
 </p>
 <p class="metin">
  Bakanlığın öne sürdüğü benzer bir gerekçe de Eker'in daha önce kınama cezası almış olmasıdır. Davacı, 14970 ton hastalıklı bulaşık buğdayın 11 bin tonunun izinsiz yurda sokulmasında ihmali olduğu gerekçesiyle kendisine verilen ve daha sonra affedilen kınama cezasının tamamen haksız olduğunu, keyfi nedenlere dayandığını, zira sözkonusu ithalatın, genel müdürlük görevine başlamadan önce gerçekleştiğini belirtiyor dava dilekçesinde. Eker ayrıca, 3 Eylül 1999'da 'Memur ve diğer Kamu Görevlilerinin Disiplin Cezalarının Affedilmesi' hakkında kanun çıktığını ve bu kanunla verilen tüm disiplin cezalarının hükümsüz hâle geldiğini belirtiyor ve bakanlığın, affedilmiş bir cezayı görmezden gelmesini anlaşılmaz buluyor.
 </p>
 <p class="metin">
  Genel müdürlükten veteriner hekimliğe
 </p>
 <p class="metin">
  Dr. Mehdi Eker, 1978 yılında Tarım Bakanlığı Planlama Araştırma ve Koordinasyon Genel Müdürlüğü'nde memur olarak göreve başladı. 1982 yılında Ankara Veteriner Fakültesi'nden mezun olduktan sonra intibak yapılarak aynı kurumda veteriner hekim kadrosuna atandı. Çeşitli görevlerde bulunduktan sonra 1989'da bakanlığın Ankara Lalahan'da bulunan Hayvancılık Araştırma Enstitüsü'ne müdür yardımcısı olarak atandı. Adı geçen enstitü bünyesindeki tüm faaliyetlerin hem idari hem de teknik müdür yardımcısı sıfatıyla planlama ve yürütme görevlerini 5 yıl süreyle sürdürdü. 1990—92 yılları arasında İngiltere'de bulunan University of Aberdeen'e yüksek lisans eğitimi için gönderilen Eker, tarım ekonomisi alanında yaptığı lisansüstü eğitim sonunda master derecesi aldı. Bu esnada gösterdiği başarı nedeniyle adı geçen üniversite tarafından takdirname ile ödüllendirildi. Eker, Ankara Üniversitesi'nde doktora yapmaya başladı ve 1997'de hayvancılık işletme ekonomisi anabilim dalında doktora derecesi aldı. 1994—96 yıllarında İstanbul Büyükşehir Belediyesi Veteriner İşleri Müdürü olarak görev yapan Eker, Ekim 1996 yılında Tarım Bakanlığı Tarımsal Üretim ve Geliştirme Genel Müdürlüğü'ne genel müdür yardımcısı olarak atandı. 1997 yılında istifa nedeniyle boşalan bakanlığın Koruma ve Kontrol Genel Müdürlüğü'ne önce vekaleten daha sonra da asaleten atandı.
 </p>
 <p class="metin">
  Mehdi Eker, bakanlık makamının takdiri ile Kasım 1997'de Müşterek Kararname ile Bakanlık Müşavirliğine atandı ancak bu görevde uzun süre kalamadı, 1999'da başka bir göreve atanmak üzere müşavirlik görevinden alınarak Tarım Bakanlığı'nın taşra teşkilatı olan Tarım il Müdürlüğünde çalıştırılmak üzere Ankara valiliği emrine veteriner olarak atandı.
 </p>
 <p class="metin">
  Hikaye kısaca bu. Bakalım "politik bürokratlarla" apolitik siyasetçiler bundan sonraki oyunda nerede buluşacaklar?
 </p>
 <br/>
 <center>
  <a class="anaorta" href="http://web.archive.org/web/20010304160254/mailto:cgengroru@yahoo.com">
   cgengroru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/politika/2.htm), [web.archive.org (arşiv bağlantısı)](http://web.archive.org/web/20010304160254/http://www.aksiyon.com.tr:80/2000/315/politika/2.htm)
