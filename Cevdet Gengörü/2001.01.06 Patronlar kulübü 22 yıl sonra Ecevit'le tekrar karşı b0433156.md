# Patronlar kulübü, 22 yıl sonra Ecevit’le tekrar karşı

*Cevdet Gengörü 2001.01.06*

<div>
 <p class="baslik">
  karşıya geldi
 </p>
 <p class="baslik">
  Tarih, burun farkıyla tekerrür etti
 </p>
 <p class="spot">
  22 yıl önce gazetelere verdiği ilanlarla ve yaptığı boykotlarla Ecevit hükümetini düşüren TÜSİAD, son ekonomik krizden sorumlu tuttuğu Ecevit başbakanlığındaki hükümete bir kez daha isyan bayrağı açtı
 </p>
 <p class="metin">
 </p>
 <img border="0" src="/web/20020325033023im_/http://www.aksiyon.com.tr/2001/318/resimler/patronlar.jpg"/>
 <p class="metin">
  "Elim bir kayıp. Maruf akaryakıtlar ailesinden, merhum petrolün torunu, merhum asfalt ile merhume fuel—oil hakim efendinin çocukları, merhum motorinin eşi, merhum benzin ve süperin babaları ve plastiklerin dedesi Anadolu insanının ısı ve ışık kaynağı gazyağı beyefendi elim bir trafik kazası neticesi hakkın rahmetine kavuşmuştur. Cenazesi Deniz Bey dergahında kılınacak öğle namazını müteakip toprağa verilecektir." Yıl 1978. Türkiye'nin yetmiş sente muhtaç olduğu dönemler yani. Başbakan, Ecevit. Temel ihtiyaç maddeleri bile 'karne'ye bağlanmış. Sanayi durma noktasına gelmiş, bırakın elektriği, gazyağı bile bulmanın mümkün olmadığı yıllar. İşte gazeteci Yavuz Donat, o yokluk günlerini 'Vitrin' adlı köşesinde böyle alaylı ifadelerle dile getiriyordu.
 </p>
 <p class="metin">
  Türkiye, bir yandan ekonomik krizle çalkalanırken, öbür yandan her gün onlarca insanın ölümüne neden olan ve ülke tarihine 'sağ—sol çatışması' olarak geçen iç çatışmalarla boğuşuyordu. Ordu, akan kanın durdurulması konusunda hükümeti açıktan uyarmaya başlamış, darbenin ayak sesleri yavaş yavaş hissediliyor. Dışarıya döviz çıkarmak yasak. Yokluk, kıtlık, sefalet Türk insanının yabancısı olduğu şeyler değildi ama o yıl Türkiye Cumhuriyeti tarihinde bir ilk gerçekleşiyordu. Bu olay, Türk sanayiinin ana lokomotifi olan ve İstanbul dükalığı olarak anılan Türkiye Sanayici ve İşadamları Derneği(TÜSİAD)'nin, sorunların sebebi olarak gördüğü Ecevit hükümetine açıktan cephe almasıydı. Patronlar kulübü gazetelere ilan vererek hem hükümeti ağır ifadelerle suçluyor, hem de çözüm önerileri sunuyordu. TÜSİAD bununla da yetinmiyor, Ecevit'i devirmek için iş gücünü kullanarak belli fabrikalarda boykot başlatıyor ve sonunda hükümeti devirerek amacına ulaşıyordu.
 </p>
 <p class="arabaslik">
  Dön, dönelim başa baba
 </p>
 <p class="metin">
  15 Aralık tarihinde Ankara Sheraton Oteli'nde gerçekleştirilen TÜSİAD Yüksek İstişare Konseyi(YİK)'nde yaşananlar, kartel basınının çizdiği pembe tabloların aksine Türk ekonomisinin iflasın eşiğine geldiğini bir kez daha gözler önüne serdi. 1978 yılında Bülent Ecevit hükümetine karşı gazetelere verdiği ilanlarla hükümetin yıkılmasına neden olan TÜSİAD, yine Ecevit başbakanlığındaki hükümete karşı, son yılların en sert çıkışını yaparak bir anda tüm dikkatleri üzerine çekti. Daha birkaç ay öncesine kadar "On yıl sonrasını bile görüyoruz. Türk ekonomisinin önü açık" diyen patronlar, belli ki son krizden sonra fena halde yanıldıklarını anlamışlardı. Fena halde patladılar. Ankara'da düzenlenen TÜSİAD Yüksek İstişare Konseyi (YİK) toplantısında TÜSİAD YİK Başkanı Bülent Eczacıbaşı ve TÜSİAD Başkanı Erkut Yücaoğlu'nun hükümete yönelik sert eleştirileri, bakanlar ile TÜSİAD üyeleri arasında gerginliğe neden olurken, finans çevrelerinde, "Acaba MÜSİAD'ın kehanetleri gerçek mi oluyor?" sorusu sorulmaya başlandı. Evet, potronlar kulübü hep umutluydu, artık alışkanlık haline gelen yeni ekonomik programlar, kemer sıkmalar, yeni yeni vergi bindirmelere rağmen her daim hükümeti destekliyordu. Ülke ekonomisi, 'geçen sefer olmadı, bir daha deneyelim' mantığı ile adeta çiçek falına dönmüşken ve patronlar da umutluyken, MÜSİAD, Türk ekonomisinin 2002 yılında iflas edeceğini yıllar önce ilan etmişti.
 </p>
 <p class="arabaslik">
  'Temel sorun kötü yönetim'
 </p>
 <p class="metin">
  ANASOL—M hükümetine ve hükümetin 1999 yılında İMF ve Dünya Bankası'nın desteği ile yürülüğe koyduğu ekonomik programa baştan beri destek veren TÜSİAD, ülkenin kötü yönetildiğini söyleyerek hükümetle süren balayını sona erdirdi. Gerçi TÜSİAD, 1970'li yıllarda kurulan Ecevit hükümetleri ile şimdiki gibi balayı hiç yaşamadığı için o dönemde sona eren balayı değil, hükümet olmuştu. Ecevit hükümeti, bir kez daha geçmişteki akıbete uğrayacak mı, bunu şimdiden kestirmek mümkün değil, fakat hükümet konusunda taşların yerinden oynadığı söylenebilir.
 </p>
 <p class="metin">
  YİK Başkanı Bülent Eczacıbaşı, ülkenin kötü yönetildiğini söyleyerek hükümete açık cephe aldı. "Arabanın bir tekerleğinin daha, önümüzdeki dönemde çukura düşmesine izin vermemiz mümkün değil. Ekonomi son olaylarla ağır yara aldı" diyen Eczacıbaşı, acil reform yapılmasını istedi. Evet, TÜSİAD'a göre Türkiye'nin temel sorunu 'kötü yönetim'di ve hükümet 'devletçi mi, liberal mi' olduğuna karar vermeliydi. Çünkü hükümetin uygulamaları kendilerinin de kafasını karıştırıyordu.
 </p>
 <p class="metin">
  Patronlar, toplantıda dile getirdikleri, devletin ekonomiden çekilmesi ve özelleştirmenin hızla gerçekleştirilerek KİT'lerin ve bankaların arpalık olmaktan çıkarılması gibi istekleri bundan 22 yıl önce de dile getirmişlerdi. "Biz Türk özel sektörünün üyeleri olarak beyan ederiz ki; ülkemizi hürriyetçi demokrasi içinde refaha götürecek temel güç hür teşebbüstür. Kişiyi her zaman daha çok ve daha verimli çalışmaya sevketmiş olan, hür teşebbüs. Çağın ileri toplumları refaha hürriyet içinde yalnız bu yolla erişmişlerdir. Bir başka yol yoktur." TÜSİAD'ın gazetelere verdiği ilanların ana temasını bu cümleler oluşturuyordu. Bunlara bakıldığında, o günden bu yana ekonomi alanında pek önemli bir gelişme kaydedemediğimiz açıkça görülür. Patronlar kulübünün dile getirdiği gibi, KİT'ler, bankalar hâlâ yandaş arpalığı olarak kullanılıyor. Üretime değil, tüketime dayalı bir ekonomik sistemde kalkınma mümkün değil. 22 yıl önce verilen ilanlarda da benzer şikayetler sözkonusuydu; "Yıllar yılı, refaha nasıl erişeceğimiz, üretimi nasıl artıracağımızdan çok, neyi nasıl paylaşacağımız tartışılıyor. İşte bu yüzden gündelik ihtiyaç maddelerinin pahalılık, darlık, ya da yokluğunu yaşıyoruz."
 </p>
 <p class="arabaslik">
  Senaryo hazır, çekimler belirsiz
 </p>
 <p class="metin">
  Ankara'da, Başbakan Ecevit'in düşürüleceğine ve hükümet yapısının değiştirileceğine dair senaryolar üretiliyor. Senaryoların gerçeklik payını bilemiyoruz ancak son dönemlerde meydana gelen olaylar Ecevit'in işini bayağı bir zorlaştırmış durumda. Özellikle TÜSİAD'ın son çıkışı, belli dengeleri değiştirecek gibi görünüyor. TÜSİAD duvarına çarpmak Bülent Ecevit'in kaderi mi, hep birlikte göreceğiz.
 </p>
 <p class="metin">
 </p>
 <p class="arabaslik">
  TÜSİAD'ın 1978'deki istekleri
 </p>
 <p class="metin">
  1—Günümüzdeki bunalımın kaynağında, öncelikle, gelenek haline gelmiş politik savurganlık yatıyor. Ekonomik bunalımın sorumlusu, ekonomiyi yönetenlerdir.
 </p>
 <p class="metin">
  2—Türkiye nereye gidiyor? Bir ülkede ekonomik bunalım neden doğar, sorumluluk kimdedir? Bunalım karşısında kendisine yardım etmeyen tek ülke Türkiye'dir.
 </p>
 <p class="metin">
  3—Siyasi kudretin mutlak sahibi devlet, ekonomik faaliyetlerin de mutlak sahibi olmaya yönelirse giderek bütün hürriyetler kaybolur.
 </p>
 <p class="metin">
  4—Yatırımcıyı yatırım yapmaktan, fertleri iş kurmaktan bezdirmek yerine, güven ve şevk verici bir çalışma ortamı sağlanmalı.
 </p>
 <p class="metin">
  5—Yıllık zararı 50 milyar lirayı aşmış KİT'lerin kapsamını genişletmek değil, aksine daraltmak ülke ekonomisinin sırtındaki bu yükü hafifletecektir
 </p>
 <p class="metin">
  6—Şiddetle ihtiyaç duyduğumuz dış kredilerle, uyguladığımız ekonomik sistem birbiriyle yakından bağlantılıdır.
 </p>
 <p class="metin">
 </p>
 <p class="metin">
 </p>
 <p class="arabaslik">
  2000 yılı istekleri
 </p>
 <p class="metin">
  1— Sorunların kökünde yönetim sorunu var. Ülke kötü yönetiliyor.
 </p>
 <p class="metin">
  2—Neredeyse her toplantımız, ya bir bunalım tehdidinin yoğunlaştığı, ya da bir bunalımın atlatıldığı zamana denk geliyor. İrili ufaklı bunalımlar hiç bitmiyor. Bugün, yine tüm gücümüzle kriz yönetimi uygulamak zorundayız.
 </p>
 <p class="metin">
  3—Hükümet, devletçi mi, liberal mi, buna karar versin. Çünkü bizim de kafamız karışıyor.
 </p>
 <p class="metin">
  4—Hükümet, bir yıl boyunca ekonomik programın başarısı için yaşamsal önem taşıyan reformları savsaklamıştır. Uçurumun kenarındayız, bu son şanstır.
 </p>
 <p class="metin">
  5— Bankalar yandaşlar için arpalık olarak kullanılıyor, buna son verilmeli, özelleştirme hızla gerçekleştirilmelidir. Batık bankalar kurtarılmamalıdır.
 </p>
 <p class="metin">
  6—Uluslararası sermaye yatırımlarını ülkemize yeniden çekmek için, kaybolan güven ortamını yeniden sağlamaktan başka çaremiz yoktur.
 </p>
 <br/>
 <center>
  <a class="anaorta" href="http://web.archive.org/web/20020325033023/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/politika/1.htm), [web.archive.org (arşiv bağlantısı)](http://web.archive.org/web/20020325033023/http://www.aksiyon.com.tr:80/2001/318/politika/1.htm)
