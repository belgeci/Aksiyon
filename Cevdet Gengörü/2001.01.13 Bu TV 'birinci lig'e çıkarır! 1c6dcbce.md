# Bu TV ‘birinci lig’e çıkarır!

*Cevdet Gengörü 2001.01.13*

<div>
 <p class="spot">
  Kürtler, Kürtçe TV'yi, dışlanmışlıktan kurtulmanın bir aracı olarak  görüyorlar. Onlara göre Kürtçe TV yayınına izin vermekle devlet,  kendilerini birinci sınıf vatandaş olarak kabul etmiş olacak ve  böylece bugüne kadar yaşanan tüm sıkıntılar sona erecek
 </p>
 <p class="metin">
 </p>
 <img border="0" src="/web/20020329150732im_/http://www.aksiyon.com.tr/2001/319/resimler/BuTV.jpg"/>
 <p class="metin">
  Devletin, daha doğrusu devletin çeşitli kurumlarının Kürtçe TV konusuna bakışlarını daha önce yazmıştık. Aksiyon Dergisi, bu kez de Diyarbakır ve Bingöl'de halkın nabzını tuttu. Kürtçe TV, öncelikle Kürt kökenli vatandaşlarımızı ilgilendirdiğine göre, onların bu konudaki görüşlerine başvurmamak olmazdı. Kürtler tartışmaları nasıl değerlendiriyor, gerçekten iddia edildiği gibi Kürtçe TV ülkeyi böler mi? Bu ve benzeri soruları Kürtlere ve Zazalara (Zazaların Kürt olup olmadığını burada tartışacak değiliz) sorduk.
 </p>
 <p class="metin">
  'Bir ülkeden bir iç ülkeye' gitmek...
 </p>
 <p class="metin">
  Diyarbakır... Şehrin sınırlarına girer girmez ayrı bir hava hissediyorsunuz. Gerçekten de şehre girdiğinizde Yılmaz Erdoğan'ın 'Yaşayabilme İhtimali' adlı şiirinde belirttiği gibi 'Bir ülkeden bir iç ülkeye' gitmiş gibi oluyorsunuz. Burada, ülke sınırları içinde bulunan başka bir yerleşim yerinde hissetmeyeceğiniz duygular hissediyorsunuz. Ağır bir hava... Meteorolojik havadan sözetmiyorum, hani nasıl derler?..
 </p>
 <p class="metin">
  'İstanbul'a vize ile gitmeyi kim ister?
 </p>
 <p class="metin">
  Çanak antenlerden sonra Diyarbakır'da dikkatimizi çeken en önemli husus, halktaki korkuydu. İnsanlar, yıllarca terörün gölgesinde yaşamanın verdiği korkuyu, tedirginliği üzerlerinden hâlâ atamamışlar. Bir vatandaşın, 'İnsanlar korkuyorlar, kimse kardeşine bile güvenmiyor, fikirlerini nasıl ifade edebilecek..?" sözleri zaten her şeyi anlatıyor. Devlet erkânı, Kürtçe TV yayınının devleti böleceğini söylüyor, oysa vatandaşın gündeminde 'bölünme' diye bir şey yok. Bunu gülünç buluyorlar. Bir lise öğretmeni, "Burada yaşayan her insanın mutlaka bir akrabası, bir yakını Batı illerinde yaşıyor. Bu insanları nasıl ayıracaksınız? Bu bir kenara, hiçbir Kürt, Antalya veya İstanbul'a vize ile gitmek istemez, bunu kabullenmez" diyor.
 </p>
 <p class="metin">
  Her evde Medya TV
 </p>
 <p class="metin">
  Bölgedeki asıl problemin ekonomik olduğu, ekonomik kalkınma ile bölgedeki tüm problemlerin çözüleceği pek çok defa dile getirildi. Bağlar Semti'nde bu gerçeği çıplak gözlerle görmek mümkün. Burası Diyarbakır'ın en fakir bölgesi. PKK, Hizbullah, DHKP—C ve bilumum tüm terör örgütlerinin yuvası, merkezi. Bu semtin ismine aşinasınız; cinayetler ve eylemlerle bir çok kez gündeme geldi. Geçtiğimiz yıl Hizbullah'a yönelik operasyonlar da burada yapılmıştı. Bu semtin bir özelliği daha var: Eylem yapanların ana merkezi. Yani Ankara'da Kızılay, İstanbul'da Taksim Meydanı'nın gördüğü işlevi görüyor. Semtteki tüm binalar eski püskü. Daracık sokaklar, bozuk yollar, gülmeyi unutmuş çocuklar...
 </p>
 <p class="metin">
  Merkez nüfusunun yarısı Bağlar Semti'nde
 </p>
 <p class="metin">
  Her balkonda bir çanak anten var. Çanak anten almaya gücü yetmeyenler de komşudan paralel hat çektirmiş. Yani Diyarbakır'da neredeyse Medya TV izleniyor. Semtin en ünlü mahallesi olan 5 Nisan Mahallesinden geçerken yeni çanak anten almış biri ile karşılaşıyoruz. Selam verip yanına yaklaşıyoruz, adam önce şaşırıyor. Çanak anteni neden aldığını soruyoruz. MİT'ten olduğumuzu düşünmüş olacak ki, bir anda paniğe kapılıyor ve güçlükle, 'Bizim televizyon hiçbir kanalı çekmiyor, onun için aldım' diyor. Durumu anlatıp kendisine güven verdikten sonra gerçeği anlatmaya başlıyor. "Annem Türkçe bilmez, babaannem zaten bilmiyor. Bunlar televizyon izleyemiyorlar. Anlamadığın bir dilden nasıl izleyesin ki..." 'Yani Medya TV'yi izleyeceksiniz' diyoruz. 'Herkes izliyor' cevabını veriyor.
 </p>
 <p class="metin">
  Kürt'e Türk propagandasına 'Na'?
 </p>
 <p class="metin">
  Tabii bir de Kürtçe TV yayınının hangi yöntemle gerçekleştirileceği sorunu var. Devlet düzeyinde yapılan tartışmalarda, buna taraftar olanlar TRT'den yapılacağını söylediler. Vatandaşlar ise buna karşı çıkıyor. Mehmet Emin Demirtaş adlı vatandaş, "Propaganda yapmak için kuracaklarsa hiç kurmasınlar. Hiçkimse de izlemez" diyor. Ayda 100 milyon kazandığını, bunu da çanak antene harcadığını söylüyor. Medya TV'ye olan ilginin nedenini de şöyle açıklıyor: "Birincisi, bizim kültürümüzü yansıtıyor. Birilerinin propagandasını yapmış olması bizi ilgilendirmiyor, biz burada kendimizi buluyoruz, kendi müziğimizi dinliyoruz."
 </p>
 <p class="metin">
  Görüştüğümüz hemen herkes bunu dile getiriyor. Gazeteci—yazar Çetin Altan, bir çok yazısında geri kalmışlığımızın nedenini hamaset nutuklarına bağlar ve bunu ironik bir ifade ile 'Türkün Türke propagandası' ile ifadelendirir. Çetin Altan'dan mı ders aldılar bilemeyiz ama Kürt vatandaşlar da deyim yerindeyse şimdi bu usta gazetecinin ağzı ile konuşuyorlar ve 'Türk'ün Kürt'e propagandasına tokuz" diyorlar. "Kurulacak kanal bizim kültürümüzü, değerlerimizi yansıtmalı. Elbette o da RTÜK'ün denetiminde olacak ve denetlenecek."
 </p>
 <p class="metin">
 </p>
 <p class="metin">
  Kürtler, Kürtçe TV taleplerini dile getirirken, bununla ilgili çeşitli gerekçeler öne sürüyorlar. Edindiğimiz izlenim o ki, Kürtler için bunun sembolik bir önemi var ve bu her şeyden önce geliyor. Devletin kendilerini ikinci sınıf vatandaş olarak gördüğünü söylüyorlar ve "Devlet Kürtçe TV'ye onay verdiğinde, Kürtleri de birinci sınıf vatandaş olarak kabul ettiğini ilan etmiş olacak. Bu da gerginlikleri ortadan kaldırır ve köklü barış sağlanır" diyorlar.
 </p>
 <p class="metin">
  Cafelerde Kürtçe şarkılar çalınıyor
 </p>
 <p class="metin">
  Kürtçe TV tartışmaları süredursun Diyarbakır'daki cafe ve barlarda her akşam canlı Kürtçe müzik yayını yapılıyor. İlk olarak Cafe Hollwood'un başlattığı uygulama şu an onlarca cafede, barda devam ediyor. Mahalli sanatçıların seslendirdiği Kürtçe şarkılara vatandaşlar hem eşlik ediyor hem de istedikleri parçaları çaldırıyorlar. Kürtçe şarkıların dinleyicileri sadece Diyarbakır halkı değil. Başta polisler olmak üzere kamu görevlileri de programlara yoğun ilgi gösteriyor. Son bir yıl içinde canlı Kürtçe müzik çalan yaklaşık 20 cafe ve barın açılması, halkın ilgisini ortaya koyuyor. Müzik programlarının süresi cafeye göre değişiyor. Bazı cafelerde haftanın dört günü ve günde dört saat canlı Kürtçe müzik çalınırken, bazılarında bu süre haftada iki günle sınırlı. Müzik yayını devlet kontrolünde gerçekleşiyor. Polisler bu cafeleri sürekli olarak denetliyorlar ve 'sakıncalı' parça seslendirilmesine göz yuman cafeleri kapatıyorlar.
 </p>
 <p class="metin">
  Cafe Hoolwood'un Genel Müdürü Hüseyin Ayık, halkın büyük çoğunluğunun Kürtçe konuştuğunu, bu nedenle Kürtçe TV'nin bölge için gerekli olduğunu söylüyor. Ayık, müzikli gecelerde cafelerin dolup taştığını söylüyor.
 </p>
 <p class="metin">
  'Yeri bulunamıyor'muş
 </p>
 <p class="metin">
  Kürtçenin radyo ve televizyonlarda yayını yasak ancak bu yasağı delen radyolar da var. Bunlardan biri TRT FM bandından yayın yapan Dicle FM. Sözkonusu radyo her gün Türkçe ve Kürtçe yayın yapıyor. Yasağı delen bu radyoya göz yuman yetkililerin öne sürdüğü gerekçe ise oldukça ilginç. Evet, yetkililere göre Dicle FM'in yeri bulunamıyor. Faili meçhuller bölgesi için 'normal' bir açıklama değil mi? Diyarbakır halkı ise Dicle FM'in yayınlarına göz yummasını, yaptığı propagandaya ve yayın politikasına bağlıyor.
 </p>
 <p class="metin">
  Kürt kökenli vatandaşlar Kürtçe TV yayını konusunda ısrarlılar. Bunun er ya da geç gerçekleşeceğine inanıyorlar. Çünkü onlara göre devletin bazı kurumlarının karşı çıkması bir mana ifade etmiyor ve bu sonucu da değiştirmeyecek, son sözü AB söyleyecek!
 </p>
 <br/>
 <center>
  <a class="anaorta" href="http://web.archive.org/web/20020329150732/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/haberler/6.htm), [web.archive.org (arşiv bağlantısı)](http://web.archive.org/web/20020329150732/http://www.aksiyon.com.tr:80/2001/319/haberler/6.htm)
