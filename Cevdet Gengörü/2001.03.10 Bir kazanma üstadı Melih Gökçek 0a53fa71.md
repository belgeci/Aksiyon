# Bir kazanma üstadı: Melih Gökçek

*Cevdet Gengörü 2001.03.10*

<div>
 <img border="0" src="/web/20020522071235im_/http://www.aksiyon.com.tr/2001/327/resimler/Polemik.jpg"/>
 <p class="baslik">
  “Polemik yapmıyorum”
 </p>
 <p class="spot">
  O hep tartışılıyor. İki kez Başkent  gibi zorlu bir yerde büyükşehir  belediye başkanlığını kazandı.  Fenerbahçe Kulübü başkanlığına  aday olacağını açıklayınca birileri  ayağa kalktı, "Yedirmezler  Melih" dedi. Son olarak ise  merkez sağın liderliğine aday...
 </p>
 <p class="metin">
 </p>
 <p class="metin">
  Onun adını sürekli olarak duyuyorsunuz. Türkiye'nin gündemine en fazla gelen, sürekli tartışılan siyasetçilerinin başında geliyor. Bir belediye başkanı olduğu halde neredeyse ülkenin başbakanı kadar boy gösteriyor gazete sayfalarında ve televizyon ekranlarında. Önüne gelene 'entel, liboş' demekten zevk alan ve Fatih Altaylı ile birlikte en çok küfür eden köşe yazarlarındın biri olan Emin Çölaşan'ın polemik arkadaşı. Anakent Belediye Başkanı seçildiği yıl, Altınpark'ta bulunan müstehcen heykelin kaldırılması ile ilgili olarak, "Tükürürüm böyle sanatın içine" deyince sanat düşmanı ilan edildi. Fenerbahçe başkanlığına aday olacağını açıklayınca, birileri ayağa kalktı, "Yedirmezler" dendi. FP'nin son kongresinde yaptığı konuşma bir anda ortamı gerginleştirdi.
 </p>
 <p class="metin">
  Milletvekilliğinden istifa etmeden Büyükşehir Belediye Başkanlığı'na aday olunca fırtınalar koparıldı, CHP, seçimin iptali için dava açtı. Ama bir sonuç çıkmadı ve 27 Mart 1994 yerel seçimlerinden bu yana Ankara Büyükşehir Belediye Başkanlığı görevini yürütüyor. Evet, Melih Gökçek'ten sözediyoruz.
 </p>
 <p class="metin">
  Bugüne kadar hiçbir organik bağı olmadığı halde hep 'MHP kökenli' olarak lanse edildi Gökçek. Hatta bu yüzden FP tabanı bile kendisine mesafeli yaklaşıyor, yani tam manasıyle 'bizden biri' gözüyle bakmıyor partisinin tabanı. Gazeteci kökenli olan Gökçek'in bir kısım basınla arası ise hiç iyi değil. Özellikle Hürriyet gazetesi yazarı Emin Çölaşan ile girdiği tartışmalar hâlâ hafızalarda. Tabii Çankaya eski Belediye Başkanı CHP'li Doğan Taşdelen ile yaptığı tartışmaları da unutmamak lazım.
 </p>
 <p class="metin">
  Aykırı siyasetçi
 </p>
 <p class="metin">
  Başkan Gökçek, girdiği tartışmalar nedeniyle çeşitli kesimlerce 'polemik yapmak'la suçlandı. Peki Gökçek neden sürekli olarak gündeme geliyor?
 </p>
 <p class="metin">
  "Bence bu bizim şu özelliğimizden kaynaklanıyor. Bugüne kadar Türkiye'de medya her zaman siyasetçileri tabiri caizse horlamaya alışmış ve siyasetçiler hep, 'Başıma bir iş gelecek' diye buna karşı sessiz kalmışlar. Türkiye'de ilk defa bir aykırı ses var, onlar birşey söyleyince cevaplarını alıyorlar. Bir, iki, üç, beş... Bunu alınca da medya kamuoyunun önünde Melih Gökçek dolayısıyla sıkıntı içerisine giriyor. Bu sıkıntı Melih Gökçek'e karşı bunları hırslandırıyor, bu hırsları dolayısıyla da kendilerine göre tenkitleri yoğunlaştırıyorlar ve devamlı olarak da benim açığımı arıyorlar. Devamlı olarak gündeme gelmemizin en büyük nedeni bu". Gökçek'in, tartıştığı kişilerin sol tandanslı olması akla 'Acaba sağın liderliğine mi oynuyor, onun için mi sürekli olarak solcularla tartışmalara giriyor?' sorularını getiriyor. Başkan bu yorumları kesin bir dille reddediyor ve lisede düşünmenin ne olduğunu öğrendiğinden bu yana sağcı olduğunu, dolayısıyla sağa oynama diye birşeyin söz konusu olmadığını söylüyor. Ancak, Gökçek bir süre önce yaptığı çıkışlarla bu alanda da at koşturmak istediğini bir kez daha ifade etti, merkez sağın liderliğine aday olduğunu bir bakıma açıkladı.
 </p>
 <p class="metin">
  Emin Bey'in tazminatı...
 </p>
 <p class="metin">
  Polemik yaptığı şeklindeki suçlamaları kabul etmiyor Gökçek. Ve girdiği tartışmalarda polemik yapılıp yapılmadığını en iyi halkın takdir edeceğini, halkın da değerlerine, inançlarına küfreden kişilere karşı giriştiği mücadelede kendisini desteklediğini söylüyor; "Polemik yapılıp yapılmadığını en güzel halk takdir eder. Televizyona çıkıyorsunuz, karşı tarafta sizinle tartışmaya giren kişinin açıklarını ortaya koyduğunuz zaman kişi mahcup duruma düşüyor. Mahcup duruma düşünce, 'Ben haksızdım, bu tartışmadan mağlup çıktım' deme nezaketi göstereceği yerde 'Polemik yapıyor' deme ihtiyacı hissediyor. Ama buna karşı sağduyulu insanlara sorduğunuzda "Melih Gökçek senden Allah razı olsun. 'Özellikle bugüne kadar bizim değerlerimize hücum eden kişilere ders verdiniz' diyorlar ve bu da beni mutlu ediyor."
 </p>
 <p class="metin">
  Daha önce de belirttiğimiz gibi Gökçek'in polemiğe girdiği kişilerin başında Emin Çölaşan geliyor. Tabii aynı duygular bilmukabil Çölaşan için de geçerli. Bu yüzden de defalarca mahkemelik oldular. Bugüne kadar her ikisinin de birbirlerine hakaret gerekçesiyle açtıkları davaların tam olarak sayısını bilmiyoruz, ancak ilk tazminatı kazanan Gökçek oldu. Melih Gökçek, şahsına hakaret ederek kişilik haklarını çiğnediği gerekçesiyle Çölaşan aleyhine açtığı dava sonucu kazandığı 5 milyon TL. için bir tören düzenlemişti. Para hâlâ Yenimahalle'deki Belediye Sarayı'ndaki odasında çerçeveli olarak duruyor.
 </p>
 <p class="metin">
  Gökçek—Çölaşan arasındaki mücadele zaman zaman ikisi arasında bir mesele olmaktan çıkarak üçüncü şahıslara zarar verdi. Bunlardan biri gazeteci Hakkı Aldoğan. Emin Çölaşan eşi ile birlikte yakın arkadaşı Murat Karayalçın'ı ziyarete gider. Ziyareti haber alan medya çıkışta Çölaşan'ı görüntüler ve sorular sorar. Tabii bu olay Emin Bey'e bir hayli dokunur. Çölaşan, kendisini takip ettirdiğini düşünerek Gökçek'in sert bir biçimde eleştirir, ama olay burada bitmez. Çölaşan, Enver Ören'i arar ve İHA kameralarının kendisini neden takip ettiğini sorar. Bunun üzerine İHA Haber Müdürü Hakkı Aldoğan'ın görevine son verilir.
 </p>
 <p class="metin">
  'Ekler'den kurtuldu...
 </p>
 <p class="metin">
  Çağımız iletişim çağı ve iletişim araçlarını ellerinde bulunduranlar kamuoyunu istedikleri doğrultuda yönlendirme imkanına sahiptirler. Medyadan yana bir hayli dertli olan Gökçek de çareyi yerel gazete çıkarmada buldu. McLuhan'ın "Medya mesajdır" vecize sözü ile ifade ettiği gibi medyanın olduğu yerde iletişim yoktur, yani medya mesajı tek yönlü olarak aktarır, bireyin buna katılımı sözkonusu değildir. Belya tarafından çıkarılan 'Ankara Haber' adlı tabloit gazete günlük olarak çıkıyor ve ücretsiz olarak yayınlanıyor.
 </p>
 <p class="metin">
  Peki bu ihtiyaç neden doğdu? İhtiyaç, kartel gazetelerinin yayınladığı Ankara eklerinden doğmuştu. Gökçek'le görüşmeyi gerçekleştirdiğimizde bu ekler henüz yayından kaldırılmamıştı. Eklerin kaldırılmasına herhalde en çok Melih Bey sevinmiştir. Anakent Belediye Başkanı, eklerin kendisi hakkında yalan yanlış haberler yazdığını, sürekli olarak bir karalama kampanyası düzenlendiğini, sözkonusu gazetelerin CHP ile ortak hareket ettiğini söylüyordu.
 </p>
 <p class="metin">
  Yiğidim, yoğurdunuzu nasıl yerdiniz?
 </p>
 <p class="metin">
  Gökçek'in en önemli özelliklerinden biri de çok aktif olması. Bu enerjiyi nereden aldığını sorduğumuzda, "Her yiğidin bir yoğurt yiyişi vardır, bizim ki de böyle" diye cevap veriyor. Bir ara Fenerbahçe Kulübü başkanlığına aday olacağını söylemişti ama aday olmamıştı Gökçek. Sporu sevdiğini, bir hobi olarak gördüğünü, Keçiören Belediye başkanlığı döneminde ve Çocuk Esirgeme Kurumu'nda spora büyük hizmetler verdiğini ve bu hizmetlerin Ankara Büyükşehir Belediye Başkanlığı döneminde de devam ettiğini vurguluyor.
 </p>
 <p class="metin">
  'Bekle gör' politikası izliyor
 </p>
 <p class="metin">
  Tüm siyasiler gibi Melih Gökçek de ileriye dönük siyasi hedefler konusunda net konuşmaktan kaçınıyor, cevapları genelde 'siyasi'. FP'nin son kongresinde yaptığı konuşmayı hatırlatarak, FP'nin liderliğine oynayıp oynamadığını soruyoruz; Gökçek, siyasette Allah'ın kimin önüne ne zaman, ne çıkaracağını kestirmenin mümkün olmadığını söylüyor. 'Geleceğin lideri' olarak gösterilen Tayyip Erdoğan'ın siyasi yasaklı olmasını hem partisi, hem de Türkiye için büyük bir kayıp olarak görüyor. "Şu an Erdoğan siyasette olsa, en az yüzde 30'luk bir partinin genel başkanı olur."
 </p>
 <p class="metin">
  Merkez sağın liderliğine aday olmayı bekleyen Melih Gökçek'i iyi tanıyanlar 'Melih bey el attığı bir işi mutlaka bitirir, hiçbir işi yarım bırakmaz' diyorlar. İki dönemdir Başkent'in Büyükşehir Belediye Başkanlığını kazanan Melih Bey'in merkez sağ liderliği talebi bakalım nasıl sonuçlanacak?..
 </p>
 <br/>
 <center>
  <a class="anaorta" href="http://web.archive.org/web/20020522071235/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/politika/1.htm), [web.archive.org (arşiv bağlantısı)](http://web.archive.org/web/20020522071235/http://www.aksiyon.com.tr:80/2001/327/politika/1.htm)
