# Kürtçe TV ‘paramparça’

*Cevdet Gengörü 2000.12.30*

<div>
 <p class="spot">
  AB'nin, Türkiye'den 'kültürel haklar'ın tanınması yönündeki  talebi devleti ikiye böldü.  Genelkurmay ve MHP, Türkiye'yi böleceği gerekçesiyle buna  karşı çıkarken ANAP—DSP ve  MİT bunun aksini savunuyor
 </p>
 <p class="metin">
 </p>
 <img border="0" src="/web/20020420203317im_/http://www.aksiyon.com.tr/2000/317/resimler/Kurtce.jpg"/>
 <p class="metin">
  8 Kasım'da açıklanan Katılım Ortaklığı Belgesinde yer alan 'Türk vatandaşlarının ana dillerinde televizyon ve radyo yayını yapmasını engelleyen yasal düzenlemelerin kaldırılması' talebi Türkiye'nin gündemini uzun süre meşgul edecek bir tartışmayı yeniden alevlendirdi. Her ne kadar belgede doğrudan 'Kürtçe' ve 'Kürtler' ibaresi geçmese de, burada kastedilenin 'Kürtlere kültürel hakların tanınması' olduğu âşikâr. Yakın zamana kadar kıyısından köşesinden geçilen bu 'kültürel hakların tanınması' sorununun çözümü konusunda partiler arasında derin görüş ayrılıkları bulunuyor. Sorunun asıl muhatabı olan siyaset kurumu kendi arasında bir uzlaşı sağlayamadığı gibi, ülkenin güvenliğinden sorumlu iki kurum olan Genelkurmay Başkanlığı ile MİT arasında da görüşbirliği yok.
 </p>
 <p class="metin">
  Teşhis yanlış olursa...
 </p>
 <p class="metin">
  Bundan 20 yıl önce değil Kürtçe TV yayınını savunmak, Kürtçe lafını ağza almak veya 'Kürt' varlığından bahsetmek bile yasaktı. Bu sözcükleri telaffuz etmek mangal gibi bir yürek isterdi, çünkü bunlar vatana ihanet ile eşdeğerdi. Ama artık 'Kürt sorunu'ndan sözeden veya 'Kürtlere kültürel haklar verilmeli' diyenler vatan haini ilan edilmiyorlar, en kötü ihtimalle PKK'nın ekmeğine yağ sürmekle suçlanıyorlar. Tabii buradan, bu netameli konuda herkesin rahat konuşabildiği, düşüncelerini korkusuzca açıklayabildiği sonucu çıkarılmamalı. Türkiye, sorunun çözümü konusunda hâlâ ne yapacağına karar vermiş değil. Bunun önemli nedenlerinden biri de bölünme paranoyası. Demokratik açılımların, ülkenin birliğine zarar vereceği, etnik ayrımcılığı körükleyeceği görüşü askerler tarafından sık sık dillendiriliyor.
 </p>
 <p class="metin">
  Hangisi doğru?
 </p>
 <p class="metin">
  KOB'un açıklanmasından sonra başlayan Kürtçe TV yayını tartışması Milli İstihbarat Teşkilatı Müsteşarı Şenkal Atasagun ve yardımcısı Mikdat Alpay'ın açıklamaları ile yeni bir boyut aldı. MİT'in yaptığı açıklama şeklî yönden eleştirilse de içerik açısından önemli yankılar uyandırdı kamuoyunda. Açıklamayı yapan herhangi bir kişi veya kurum değil, devletin güvenliği için çalışan istihbarat teşkilatıydı. Korkuları bir tarafa bırakmadan sorunun çözülemeyeceğini savunanlar, MİT'in, gerekli araştırmaları yaparak böyle bir sonuca ulaştağını dile getirdiler ve Mikdat Alpay'ın, "Türkiye Cumhuriyeti anaları kazanamadı. Anadili sorun. Anaları kazanabilseydik, mesele bugüne kalmazdı. Yıllarca yazdık, sonuç alamadık" sözlerine dikkat çekiyorlar. Atasagun ve Alpay hem fiili durumu ortaya koydular hem de çözüm önerileri sundular. MİT Müsteşarı Atasagun, Kürtçe TV yayını konusunda Genelkurmay Başkanlığı ile aynı görüşte olduklarını açıklamıştı ama bunun böyle olmadığı askerlerin ertesi gün yaptığı açıklama ile anlaşıldı. Kürtçe yayın ve eğitimin PKK'nın siyasallaşma çabalarının bir sonucu olduğunu söyleyen Genelkurmay, aynı tavrını Ecevit'in, Fransa'nın Nice kentinde toplanan AB zirvesine katıldığı sırada yaptığı açıklama ile sürdürdü. MİT'in ve Genelkurmay'ın zıt yöndeki açıklamaları herkesin kafasını karıştırdı. İki kurum da sürekli istihbarat topladığına ve bunları analiz ederek bir sonuca ulaştığına göre acaba hangisinin söyledikleri gerçek sorusu sorulmaya başlandı.
 </p>
 <p class="metin">
  Genelkurmay, Kürtçe TV'nin, siyasallaşma amacındaki PKK'nın bir propagandası olduğunu ve örgütün işine yarayacağını söylüyor. Ama konu hakkında ortaya çıkan karşı görüş, "PKK 1984'te kuruldu. Örgüt yokken de Kürtçe yasaktı ve bu talepler o zaman da vardı. Bu PKK'nın tezidir diyenler neden örgüt kurulmadan önce bunlar yasaktı?" sözleriyle cevap veriyor.
 </p>
 <p class="metin">
  Partiler ikiye ayrıldı
 </p>
 <p class="metin">
  Biri dışında partilerin Kürtçe TV yayınına bakışları genelde 'Kürt sorununa bakışları ile paralellik arzediyor. İktidar ortağı ANAP ve DSP 'Kürtçe TV'ye olumlu bakarken, iktidarın diğer ortağı MHP ile muhalefet partisi DYP buna kesin bir dille karşı çıkıyor. Belgeye ilk olumlu tepki son zamanlarda partisinin 28 Şubat'ta izlediği politikaların yanlış olduğunu dile getiren Avrupa Birliği'nden sorumlu Devlet Bakanı ve Başbakan Yardımcısı Mesut Yılmaz'dan geldi. Yılmaz, 'Türkiye Cumhuriyeti vatandaşlarının ana dillerinde yayın ihtiyacı varsa bu giderilmelidir' sözleri ile partisinin bu konudaki tavrını ortaya koydu. Yılmaz'a destek geçtiğimiz yıl Enrique Baron Crespo başkanlığındaki Avrupa Parlamentosu Sosyalist Grubu heyetini kabulde, "Kürtçe diye bir ana dil yok" diyen Başbakan Ecevit'ten geldi. Başbakan, görüşlerini değiştirmiş olacak ki, geçtiğimiz günlerde katıldığı bir televizyon programında Kürtçe TV'nin er geç geleceğini söyledi. Ecevit, MİT Müsteşarı Şengal Atasagun ve yardımcısı Mikdat Alpay'ın Kürtçe TV yayınına yeşil ışık yakmasından sonra, teknolojinin geldiği noktaya dikkat çekmiş ve MED TV'nin bölgede zaten izlendiğini vurgulamıştı.
 </p>
 <p class="metin">
  AB'nin 'kültürel haklar'dan bahsetmesine en sert tepkiyi beklendiği üzere MHP gösterdi. Kürtleri 'dağlı Türkler' olarak kabul eden MHP, Kürtçe TV yayını yapılmasına kesin bir dille karşı çıkıyor. Tartışmaların başladığı ilk günlerde, 'Bir sürü lehçe var, hangisinde yayın yapacaksınız' diyen MHP'liler daha sonra bundan çarkettiler ve böyle bir yayına izin vermenin 'Milletleşme yolunda bir adım' olacağını dile getirmeye başladılar. MHP'li Bakanlar Kürtçe TV'yi isteyenleri vatan hainliği ile suçlamayı yeğlerken, Genel Başkan Devlet Bahçeli AB'nin Türkiye'ye karşı kötü niyet beslediğini iddia etti. Bahçeli'ye göre AB'nin taleplerine demokrasi tahammül edemez, Türkiye'nin sosyal dokusu da böyle bir düzenlemeyi kaldıramaz. Kürtçe yayına karşı çıkan bir diğer parti de DYP. 'Kültürel haklar'ın tanınması konusunda en çok şaşırtan ise ana muhalefet partisi oldu. Kapatma davasından mı bilinmez Fazilet Partisi, Kürtçe TV yayını konusunda sessiz kalmayı tercih ediyor. Oysa bölgeye yönelik en ciddi ve kapsamlı çözüm önerisi getiren selefi RP'ydi.
 </p>
 <p class="metin">
  Gelenek bozulmadı
 </p>
 <p class="metin">
  200 yıllık geleneğimiz değişmedi. Tanzimat'tan beri, ancak dış baskılar sonucu değişim yönünde adımlar atıyoruz. Türkiye'nin en büyük problemi olan ve ülkenin gelişmesi, kalkınması ve geleceğinin teminat altına alınması için mutlaka çözülmesi gereken Güneydoğu veya Kürt sorunu da Batılıların dayatması ile gündemimize geldi. Genelkurmay ülkenin bölüneceğini gerekçe göstererek 'kültürel haklar'a karşı çıkıyor, Başbakan Ecevit, askerlerin endişelerini paylaştığını söylüyor ama öte yandan Türkiye AB'ye uyum çerçevesinde 'Ulusal Program'ı hazırlıyor. Ve programda 2004 yılına kadar yayın yasağı önündeki engelleri kaldırmayı vaad ediyor. Partiler ve devletin diğer kurumları Kürtçe yayın konusunda ikiye ayrılmış durumda. Bir tarafta buna olumlu bakan ANAP—DSP—MİT, diğer tarafta buna karşı çıkan MHP—DYP—Genelkurmay Başkanlığı. Hangisi mi ağır basıyor? Sizce?
 </p>
 <br/>
 <center>
  <a class="anaorta" href="http://web.archive.org/web/20020420203317/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/politika/3.htm), [web.archive.org (arşiv bağlantısı)](http://web.archive.org/web/20020420203317/http://www.aksiyon.com.tr:80/2000/317/politika/3.htm)
