# Vekil’e “hava” muhalefeti

*Cevdet Gengörü 2001.01.27*

<div>
 <p class="spot">
  Sıradan bir vatandaşın herhangi bir  talebinin kamu kurum ve kuruluşları  tarafından geri çevrilmesi veya  bunun karşılığında para istenmesine  alışkınız ama velakin bir  milletvekilinin de aynı duruma  düşebileceğine hiçbirimiz ihtimal  vermeyiz. Çünkü, bize göre  milletvekili 'güçlüdür' ve onun  isteğini geri çevirmek hiçkimsenin  haddine değildir. Ama gelin görün ki,  kazın ayağı hiç de öyle değilmiş
 </p>
 <p class="metin">
 </p>
 <img border="0" src="/web/20020122101739im_/http://www.aksiyon.com.tr/2001/321/resimler/Vekil.jpg"/>
 <p class="metin">
  Bir tayin işiniz olduğunda veya bir yere girmeniz (iş anlamında yani, yanlış anlaşılmasın) söz konusu olduğunda aklınıza kim gelir veya kime gidersiniz? Herkesin, 'Milletvekili' (Tabii bakan da olabilir. O zaman işiniz tam garanti. 'Keklik cepte' mi diyorlardı buna?') diyeceğinden kuşku yoktur. Sadece bu kadar mı? Değil elbet. Hastamızın sevkiyatı söz konusu olduğunda, sözlü sınavda 'güme' gitmek istemediğimizde ve benzeri yüzlerce şeyde doğru Meclis'in yolunu tutarız. E suç bizde değil tabii, sistem böyle kurulmuş. Vekiller başkalarının işlerine bu kadar koştururken, kendi talepleri nasıl karşılanır pek bilinmez, bir muammadır bu. Ama geçtiğimiz günlerde bir milletvekilinin başından geçenler tam da bu noktada ilginç ipuçları verdi. Bir kamu kurumunun, bürokratların, bir milletvekilinin isteğini geri çevirdiği söylenseydi buna inanmak zordu. Ama aynen bu gerçekleşti.
 </p>
 <p class="metin">
  Parayı ver, bilgiyi al
 </p>
 <p class="metin">
  Bunu, Meteoroloji Genel Müdürlüğü'nün, FP Erzurum Milletvekili Fahrettin Kukaracı'nın istediği bilgileri vermemesi ile öğrendik. Kukaracı, yerel yönetimlerle ilgili yaptığı çalışmada kullanmak üzere, Meteoroloji'den kar yağış miktarları ve kalış süreleri ile ilgili istatistiki bilgiler ister. Bunun için ilgili kişilerle önce telefonla görüşerek talebi sözlü olarak iletir. İlgililer, talebin yazılı olarak kendilerine bildirilmesini isteyince bir dilekçe ile talepler madde madde bildirilir. Fakat uzun bir süre Genel Müdürlükten herhangi bir cevap gelmez. Kukaracı ilgililerle tekrar temasa geçer. Ve nihayet Genel Müdürlük, Vekilin istemine 30 Kasım'da, yani aradan 35 gün geçtikten sonra yazılı cevap gönderir ve sözkonusu bilgileri verebileceklerini söyler. Bilgi verilecektir, yeter ki 'bedeli' olan para ödensin. Müdürlük gerekçesinde, "3 Kasım 2994 tarih ve 22100 sayılı Resmi Gazetede yayınlanarak yürürlüğe giren Devlet Meteoroloji İşleri Genel Müdürlüğü Döner Sermaye İşletmesi Yönetmenliği'nin; 1.7.1998 tarihinde yapılan yönetmelik değişikliği 4. maddesi (c) fırkası gereği tüm kurum ve kuruluşlara her türlü meteorolojik bilgi, belge, rapor, haritalar yönetmenlik yayın tarihinden itibaren bedeli mukabilinde verilmeye başlanmıştır." der. İstenen para miktarı ise 80 milyon. 'Milletvekilleri ayda 2 milyar lira maaş alıyorlar. Bu maaş karşısında 80 milyonun sözü mü olur?' dediğinizi duyar gibiyim. Haklısınız, bir kıyaslama yapacak olursak ben de 'devede kulak kalır' derim. Derim demesine de mesele o değil, yani söz konusu olan paranın miktarı değil; bunun bir milletvekilinden istenmiş olmasıdır. Milletvekilleri de, kamu kurumları gibi kamu yararına çalıştığına göre, gizlilik değeri olmayan her türlü bilgiyi isteme hakları bulunuyor. Kamu kurumlarının da, kamu yararına olan bilgileri vermeleri gerekiyor.
 </p>
 <p class="metin">
  "Telefona neden çıkmadılar?"
 </p>
 <p class="metin">
  Demokraside çare tükenmezmiş ya, Kukaracı da, biraz bu yüzden TBMM İçtüzüğü'nün 96. maddesi uyarınca Başbakan tarafından yazılı olarak cevaplandırılması talebiyle, TBBM Başkanlığı'na başvurur. FP'li milletvekili soru önergesinde, istediği bilgilerin hiçbir gizliliğinin bulunmadığına dikkat çekiyor ve yoğunluk ve isteklerinin karmaşıklığı bahane edilerek taleplerinin yerine getirilmediğini söylüyor. Milletvekili, bir parlementerin, parlamento çalışmalarında kullanmak üzere kamu kurum ve kuruluşlarından gerekli bilgileri temin edip edemeyeceğini, bürokratların, parlamenterlerin yasal ve kamuya açık bilgi taleplerini, çeşitli nedenler bahane etmek suretiyle engellemelerinin mümkün olup olmadığını, kamu kurum ve kuruluşlarının ürettikleri bilgileri milletvekillerine parayla satmasının mümkün olup olmadığını ve bunun başbakanın bilgileri dahilinde olup olmadığını soruyor. Hepsinden öte vekilin merak ettiği ve öğrenmek istediği en önemli husus genel müdür ve üç yardımcısının telefonlarına neden çıkmadığı? Kukaracı, "Genel müdür ve yardımcılarından hiçbiri kurumda gerçekten yoksa, mesai saatleri içinde, kurumda yetkili kimsenin bulunmayışı doğru mudur, yoksa bu, milletvekilinin telefonuna çıkmamak için bahane mi edilmiştir?" diye de ekliyor.
 </p>
 <p class="metin">
  Ancak nafile. Kukaracı Meclis'in denetim sisteminden de bir sonuç alamıyor ve Meclis Başkanlığı'nda kendisine gönderilen cevapta, Başkanlığın konuyla ilgilenemeyeceği' nazik bir üslupla ifade ediliyor.
 </p>
 <p class="metin">
  Tesadüfün böylesi...
 </p>
 <p class="metin">
  Onca uğraşa rağmen bir sonuç alamayan Fahrettin Kukaracı, 'Bu sorunu çözerse meteroolojiden sorumlu devlet bakanı çözer' düşüncesiyle 12 Aralık'ta yazılı cevaplandırılması talebiyle ilgili bakan Ramazan Mirzaoğlu'na soru önergesi verir. Bakanın verdiği cevap Meteoroloji Genel Müdürlüğü'nün cevabı ile hemen hemen aynı. Mirzaoğlu'na göre eğer istenilen bilgiler milletvekilinin seçim bölgesi ile sınırlı olsaydı, ücretsiz olarak verilirdi. Fakat genel bilgiler sözkonusu olduğunda para ödemek kurumun yönetmeliği gereği zorunluydu.
 </p>
 <p class="metin">
  Genel Müdür ve yardımcılarının neden telefonlara çıkmadığı sorusuna Mirzaoğlu açıklık getiriyor; insana, 'tesadüfün böylesi!' dedirtecek bir cevap bu. Bakan'ın belirttiğine göre Kukaracı'nın Meteoroloji Genel Müdürlüğü yöneticilerini aradığı gün; Genel Müdür ve bir Genel Müdür Yardımcısı Meteoroloji Genel Müdürlüğü'nün ev sahipliği yaptığı Antalya'da düzenlenen 'Meteorolojide Kapasite Artırma ve Yeni Teknolojiler' konulu uluslararası seminerde, diğer Genel Müdür yardımcısı Anadolu Meteoroloji Meslek Lisesi'nde düzenlenen öğretmenler günü kutlama töreninde, diğeri ise o gün Türkiye'ye gelen Türkmenistan Meteoroloji Genel Müdürü başkanlığındaki heyeti karşılamak üzere Esenboğa Havalimanı'ndaymış.
 </p>
 <p class="metin">
  "Cep'ten arasaydı"
 </p>
 <p class="metin">
  Aksiyon'un görüşlerine başvurduğu Meteoroloji Genel Müdür Yardımcısı Recep Yılmaz ise, vekilin istediği takdirde kendilerine cep telefonundan ulaşabileceğini belirterek, "24 Kasım günü Genel Müdür ve yardımcılarının çeşitli yerlerde programları vardı. Sayın milletvekili neden cep telefonundan aramadı? Milletvekili, kamu hizmetini gerekçe gösteriyor. Biz de kamu hizmeti yaptığımız halde kağıdı Adliye'den parayla alıyoruz. Dolayısıyla Sayın vekilin yürüttüğü bu mantık yanlıştır. Günlük meteorolojik bilgileri herkese ücretsiz veriyoruz ama istenen bilgi bir amaçla, bir iş için kullanılacaksa bunu Yönetmelik gereği para ile veriyoruz. Onun dışındaki bilgilerden ücretsiz olarak herkes yararlanıyor."diyor.
 </p>
 <p class="metin">
  Hülasa, bir vekilin, bölgesindeki kar yağış miktarını araştırmak ve buna göre önlemler almak için kanun tetlifi hazırlama istek ve talebi bürokratların engeliyle karşılaşmış oldu. Görüldüğü gibi vekillerin —hele hele bu vekil muhalefet partilerine mensup bir milletvekili ise— talep/talepleri anında yerine getirilmeyebiliyor. Kaldı ki, iktidar partisine mensup vekiller de zaman zaman bu konuda şikayet ediyorlar. Kimileri de işlerinin yapılmasını sağlamak için ilgili Bakan'ın makamını basabiliyor.
 </p>
 <p class="metin">
  Bütün bunlara karşın ne demeli? En iyisi moda deyime sığınmaktan geçiyor galiba; sistem sağlıksız abi, sistem!..
 </p>
 <p class="metin">
 </p>
 <p class="arabaslik">
  Fahrettin Kukaracı
 </p>
 <p class="metin">
  (FP Erzurum Milletvekili)
 </p>
 <p class="metin">
  Erzurum karasal bir bölge. Kaç metre kar yağıyor, belediyeler onu zamanında dışarı atabilmeli. Bu, kaynak israfına neden oluyor. Adil bir idare olacaksa, diğer illerin kaynaklarından daha fazla kaynak bu illere aktarılmak zorunda. Kanımca çok kar yağan bölgeler afet bölgesi konumunda değerlendirilmeli. Bu sadece Erzurum için değil, Doğu'daki bir çok il için de geçerli. Bunun için Meteoroloji Genel Müdürlüğü'ne 'Türkiye'de son yıllarda karın yağış miktarı, kalınlığı ...' hakkında bilgi istedim. Defalarca telfon açtım. Ama Genel Müdür'le görüşemedim. Yardımcısıyla bile görüştürmediler. En sonunda şube müdürü ile görüştük. Oradan üslupsuz bir yazı geldi. Ardından Devlet Bakanına sorduk. Oradan da gelen cevap çok yetersizdi. Bilgi gelmediği için kanun teklifi veremedik. Meteorolojiden haber bekliyorum.
 </p>
 <br/>
 <center>
  <a class="anaorta" href="http://web.archive.org/web/20020122101739/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/haberler/5.htm), [web.archive.org (arşiv bağlantısı)](http://web.archive.org/web/20020122101739/http://www.aksiyon.com.tr:80/2001/321/haberler/5.htm)
