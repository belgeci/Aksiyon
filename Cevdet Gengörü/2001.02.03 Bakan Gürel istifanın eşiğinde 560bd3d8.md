# Bakan Gürel, istifanın eşiğinde

*Cevdet Gengörü 2001.02.03*

<div>
 <p class="baslik">
  Bor’da müthiş oyunlar!..
 </p>
 <p class="spot">
  1999 yılı net kârı 139.3 milyon   dolar olan Eti Holding'in   özelleştirme kapsamına alınması hükümet içinde krize neden  oldu.  ANAP, Eti Holding'in  özelleştirilmesini savunurken  Kıbrıs'la ilişkilerden sorumlu  Devlet Bakanı  Şükrü Sina Gürel  buna kesin olarak karşı çıkıyor.  Gürel'in, söz konusu kuruluşun  özelleştirilmesi halinde istifa  edeceğini söylediği  iddia  ediliyor. Hükümetin diğer ortağı  MHP ise bu konuda henüz net  bir tavır ortaya koymuş değil.   Eti Holding'in kâr eden ve  stratejik önemi haiz madenleri  işletmesinin yanısıra, sözkonusu  kuruluşun  Park Holding'e  'peşkeş' çekilmek  istendiği de  diğer bir iddia
 </p>
 <p class="metin">
 </p>
 <img border="0" src="/web/20010827082414im_/http://www.aksiyon.com.tr/2001/322/resimler/Bor.jpg"/>
 <p class="metin">
  Rahmetli Turgut Özal'ın başbakanlığı döneminde başlayan; hantal çalışan veya atıl bulunan Kamu İşletmeleri, diğer adıyla KİT'lerin, özel sektöre devredilerek, özel teşebbüsün dinamizmi ile rantabl çalışmasını amaçlayan özelleştirme çalışmaları yaklaşık 20 yıldır gündemde olmasına rağmen bir türlü sonuçlandırılamıyor. Hemen her iktidarın ağzından düşürmediği ve 'ülkenin kurtuluş reçetesi' olarak ilan ettiği özelleştirmenin, verimi artırma yerine yandaşlara peşkeş çekme amacına dönüşmesi, özelleştirilmek istenen KİT'lerin tepkisine neden oluyor. Özellikle kâr eden ve stratejik önemi bulunan kuruluşların özelleştirilmesinin ülkenin geleceği için büyük sakıncalar doğuracağı ifade ediliyor.
 </p>
 <p class="metin">
  Bakandan 'istifa tehdidi'
 </p>
 <p class="metin">
  1999 yılı net kârı 139.3 milyon dolar olan Eti Holding'in özelleştirme kapsamına alınması hükümet içinde krize neden oldu. ANAP, Eti Holding'in özelleştirilmesini savunurken Kıbrıs'la ilişkilerden sorumlu Devlet Bakanı Şükrü Sina Gürel buna kesin olarak karşı çıkıyor. Gürel'in, söz konusu kuruluşun özelleştirilmesi halinde istifa edeceğini söylediği iddia ediliyor. Hükümetin diğer ortağı MHP ise bu konuda henüz net bir tavır ortaya koymuş değil. Eti Holding, kâr eden ve stratejik önemi haiz madenleri işleten bir kuruluş. Alman firmalarının, birtakım taşeron firmalar kullanarak ya da doğrudan yeni tesis ve sahalar alarak hammadde ihtiyaçlarını karşılamak cihetine gittiği, dolayısıyla Eti Holdingin özelleştirilmesinde Alman sermayesinin etkili olabileceği iddialar arasında yer alıyor.
 </p>
 <p class="metin">
  Rezervler bizde ama...
 </p>
 <p class="metin">
  Dünya bor rezervinin yaklaşık yüzde 70'i Türkiye'de olmasına karşılık, üretimdeki payımız ancak yüzde 30 düzeylerinde seyretmekte. Rezervin yüzde 20'sine karşılık ABD'nin üretimi yüzde 45 civarında. En fazla üretime sahip olan ABD, gelirdeki pastanın da önemli bölümüne sahip. Bu ülke gelirin yüzde 60'ına sahipken, Türkiye ancak yüzde 20—22 pay alabiliyor. Çin, Arjantin, Rusya ve Şili'de bor rezervi bulunmakla beraber Türkiye ve ABD'nin rezervi yüzde 90'ın üzerinde.
 </p>
 <p class="metin">
  Geçmişi Osmanlı dönemine kadar uzanan bor madeninin işletmesi ülkemizde 1970'li yıllara kadar yabancı sermaye tarafından gerçekleştirildi. 1861 yılında yabancı sermaye tarafından başlayan üretim, 1978 yılında devletleştirilerek Eti Holding (o günkü adıyla Etibank) bünyesine girdi. Bor'un uzun yıllar yabancı sermayenin elinde bulunması bir çok handikapı da beraberinde getirmiş. Türkiye'nin, dünya piyasalarında söz sahibi olmasının engellenmesi bunlardan biri. Yabancılar bunu rezervi düşük göstererek sağlamışlar. Devletçilik politikalarına geçildiği ve ekonominin tamamen devletleştirildiği 1930'lu yıllarda, bu maddenin de neden devletleştirilmediği bilinmiyor. Devlet, stratejik önemi haiz bu hammaddenin değerini ancak 1970'lerde anladı ve yeterli verimin alınmadığını görünce bir kanunla bor sahalarını devletleştirdi. Millileştirme kısa sürede meyvelerini verdi ve 660 milyon ton olan bor üretim rezervi 2 milyar tona çıkarıldı. İhracat geliri de buna paralel olarak yıllık 83 milyon dolardan 250—300 milyon dolara çıktı. Yapılan çalışmalar sonucunda; 180 bin ton boraks pentahidrat, 190 bin ton borks dekahidrat, 60 bin ton susuz boraks, 85 bin ton borik asit, 20 bin ton sodyum perborat, 5 bin ton sodyum perborat monohidrat, 1 milyon 500 bin ton konsantre ürün, 90 ton öğütülmüş kolemanasit üretim kapasitesine ulaştı. Ayrıca halen Eskişehir Kırka'da yıllık 160 bin ton kapasiteli 3. boraks pentahidrat ve Kütahya Emet'te 100 bin ton boriks asit fabrikalarının yapımı devam ediyor.
 </p>
 <p class="metin">
  Strajejik bir hammadde
 </p>
 <p class="metin">
  Yüksek kalite enerji anlamına gelen ve gelecekte enerji santrallerinde kullanım imkanı taşıyan bor, uzay teknolojisinden—roket yakıtına, deterjan sanayiinden—akü yapımına ve seramik yapımından—cam sanayiine kadar iki yüzelli değişik alanda kullanılıyor. Sanayinin tuzu olarak adlandırılan bor, roket yakıtı olarak kullanımının yanında akü yapımında, motor yağlarında, akaryakıtta kullanılmasının yanısıra fiberglas, e—glas ve cam sektöründe alternatifsiz olarak kullanılmakta. E—glas, elektronik sektöründe vazgeçilmez bir önemi haiz olup, eletronik sanayiinin vazgeçilmez hammaddesi. Keza, kaliteli ve optik cam uygulamalarında borun yine vazgeçilmezliği sözkonusu. Bu alanda otomobil camı üretimi en önemli bor tüketim alanını oluşturmakta. Önemli bir kullanım alanı da seramik sektörü. Seramik, bilinen kullanım alanı dışında elektrik malzemeleri ve elektronik alanında önemli miktarda kullanılıyor.
 </p>
 <p class="metin">
  Deterjanın ana maddelerinden biri de bordur. Gelişen teknoloji ile birlikte bora bağımlılık daha da artmakta. Bor'a alternatif olarak sodyum karbonat geliştirme çabaları ise olumlu bir sonuç vermedi. Bunlardan başka, antiseptik ilaç sektöründe, böcek öldürücü olarak tarımda, gübrede, korozyon önleyici olarak çimentoda da borun önemli katkıları bulunuyor.
 </p>
 <p class="metin">
  'Peşkeş' kuşkusu...
 </p>
 <p class="metin">
  İşte böylesine önemli bu maden şimdi özelleştirilmek isteniyor. Ülkemizde özelleştirme deyince son dönemlerde 'peşkeş' akla geldiğinden, bor sahalarının Etibank'tan alınarak özel sektöre devredilmesinde de belli 'hesaplar'ın olduğu kanaati çok yaygın.
 </p>
 <p class="metin">
  'Oyun içinde oyun' mu?
 </p>
 <p class="metin">
  Analistler, Serena ve Ceytaş kanalıyla yapılan müracaatlardan, Eti Holding Genel Müdürü Ziya Gözler ile ilgili Devlet Bakanı Şükrü Sina Gürel'in olumsuz yaklaşımları ve kanun çerçevesinde kalma niyetleri nedeniyle sonuç alınamayınca, Eti Holding'in, İMF'ye verilecek niyet mektubu bahane edilerek, Özelleştirme İdaresine aktarılmak süretiyle sonuç alınmak istendiğini,
 </p>
 <p class="metin">
  Eti holding'in elindeki bor havzalarının 2840 sayılı kanun kapsamında devlet eliyle işletilmek zorunda olduğunu, Kanun değişmedikçe özelleştirilemeyeceğini, ayrıca daha önce devletleştirilen sahalarla ilgili olarak, eski sahiplerinin ön alım hakkı bulunduğunu, bunun da özelleştirmenin önünde ciddi bir hukuki engel teşkil ettiğini,
 </p>
 <p class="metin">
  Eti Holding'in özelleştirme kapsamına alınmasından maksadın borların özelleştirilmesi değil, bor ürünlerinin pazarlanmasını ifade ettiğini bildiriyorlar.
 </p>
 <p class="metin">
  Bor madenleri ile ilgilenen ikinci firma Rio Tinto ve FMC ortak teşebbüsü. Sözkonusu teşebbüsün bor madenlerine olan ilgisi eskilere dayanıyor. 1997 yılında bu firmalar adına İngiltere Büyükelçiliği'nden Mac Dermontt, Etibank Genel Müdürü Ziya Gözler ile görüşmüş ve yerli partner olarak bir büyük inşaat firması ile çalışacağını söylemiş. Tesis de, Bayındır Holding ile Park Holding firmalarına verilmiş. Park Holding, Bayındır Holding'i işten uzak tutmuş, sözkonusu holdingin hisseleri çerçeve anlaşmasına aykırı olarak Vakıfbank'a devredilmiş.
 </p>
 <p class="metin">
  Önemli perborat üreticilerinden olan ve Arjantin'in en büyük bor ve lityum sahası olan Salar del Humbre Muerto sahasını işleten FMC Forest firması Eti Holding'den yıllık 70 bin ton civarında bor satın alıyor. Bu firma Trona üretiminde de dünyada üçüncü sırada.
 </p>
 <p class="metin">
  İMF 'kılıfı'
 </p>
 <p class="metin">
  Bor sahalarının özelleştirilmesi uzun zamandır gündemde. Ancak gelen tepkiler üzerine hükümet bu madenlerin özelleştirilmesini askıya aldı. Fakat olay burada bitmedi. ANAP'ın bastırması ile hükümet bor'u yine özelleştirme kapsamına aldı; tek bir farkla. Borun özelleştirilmesinden çekinmiş olacak ki hükümet, Eti Holding'i tümden özelleştireceğini açıkladı ve İMF'ye verdiği 'iyi niyet mektubu'nda bunu deklare etti.
 </p>
 <p class="metin">
  Analistler, Eti Holding yönetimi tarafından bor konusundaki müracaatlarının reddedilmesine Park E.ON cephesinin, tronodaki Bayındır hisselerinin, Romanya ile olan kriz bahane edilerek, Vakıfbank'a devredilmek süretiyle karşılık verdiğini, Eti Holding'in özelleştirme idaresine devredilmesi halinde Park/E.ON cephesinin bor konusunda kendi beklentileri yönünde ciddi bir avantaj elde edeceğini, Eti Pazarlama yönetiminin Park/E.ON cephesini desteklediği iddiası nedeniyle, bu şirketin lağvedilerek Holding bünyesine daire başkanlığı olarak dahil edilmesi suretiyle pazarlama kısmının ayrıca satılmasının önüne geçilmeye çalışıldığını, özelleştirme idaresinin ise buna karşı olduğunu belirtiyorlar.
 </p>
 <p class="metin">
  Citicorp Venture Capital, borla ilgilenen diğer bir firma. Bu firma bor ve trona madenleri ile 1998 yılından sonra ilgilenmeye başladı. Şu an yıllık 4.3 milyon ton üretim kapasitesi ile 2. büyük trona üreticisi durumunda. 1998 yılında North American Chemicah Carp/ABD ve Lardarello/İtalya firmalarını bünyesine katarak dünyanın üçüncü bor üreticisi konumuna yükseldi. Sözkonusu firma, Lardello firması kanalıyla, Eti Holding'den yıllık 70 bin ton bor satın almakta.
 </p>
 <p class="metin">
  1998 yılından itibaren, dünyada yoğun bir şekilde tüm maden alanlarında tesis ve maden sahası almaya başlayan Citicorp, Citibank ve Salomon Smith Barney'in finansman desteği ile, hem bor hem de trona tesislerini almak istiyor. Ülkedeki ekonomik kriz sözkonusu firmaların elinde en büyük koz. Eti Holding çalışanları, Citibank'ın da kriz çıkaranlar arasında yer aldığını, daha sonra kurtarıcılık rolüne soyunan bu kuruluşun 'kötü emeller' peşinde olduğunu ileri sürdüler.
 </p>
 <p class="metin">
  Pazarlama sıkıntısı...
 </p>
 <p class="metin">
  Türkiye bor ihracatından yıllık 250—300 milyon dolar gelir elde ediyor. Dünya bor ticaret hacminin 1 milyar 250 milyon dolar olduğu gözönünde bulundurulduğunda Türkiye'nin bor pazarında yeteri payı alamadığı açıkça görülür. Eti Holding'in bünyesindeki iki şirketle pazarlama çalışmalarını yürütüyor. Pazarın bir numarası ve Etibank'ın en büyük rakibi olan USBoraks/Rio Tinto şirketinin sadece Çin'de üç tane pazarlama şirketi bulunuyor ve dünya çapında güçlü bir pazarlama ağına sahip. Eti Holding pazarlama ağının yetersizliği yanında rakiplerin pazarlama ağından yararlanmak gibi garip bir yöntem seçmiş.
 </p>
 <p class="metin">
  Bor ürünleri öğütüldükten sonra kullanılabilmekte. Eti Holding'in yıllık ham cevher satışı 70 bin ton civarında. Bu cevher İtalya, Belçika ve İspanya'daki öğütücü firmalara satılıyor. Diğer üreticilere ait bu firmalar, bor pazarından en az Eti Holding kadar pay alıyorlar. 500 bin ton/yıl kapasiteli, en fazla bir yılda realize edilecek öğütme tesisinin en fazla 15 milyon dolara mal olacağa.
 </p>
 <p class="metin">
  Özelleştirme kâr marjını düşürecek
 </p>
 <p class="metin">
  Bor madenleri ile ilgili piyasadaki fiyat oranlarını Eti Holding ve ASBoraks tarafından belirleniyor. 1.5 milyon ton olan dünya bor üretiminden Eti Holding yüzde 31 ve ASBoraks yüzde 37 gibi birbirlerine yakın paylar alırken, yaklaşık 1.2 milyar dolar olan parasal büyüklükten ASBoraks yüzde 65 pay alırken Eti Holding yüzde 21 pay alıyor. Bunun nedeni, Eti Holding'in yıllık 350 bin ton bor ürünü satışına karşılık, USBoraks'ın 1.3 milyon ton rafine ürün satışı gerçekleştirmesi. Eti Holding, bu açığı kapatmak için çeşitli çalışmalar yapıyor. Bu anlamda rafine bor üretim kapasitesini yıllık 1.2 milyon tona yükseltmek için bir dizi yatırım atağına geçti.
 </p>
 <p class="metin">
  Bor madenlerinin özelleştirilmesi durumunda, ortaya çıkacak birçok küçük veya orta ölçekli sermaye, teknoloji ve tecrübe birikiminden yoksun firmaların dünya pazarında birbirleri ile rekabete girmeleri neticesinde; bor ürünlerinin ikame özelliği yüzünden satış fiyatlarında önemli düşüşlerin olacağı ve ülkemizin bor ihracat gelirlerinin de aynı ölçüde gerileyeceği belirtiliyor. Eti Holding yöneticileri bu durumun; Eti Holding tarafından benimsenen 'ham bor yerine, rafine bor üretim satışı' ile 'dünya ölçeğinde dağıtım ve pazarlama' politikaları kapsamında giriştiği, uç ürünlerin üretimi ve uluslararası dağıtım ağının güçlendirilmesine yönelik yatırım ve teşkilatlanma hamlesini de sekteye uğratarak, ülkemizin bor madenlerinden sağlayabileceği büyük katmadeğer potansiyelini yok edeceğini iddia ediyorlar.
 </p>
 <p class="metin">
  Dünya maden payasasında tek öncelikli olunan bor pazarında, Türkiye'nin birden fazla firma ile yer alması durumunda, aralarındaki rekabetin, milli kaynağın kötü bir şekilde değerlendirilmesine yol açacağı iddia ediliyor. Rio Tinto ve Citicorp gibi dünyanın en büyük firmalarının bu piyasayı kontrol ettiği, Türkiye'nin en büyük özel sektör firmasının da bunlarla rekabet edemeyeceği dile getiriliyor.
 </p>
 <p class="metin">
  Kâr eden kuruluş
 </p>
 <p class="metin">
  Eti Holding bünyesindeki bor işletmelerinde, 1999 faaliyet döneminde 21 milyon dolar iç, 238.4 milyon dolar dış piyasa satışları olmak üzere, toplam 259.4 milyon dolar satış geliri elde etti. Aynı dönemdeki toplam kâr ise 139.3 milyon dolar. Holdingin ürün portföyündeki ham ve rafine bor ürünleri için ortalama brüt kâr marjı yüzde 150 civarında oluşurken, bazı bor ürünleri için bürüt kâr marjı yüzde 500'ü aşmakta. Eti Holding yöneticileri bunun, üretim, depolama, dağıtım ve pazarlamanın tek elden yürütülmesi sayesinde fiyatlandırmada sağlanan disiplin ile elde edildiğini söylüyorlar. Ayrıca, kurumun özerleştirilmesi durumunda bor madenlerinin iç ve dış satıştan elde edilen 250 milyon dolarlık gelirin iki yıl içinde 2 milyar dolara çıkarılacağını kaydediyorlar. Yöneticiler, kâr marjının düşük olmasını işlenmiş madde yerine borun hammadde olarak satılmasına bağlıyorlar: "Türkiye'den Avrupa piyasasına yapılan bor satışlarının tamamen ham ağırlıklı olması ve sözkonusu ürünlerin Avrupa'da işlenerek nihai tüketiciye ulaştırılması nedeniyle, Avrupa'da Eti Holding sırtından geçinen bir bor işleme ve dağıtım endüstrisi gelişmiştir. Ancak, Eti Holding'in, ham bor yerine katma değeri en az 2—3 kat daha yüksek olan rafine bor üretimi stratejisi çerçevesinde, ham bor ürünlerinin kâr marjları rafine ürünlerine göre daha yüksek olmasına rağmen, kümülatif olarak rafine ürünlerin satışları ile Eti Holding cirosunda ve dolayısıyla, ülkeye giren döviz miktarında ciddi artışlar sözkonusu. Sektördeki en büyük firma olan AS Boraks'ın ürün portföyü tamamen rafine bor ürünleri ile bor kimyasallarından oluşmakta olup, hiç ham bor satışı yapılmamaktadır. Eti Holding'in orta vadeli hedefi olan yıllık 1 milyon 200 bin ton rafine üretim kapasitesine ulaşması durumunda kâr marjı katlanacaktır."
 </p>
 <br/>
 <center>
  <a class="anaorta" href="http://web.archive.org/web/20010827082414/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/politika/1.htm), [web.archive.org (arşiv bağlantısı)](http://web.archive.org/web/20010827082414/http://www.aksiyon.com.tr:80/2001/322/politika/1.htm)
