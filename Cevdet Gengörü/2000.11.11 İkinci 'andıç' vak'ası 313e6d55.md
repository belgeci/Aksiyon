# İkinci ‘andıç’ vak’ası

*Cevdet Gengörü 2000.11.11*

<div>
 <p class="baslik">
  CHP de izleniyor...
 </p>
 <p class="spot">
  Bazı kişi ve kurumları hedef alan ve  Genelkurmay'ın varlığını kabul ettiği 'andıç' ile ilgili tartışmalar  sıcaklığını korurken, 'ikinci andıç  vakası' olarak nitelenecek yeni bir  olay daha var. Devlet kuran parti  CHP'nin 'Halkla Birlikte Çözüm  Projesi' çerçevesinde  Güneydoğu'da yürüttüğü  faaliyetlerin askeri istihbarat  tarafından takip edilerek bu  çalışmaların rapor haline getirildiği ortaya çıktı.
 </p>
 <p class="metin">
 </p>
 <img border="0" src="/web/20010827062257im_/http://www.aksiyon.com.tr/2000/310/resimler/CHP.jpg"/>
 <p class="metin">
  Türkiye'nin başdöndürücü gündemini takip etmek, zamanla yarışmak durumunda olan biz habercilere bile zor geliyor. Sadece 10 gün içinde yaşanan gelişmelere şöyle bir bakalım: Etibank'a el konulması, FP İstanbul Milletvekili Nazlı Ilıcak'ın gündeme getirdiği 'andıç' ve Genelkurmay Başkanlığı'nın cevabı, Uşak Cezaevi'ndeki isyanda 5 kişinin hayatını kaybetmesi, yolsuzlukla ilgili operasyonlar bunlardan sadece birkaçı.
 </p>
 <p class="metin">
  'Es' geçildi
 </p>
 <p class="metin">
  Bu yoğun gündem arasında medyanın gözden kaçırdığı veya bilerek görmezlikten geldiği önemli bir olay yaşandı. Bu olay, Cumhuriyet Halk Partisi (CHP)'nin, "Halkla Birlikte Çözüm Projesi" adlı faaliyetlerinin Genelkurmay Başkanlığı İstihbaratı tarafından takibe alınmasıydı. İlk olarak Hürriyet gazetesi yazarı Enis Berberoğlu'nun köşesinde gündeme getirdiği ve ısrarla üzerinde durduğu rapor üzerinde, Nuriş Çetesi rezaletini manşetlere taşıyan medya organları yeterince durmadı. Genel Başkan Altan Öymen'in Nisan 2000'de Güneydoğu'ya yaptığı ziyaretin değerlendirildiği rapora göre, "CHP'nin halkla birlikte çözüm projesi çerçevesinde yaptığı toplantılarda dile getirdiği hususlar terörist başının cezaevinde belirlediği sözde barış planı ile paralellik arzediyor."
 </p>
 <p class="metin">
  Raporda ayrıca, CHP'nin, Doğu ve Güneydoğu Anadolu Bölgesi'ndeki tabanını HADEP ve Fazilet Partisi'ne kaptırdığı inancı taşıdığı, eski tabanını tekrar kazanmak için bu bölgelerde güçlü olan HADEP ile geçmişte olduğu gibi ortak hareket etme amacı taşıdığı ileri sürülüyor ve Abdullah Öcalan'ın parti ile ilgili düşünceleri şu şekilde dile getiriliyor: "CHP'nin hazırladığı demokratik Cumhuriyet planı, PKK tarafından müsbet karşılanmıştır. CHP'nin, HADEP'i içine alacak bir sol ittifaka yönelebileceği, böyle bir ittifakın yüzde 30 oy alarak iktidara gelebileceği, PKK bünyesinde düşünülmektedir. HADEP'in, Kurtuluş Savaşı'nda olduğu gibi, CHP ile demokratik cumhuriyetin kuruluşu için bir ittifak gerçekleştirebileceği, terörist başı ve arkadaşları tarafından ifade edilmiştir."
 </p>
 <p class="metin">
  Raporu ilk kez Başbakan Bülent Ecevit, Temmuz ayındaki beyanatları ile dolaylı olarak dile getirmiş ve CHP'yi, HADEP'le işbirliği yapmakla suçlamıştı. Cumhuriyet Halk Partisi'nin bunu reddetmesi üzerine Ecevit, ellerinde devletin istihbarat bilgilerinin olduğunu ve bazı kurumların bu 'işbirliği'nden rahatsızlık duyduğunu söylemişti. Başbakan ayrıca, resmi belgelerin CHP'ye iletildiğini belirtmiş ve "1991 yılında yaşanan olumsuzlukların tekrar yaşanmasından endişe ediyoruz. Umarım parti yönetimi buna izin vermez" demişti. CHP yöneticileri ise kendilerine sadece sözlü bilgi iletildiğini, kendilerine herhangi bir rapor gelmediğini açıklamış ve bir süre sonra olay gündemden düşmüştü.
 </p>
 <p class="metin">
  CHP'nin Güneydoğu'ya olan ilgisinin yeni olmadığı, bu partinin, bölge ile ilgili raporlar hazırlayarak kamuoyuna sunduğu biliniyor. Raporlar genelde il bazında hazırlanırken, zaman zaman da bölgenin tümüne yönelik olarak hazırlanmakta.
 </p>
 <p class="metin">
  Proje'nin sorumlusu Kepenek
 </p>
 <p class="metin">
  "Halkla Birlikte Çözüm Projesi" sorumlusu ve Merkez Yürütme Kurulu üyesi Yakup Kepenek, rapordaki iddiaları reddediyor ve "Bazı sanıkların benzer isteklerde bulunmaları CHP'yi suçlama nedeni olamaz. Geçtimiz dönemler içinde kaybettiğimiz oyları tekrar kazanmak için çalışmamızdan daha doğal bir şey olamaz. Ancak, sorunlara özgü ve dar kapsamlı il bildirilerinden ya da bunların tartışıldığı toplantılardan yola çıkılarak, CHP'nin bir başka parti ya da çevrelerle ortak bir platforma girmeyi amaçladığı gibi bir sonuç çıkarılamaz" diyor.
 </p>
 <p class="metin">
  Bazı kişi ve kurumları hedef alan ve Genelkurmay'ın varlığını kabul ettiği 'andıç' belgesini ilk kez gündeme getiren FP İstanbul Milletvekili Nazlı Ilıcak, raporu 'ikinci andıç vakası' olarak niteliyor. Ilıcak, raporda teröristbaşı Öcalan'ın CHP ile ilgili görüşlerinin, sözkonusu partinin PKK ile 'paralel görüşte olduğu' şeklinde yorumlandığını, bunun gerçekle bir alakasının bulunmadığını vurguluyor. Ilıcak, 'psikolojik savaş'tan vazgeçilmesini istiyor ve "Teröristlerle uğraşılacağına, meşru kurumlar ve insanlar hedef alınıyor, MGK'ya raporlar sunuluyor. Bu psikolojik savaşta, 'askere yakın gazeteciler' ve üniversiteler kullanılıyor. Oysa hepimiz askere yakınız. Ama biz aynı zamanda demokrasiye de daha yakın ve daha yatkınız. Tek farkımız budur" diyor.
 </p>
 <p class="metin">
  CHP'nin raporu
 </p>
 <p class="metin">
  CHP daha önce de Doğu ve Güneydoğu isimli oldukça geniş kapsamlı bir rapor hazırlayarak bölgede yaşanan sorunlara ilişkin yetkililerin dikkatini çekmişti. Eski CHP Milletvekili Algan Hacaloğlu'nun öncülüğünde geniş bir ekip tarafından hazırlanan rapor çeşitli bölümlerden oluşuyordu. Raporun ilgi çekici bölümü ise 'bölge halkının durumu' ile ilgili olanıydı. Raporda çözümlenmesi gereken acil sorunlar şu şekilde sıralanmıştı; 'Demokratikleşme, hak ve özgürlükler ve demokratik devlet, hukukun üstünlüğü, yargı bağımsızlığı ve hukuk devleti, iç barışın korunması ve hoşgörü toplumu, çok kültürlü toplum, Kürt sorunu ve çoğulcu demokrasi, laik Cumhuriyet'in temel ilke ve değerleri, rekabetçi, örgütlü, emeğe ve çevreye duyarlı sosyal pazar ekonomisi, istikrarlı, dengeli, sürdürülebilir ekonomik kalkınma, üretken ekonomi, teknolojik yapılanma, bilgi toplumuna geçiş, fırsat eşitliği ve sosyal devlet, kamu yönetimi, yönetimin yeniden yapılandırılması ve yerel demokrasi, dürüst yönetim, açık toplum ve temiz siyaset.'
 </p>
 <p class="metin">
  Bu sorunların iç içe gibi bir özellik arzettiği belirtilen raporda şu görüşlere yer veriliyordu; "Bu sorunlar ülkemizin geneli için geçerlidir; ülkemizin tümünü doğrudan veya dolaylı olarak etkilemektedir. Ancak ülkemizin Doğu ve Güneydoğu Anadolu Bölgesi, bu sorunların özellikle bir bölümünün olumsuzluklarını, ülkemizin diğer bölgelerine oranla daha derinden yaşamaktadır".
 </p>
 <p class="metin">
  Terör ve demokrasi sorunlarına çözüm getirilmemiş olmasının Türkiye'yi krize taşıdığı ileri sürülen rapor şu ifadelere dikkat çekiyordu; "Bu temel sorunlar arasında yer alan, ancak giderek tüm sorunları aşan boyutlara tırmanarak, iç barış da kanamanın, toplumda ayrışım ve yabancılaşmanın, siyasal, ekonomik ve sosyal dengelerde istikrarsızlığın temel nedenini oluşturan Terör ve Demokrasi sorunlarının varlığı, Laik Demokratik Sosyal Hukuk Devletinin gereğince yaşama geçirilmemiş olması, Türkiye'ye son on yıldır Cumhuriyet tarihinin en önemli krizini yaşatmakta; bu sorunların bugüne değin aşılamamış olması ülkemizin geleceği ile yurttaşlarımızın gönenç ve esenliğini çok ciddi olarak tehdit etmektedir. 14 yıldır varlığını sürdürmekte olan bölücü terör, bölgede huzur ve iç barışın en büyük engelidir.
 </p>
 <p class="metin">
  Bölücü terör 'yurt dışı bölgesel' boyutları olan bir sorundur. Yurt içinden kaynaklanmakta, yurt dışından destek almaktadır. Son dönemlerde önemli ölçüde kontrol altına alınmış olan bölücü terör örgütü faaliyetlerinin, örgütün başı tarafından Avrupa'da belirli kesimlerden sağladığı destekle siyasi etkinliğe dönüştürme arayışları bu gerçeğin bir uzantısıdır. Ülkemizin çok kültürlü toplum olmasından kaynaklanan, 'etnik duyarlılıklara demokratik çözüm' genel anlayışı çerçevesinde çözümlenmesi gereken Kürt sorunu ise Türkiye'nin bir iç sorunudur. Ülkemizde çoğulcu demokrasinin yetersizliğinden kaynaklanan bir ülke içi demokrasi sorunudur".
 </p>
 <p class="metin">
  Rapor, 1980'li yıllardan günümüze aşamadığımız yasakçı hukuk ve sosyal devlete duyarsızlık ortamının, iç güvenlik uygulamalarında yetersizlikler, terör ve şiddet ile baskı politikalarının sürekli olarak gündemde kalmasına neden olduğunu da vurguluyordu.
 </p>
 <br/>
 <center>
  <a class="anaorta" href="http://web.archive.org/web/20010827062257/mailto:cgengoru@yahoo.com">
   cgengoru@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/politika/2.htm), [web.archive.org (arşiv bağlantısı)](http://web.archive.org/web/20010827062257/http://www.aksiyon.com.tr:80/2000/310/politika/2.htm)
