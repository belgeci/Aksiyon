# ‘İsteyene’ üniversite yok

*Cevdet Gengörü 2001.02.10*

<div>
 <p class="spot">
  1992 yılında çıkarılan bir kanunla kurulan ve öğretim elemanı  dahi bulmakta güçlük çeken 22 yeni üniversite, 'tabela  üniversiteleri' olarak nitelendirilmişti. Üniversiteleri 'popülist  politikalar'ın kurbanı olmaktan çıkarmak için hazırlanan kanun  teklifi yasalaşırsa, üniversite üzerinden oy avcılığı sona erecek
 </p>
 <p class="metin">
 </p>
 <img border="0" src="/web/20020502045009im_/http://www.aksiyon.com.tr/2001/323/resimler/isteyen.jpg"/>
 <p class="metin">
  Artık her isteyen üniversite kuramayacak. TBMM Milli Eğitim Komisyonu'ndan geçen kanun teklifi  Plan ve Bütçe Komisyonu'nda görüşüldükten sonra kesin şeklini alacak. Yeni üniversitelerin kuruluş ve gelişme süreçleri için uygun bir alt yapı hazırlanmasını amaçlayan kanun teklifi Meclis Genel Kurulu'ndan da geçtiği takdirde üniversite kurma keyfilikten çıkacak. 2809 sayılı Yüksek Öğrenim Kurumları Teşkilat Kanununun Bir Maddesinde Değişiklik Yapılması Hakkında Kanun, üniversite kurmayı belli kriterlere bağlıyor. Buna göre üniversite kurulacak ilin nüfusunun asgari 250 bin  ve yüksek öğretim öncesi okullaşma oranının yüzde 20 olması gerekiyor.
 </p>
 <p class="metin">
  Meclis'te bu gelişmeler yaşanırken illerinde üniversite bulunmayan milletvekilleri teklifin yumuşatılmasını istiyor. Örnek mi? Örnek çok. En azından üniversite olmayan yaklaşık 40 küsur ilin vekilleri bu yasaya karşı muhalefet ediyor. Ağrı Dağı Üniversitesi'nin kurulmasını isteyen MHP Ağrı Milletvekili Nidai Seven, isteğinin gerçekleşmemesi halinde Meclis'in önünde kendini yakacağını söylüyor. MHP'li vekil bunda kararlı. Bir başka örnek ise Erzincan DYP Milletvekili Sebahattin Karakelle. Karakelle Erzincan'a üniversite kurulamaması durumunda vekillik görevinden istifa edeceğini ilan etmişti.
 </p>
 <p class="metin">
  Üniversitelerin büyük sıkıntılar yaşadığı malum. Özellikle Yüksek Öğrenim Komiserliği (YÖK) tarafından bilimselliği iyice torpillenen üniversitelerin bir sıkıntısı da politikacılar tarafından istismar edilmesi. 1992 yılında dönemin başbakanı Süleyman Demirel hükümeti çıkardığı bir yasa ile üniversite sayısını 29'dan 51'e çıkarmıştı. Altyapısı hazırlanmadan ve teknik imkanlar gözönünde bulundurulmadan açılan bu üniversiteler 'Tabela üniversiteleri' olarak nitelendirildi, bilimsel çevreler tarafından.
 </p>
 <p class="metin">
  Uçurum artacak
 </p>
 <p class="metin">
  Vekillerin bir bölümü karşı çıksa da tasarının öngördüğü ikinci şart, üniversite veya yüksek teknoloji kurulacak ilde, 2 fakülte ve bir yüksek okul olmak üzere en az 3 yükseköğretim kurumu ve kurumlarda eğitim gören en az 3 bin öğrenci mevcudunun bulunması. Fakültelerin her bölümünde, akademik yöneticiler dışında, en az 3 kadrolu öğretim görevlisinin  bulunması da şartlar arasında. Üçüncü şart; eğitim ve öğretime yeterli  binalarla, idari hizmet binaları ve en az 50 kapasiteli öğretim üyesi lojmanı, 1500 kişilik kız ve erkek öğrenci yurdunun mevcut bulunması; kapalı spor salonu ve açık spor sahası içeren bir spor kompleksi, kütüphane, bilgisayar merkezi ve konferans salonu gibi sosyal tesisleri içeren bir kültür merkezinin kurulmuş olması; üniversite kampusünün kurulmasına ve gelişmesine müsait en az 500 dönüm arazi tahsis edilmiş olması gerekiyor.
 </p>
 <p class="metin">
  Bunun tesbiti 'Üniversite Kurma Komitesi'ne veriliyor.  Komite, il valisi başkanlığında, ilin milletvekilleri, belediye başkanı, sanayi, ticaret ve ziraat odaları başkanları, mevcut yüksek öğretim kurumlarının dekan ve müdürleri, varsa üniversite kurma dernek ve/veya vakıf başkanları ile üniversite kuruluşuna önemli maddi yardım sağlayan şahıs ve kurumların temsilcilerinden oluşan bir heyetten oluşuyor.
 </p>
 <p class="metin">
  Kanun teklifinin gerekçesinde, Türk yüksek öğretim sisteminin, Cumhuriyetin kuruluşundan bu yana ciddi bir gelişme göstermiş olmasıyla birlikte 2000'li yılların ihtiyaçlarına cevap verecek düzeye getirilemediği belirtiliyor.
 </p>
 <p class="metin">
  Dağılım fifti fifti
 </p>
 <p class="metin">
  Bugün ülkemizin 40 ilinde 21'i vakıf üniversitesi olmak üzere toplam 74 üniversite bulunuyor. Yeni kurulan Düzce de dahil olmak üzere 41 ilde üniversite yok. Üniversitelerin büyük bölümü de İstanbul, Ankara, İzmir gibi metropollerde bulunuyor. Teklif bu şekilde yasalaşırsa bölgeler arasındaki uçurum daha da derinleşecek. Tekliften en büyük zararı ise ekonomik—sosyal—kültürel ve eğitim alanında geri kalmış  Doğu ve Güneydoğu Anadolu bölgeleri görecek. Okullaşma oranının Türkiye ortalamasının çok altında olduğu sözkonusu bölgelerde bulunan birçok ilin bu niteliklere sahip olmadığına dikkat çekiyor bölge milletvekilleri ve "Doğu'da birçok il üniversite kurulması için yıllardır mücadele veriyor. Sözkonusu tasarı ile bu adeta imkansız hale getiriliyor. Bölge kalkınmacılığının felaketlere yol açtığını bazıları ısrarla görmek istemiyor. Bunun sonucu nereye varacak? Uygulanan politikaların yanlışlığı ortadayken, bölgeler arasındaki eşitsizliği daha da derinleştirecek böyle bir uygulamaya neden gidiliyor?" diyorlar.
 </p>
 <p class="metin">
  Yığılma daha da artacak
 </p>
 <p class="metin">
  1997 yılında yürürlüğe giren 4306 sayılı kanunla zorunlu temel eğitim süresinin 8 yıla çıkarılmasından sonra öğrenci sayısında belirgin bir artma oldu. Bugün ilk ve ortaöğretim kurumlarındaki öğrenci sayısı 12.7 milyona ulaşmış durumda. Yüksek öğretime olan talep de buna paralel olarak her yıl artıyor. Mevcut Yüksek Öğretim Kurumlarının kapasitesi, bu talebi karşılamaktan çok uzak olduğu gibi her yıl yığılmaların daha da artmasına neden olmakta. Her yıl üniversite sınavına yaklaşık 1.5 milyon öğrenci giriyor. Bunların ancak yüzde 11—12 kadarı örgün lisans öğretim kadrolarına yerleştirilebiliyor.
 </p>
 <p class="metin">
  Kalitesizliğin yanısıra yüksek öğrenimdeki okullaşma oranı bakımından gelişmiş ülkelerle aramızda büyük uçurumlar var. Gelişmiş ülkelerde yüksek öğrenimdeki okullaşma oranı yüzde 35'lerde iken Türkiye'de yüzde 18.7 seviyesinde. Her yıl üniversite öğrenimi imkanı bulamayan çok sayıda öğrenci yurtdışında okumaya gidiyor. Bu gelişmeler, ülkemiz açısından, ciddi bir işgücü ve zaman kaybı ile genç potansiyelin verimli kullanılamaması ve döviz kaybı anlamına geliyor.
 </p>
 <p class="metin">
  'Tabela üniversiteleri'
 </p>
 <p class="metin">
  Milli Eğitim Komisyonu'ndan geçen ve bu hafta içinde Plan ve Bütçe Komisyonu'nda görüşülmesi beklenen kanun teklifinin gerekçesinde şu görüşlere yer veriliyor: "Yüksek öğretimde mevcut kapasitenin artırılmasına yönelik imkanların oluşturulması zorunluluğu vardır. Üniversitesi olmayan illerimizde üniversite açılması bu yetersizliğin çözüm yollarından biri olarak görülmektedir. Burada da temel sorun, yetersiz altyapı imkanlarıyla açılmış üniversitelerin 'tabela üniversiteleri' olarak kalmaları, yeterince gelişememeleri ve dolayısıyla eğitim standardı üzerinde olumsuz etki yapma riski şeklinde karşımıza çıkmaktadır. Nitekim 1992 yılında çıkarılan bir kanunla kurulan 22 üniversitemiz kuruluş ve gelişimleri açısından ciddi zorluklarla karşı karşıya kalmışlar, öğretim ve yönetim kadrolarının çok özverili çalışmalarına rağmen, bazıları, hâlâ temel gereksinimlerini karşılayamamış olmanın zorluklarını yaşamaktadırlar. Sorunun kaynağında maddi imkansızlıklar, fiziki altyapı yetersizlikleri, öğretim elemanı yetersizliği ve bu elemanlara sağlanan imkanların tatmin edici olmayışı gibi konular vardır. Bu konularla ilgili gerekli şartların önceden gerçekleştirilmiş olması, üniversite olmayan illerde açılacak üniversitelerin kuruluş ve gelişme sıkıntılarını en alt düzeye indirebilecektir. Bu kanun teklifi ile yeni üniversitelerin kuruluş ve gelişme süreçleri için uygun bir alt yapı hazırlanması amaçlanmaktadır".
 </p>
 <p class="metin">
  Kanun teklifinde belirtilen hususlar dışında Bakanlar Kurulu'na, bölgenin önem ve özelliğinin gerektirdiği durumlarda, üniversitesi olmayan illerde üniversite kurulabilmesi için TBMM'ye yasa tasarısı sunma imkanı veriliyor.
 </p>
 <p class="metin">
 </p>
 <p class="arabaslik">
  Nidai Seven  (MHP Ağrı Milletvekili)
 </p>
 <p class="metin">
  Ermeniler Ağrı'yı kendi toprakları olarak kabul ediyorlar, haritalarında bu şekilde gösteriyorlar. Dahası, şehri geleceğin başkenti olarak görüyorlar. Ermeni Ruhani lideri Patrik Wasken Ber, Ağrı'nın Ermenilere ait olduğunu söylüyor ve bunlar gelip Ağrı Dağı üzerinde çalışmalar yapıyorlar. Mesele sadece bir üniversite meselesi değildir, bu milli bir meseledir. Ağrı Dağı Ermenistan'la aramızda bir perde işlevi görüyor. Yani olayın stratejik, güvenlik boyutu vardır. Doğu insanı zamanını kahvelerde okey oynayarak geçirmemeli. Bomba yapmayı öğrenip beyaz kefen giymek yerine okumalı, beyaz önlük giymeli.
 </p>
 <p class="metin">
  Ağrı Dağı Üniversitesi kurulmazsa kendimi Meclis'in önünde yakarım. Böylesine hayati bir meseleye sahip çıkılmayacaksa neye sahip çıkılacak? İshakpaşa, Muş Ovası Üniversitesi de diyebilirdim ama bu çok farklı.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/politika/3.htm), [web.archive.org (arşiv bağlantısı)](http://web.archive.org/web/20020502045009/http://www.aksiyon.com.tr:80/2001/323/politika/3.htm)
