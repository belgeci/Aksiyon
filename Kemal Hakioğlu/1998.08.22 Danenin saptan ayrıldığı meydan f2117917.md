# Danenin saptan ayrıldığı meydan

*Kemal Hakioğlu 1998.08.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Danenin saptan ayrıldığı meydan
  </font>
 </div>
 <div id="newsText">
  <font class="detail-text">
   Oysa köyünden vazgeçemeyen için geçmiş bir yıllık emeğin mahsulünün alındığı, gelecek bir yıllık nafakanın toplandığı günlerdir gelen. Olgunlaşan başaklar aradaki tonların bütün güzelliklerini sergileyerek yavaş yavaş yeşilden sarıya dönerken harmanın heyecanı sarar yüreğini.
   <br>
    <br>
     Anadolu'da harman demek hâlâ emek demektir, güneşte yanmış alından süzülen damla damla ter demektir. Bozkırın tepeciklerine dizilmiş küçük küçük tarlalar biçerdöver teknolojisine aman vermez. Ekin hâlâ elle biçilir, demetler diğrenle istif edilir. Döven yerine traktörün çalıştırdığı bir patostan ibarettir uzay çağının bu topraklara hediyesi.
     <br>
      <br>
       Ama Anadolu insanı cefakârdır, her zorluğun üstesinden gelir, her sıkıntıya katlanır. Yardımseverdir, konusunu komşusunu darda koymaz. Hasat vakti, harman zamanı imece yapılır; yatağa düşmüşün, erini yitirmişin, evladını askere göndermişin, kuvvetini geçen yıllara kaptırmışın yardımına koşulur. Elbirliğiyle, gönül dirliğiyle işler görülür.
       <br>
        <br>
         Sararan buğdaylar önce ele gelir tutam tutam biçilir. Demet demet bağlanıp dizi dizi çatılır. Bir vatan bekleyen asker çatar dinlenmede silahını böyle, bir de ekin biçme zamanı köylü ekinini. Her ikisi de mukaddestir, mübarektir bu çatmaların.
         <br/>
         <br/>
         Güneş vurdukça ekinler arasında parlayan orak, talihin yeni doğmuş hilali gibi görünür göze. Orağın dokunmasıyla kol üzerine düşen buğday sapları ise o hilalin bereket ışıklarıdır sanki.
         <br/>
         <br/>
         Ekin biçilip demetler harman yerine taşınınca bir başka cümbüş başlar. Başağın saptan, buğdayın başaktan ayrıldığı meydandır burası. Toprakta bitenin mahşeridir bir nevi; herkes hesabını verir, hepsi cinsinin yanına geçer, daneyle darı, sapla saman yerini bulur.
         <br/>
         <br/>
         Patosun traktöre bağlı kayışı hızla dönerken koca makine acayip bir homurdanmayla demetleri yutar. Bir taraftan samanlar dökülür, diğer taraftan çil çil altından kıymetli daneler akar. Tozu toprağı, sapı samanı iyice temizlensin diye rüzgarda savruldukça daneler hayaller de savrulmaya başlar.
         <br/>
         <br/>
         Çünkü buğday değildir o; ekmektir, aştır, vücuda candır. Delikanlının düğün parasıdır, genç kızın çeyizidir. Yeni gelinin kolunda bilezik, evinde yaygıdır. Borçlunun imdadıdır, ihtiyarın ilaç parasıdır. Memed'in zarf içinde gönderilen asker harçlığı, yeni yetmenin lastik ayakkabısıdır. Ömrü olana elbise parası olur, olmayana kefen..
         <br/>
         <br/>
         Anadolu çocuğu olmayan harmanı ne bilsin. Harmanda yanmak sahilde bronzlaşmaya benzemez. Sabahın alacasından akşamın kızılına kadar çalışıp harmanı kaldırmak lazımdır. Harman beklemeye gelmez. Maazallah bir yağmur yağıverirse bütün buğdaylar nişasta olur başağından çıkmadan. Harmanı kaldırmak lazımdır tamam da, patos sırası gelirse..
         <br/>
         <br/>
         Güneş vurdukça akan tere havada uçuşan toz toprak yapışır. Saman zerreleri soluduğun nefesle ciğerine dolar. İçin yanar, yüreğin kavrulur. Şırıl şırıl akan bir ırmağı hayal edersin. Gölgeye koyduğun toprak destinin yanına varırsın. Havaya dikip kana kana içerken üzerine süzülen sular abı hayat olup can bahşeder. Hele bir de sarıkızın sütünden üstü köpük tutmuş ayran olursa.. Ama ayran su gibi dikiliverilmez, yavaş yavaş içilir. Bakracın üstünde yüzen saman çöplerini kollamak gerekir zira.
         <br/>
         <br/>
         Harman edilen buğday çuvallara dolup deponun, değirmenin yolunu tuttu muydu tatlı bir sevinç sarar insanı. Kolay değil; bir yıldır beklenen andır bu. Yorgunluktan açılmaya mecali kalmamış dudaklardan sessiz, müteşekkir, mütevekkil kelimeler dökülür: 'Şükür bu yılın rızkı da geldi. Allah bereket versin. Ağız tadıyla yemeyi nasip etsin. Darısı seneye..'
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-4047-danenin-saptan-ayrildigi-meydan.html), [web.archive.org (arşiv bağlantısı)](http://web.archive.org/web/20140224112327/http://www.aksiyon.com.tr/aksiyon/haber-4047-danenin-saptan-ayrildigi-meydan.html)
