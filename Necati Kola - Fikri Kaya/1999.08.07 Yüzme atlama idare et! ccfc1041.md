# Yüzme, atlama, idare et!

*Necati Kola - Fikri Kaya 1999.08.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçtiğimiz günlerde 43 ülkeden bine yakın sporcunun katılımıyla gerçekleştirilen 24. Avrupa Yüzme Şampiyonası'nın (İstanpool'99) iki özelliği vardı:
  </font>
 </div>
 <div id="newsText">
  <font class="detail-text">
   Birincisi, yirminci yüzyılın son yüzme şampiyonası olması, ikincisi de yüzme tesisi ve sporcusu çok yetersiz olduğu halde bir ülkeye verilen ilk organizasyon özelliğini taşıması. Peki, Türkiye, tesis ve sporcu açısından çok yetersiz olmasına rağmen, yirminci yüzyılın son Avrupa Yüzme Şampiyonası'nı organize etme hakkını nasıl elde etti? Beklenilenden çok daha iyi bir şekilde organize edilen şampiyona öncesinde ne gibi problemler yaşandı, bu problemler nasıl aşıldı?
   <br/>
   <br/>
   Bundan altı ay evvel, Aksiyon'un 218. sayısındaki 'Havuzda Boğulma Riski' başlıklı haberimizde, şampiyonanın Türkiye'ye nasıl verildiğini ve sonrasında yaşanan problemleri şu şekilde gündeme getirmiştik: 'Yüzme Federasyonu eski Başkanı Haluk Toygarlı; Yunanistan, İspanya ve Finlandiya'nın da talip olduğu 1999 Avrupa Yüzme Şampiyonası'nı Türkiye'nin de organize etmek istediğini belirtti ve aday oldu. Tesis ve sporcu açısından diğer ülkeler daha ağır basıyordu basmasına ama Türkiye'nin kazanması için birşeyler yapılabilirdi. Avrupa Yüzme Federasyonu, şampiyonayı düzenleyecek olan ülkeye organizasyon yardımı için yüklü bir para veriyordu. Haluk Toygarlı düşündü, taşındı... Avrupa Yüzme Federasyonu'nun vereceği bu yardımı istemediği takdirde şampiyona Türkiye'ye verilebilirdi. Toygarlı 'Biz sizden para yardımı istemiyoruz' deyince, bu fikir gayet olumlu karşılandı ve 1999 Avrupa Yüzme Şampiyonası Türkiye'ye verildi. Şampiyona Türkiye'ye verildikten sonra Gençlik ve Spor Genel Müdürü Tevfik Sarpkaya ile anlaşamayan Haluk Toygarlı görevden alındı ve yerine Akın Önbayrak atandı. Milletvekili olmak isteyen Önbayrak da yaklaşan seçimler nedeniyle istifa edince Yüzme Federasyonu başkansız kaldı, yerine de kimse atanmadı'.
   <br/>
   <br/>
   Tribün bitti, şampiyona başladı
   <br/>
   <br/>
   Şampiyona yaklaşmasına rağmen, Yüzme Federasyonu başkansız olduğu için hiçbir ciddi çalışma yapılmıyordu. Ataköy'deki tek tribünlü yüzme kompleksinin tamamlanması için paraya ihtiyaç vardı. Organizasyona üç ay gibi kısa bir süre kala Haluk Toygarlı yeniden federasyon başkanlığı görevine getirildi. Yüzme Kompleksi'nin tamamlanması için de Gençlik Spor İl Müdürlüğü'ne acilen 300 milyarlık ödenek ayrıldı. Bu arada, protokole göre Türkiye'ye para vermeye mecbur olmayan Avrupa Yüzme Federasyonu'ndan da 'isteyenin bir yüzü, vermeyenin iki yüzü kara' mantığıyla para talebinde bulunuldu. Bir ara kompleksin şampiyonaya yetişmeyeceği ve güvenliğin sağlanamayacağı gerekçesiyle organizasyonun elimizden alınması bile söz konusu oldu. Organizasyona iki ay kala tribün inşaatına ve ışıklandırma çalışmalarına başlandı. Kompleks, şampiyonadan iki gün evvel hazır hale getirildi ve Avrupa Yüzme, Atlama ve Senkronize Şampiyonası 22 Temmuz'da başladı.
   <br/>
   <br/>
   Şampiyona güven verdi
   <br/>
   <br/>
   Bazı ülkeler güvenlik problemi nedeniyle İstanbul'a gelip gelmemekte tereddüt etseler de bütün ülkeler organizasyona tam takım halinde iştirak ettiler. Türkiye'ye 43 ülkeden 993 sporcunun yanı sıra bine yakın yönetici ve 300 kadar da yabancı medya mensubu geldi. Yoğun güvenlik önlemlerinin alındığı ve 1500 personelin görev yaptığı şampiyonayı, başta Eurosport olmak üzere, ZDF, BBC ve RAI gibi tanınmış televizyon kanalları naklen yayınladı. TRT, 24 kamera ile şampiyonayı izleyiciye ulaştırdı. LEN, TRT'nin kullandığı kameraların özelliklerini ve sayılarını standart kabul ederek bundan sonraki şampiyonalarda bu standardın altına düşülmemesine karar verdi. Bu yüzden 2000 Avrupa Yüzme Şampiyonası'nı organize edecek olan Finlandiyalı yetkililer İstanbul'a gelerek organizasyonu yakından incelediler.
   <br/>
   <br/>
   Önce korktular, sonra geldiler
   <br/>
   <br/>
   Şampiyonaya en fazla sporcu gönderen ülke İngiltere oldu. İngilizler; yüzme, atlama, senkronize ve uzun mesafe yüzme dallarında toplam 75 sporcu ile İstanbul'a gelirken, Almanya 72, Rusya 65, İtalya 62, Fransa 55, Macaristan 48, İspanya 44, Hollanda da 42 sporcuyla en fazla katılım sağlayan ülkeler oldular. Şampiyonaya en az sporcuyla iştirak eden ülkeyse Yugoslavya (Sırbistan) oldu. NATO bombardımanı nedeniyle zor günler yaşayan Sırbistan, atlama dalında yarışan bir erkek sporcuyla İstanbul'a geldi. Sırbistan'ı iki sporcuyla Andorra ve San Marino, üç sporcuyla Gürcistan, dört sporcuyla da Lüksemburg, Estonya ve Letonya takip etti.
   <br/>
   <br/>
   Alman, Rus ve Hollandalılar balık gibi
   <br/>
   <br/>
   İstanpool 99'da en başarılı ülkeler sıralamasında Almanya, Rusya ve Hollanda ilk üç sırayı paylaştı. Şampiyonanın ilk günlerinde senkronize ve atlama dallarında elde ettiği altın madalyalarla ilk sırada yer alan Rusya, yüzme yarışmalarında aynı başarıları yakalayamayınca Almanya'nın gerisinde kaldı. Yüzmede elde ettiği başarılarla Almanya ve Rusya'yı takip eden Hollanda da adından sık sık söz ettirdi. Hollanda, özellikle Hoogenband'ın müthiş performansıyla altın madalyaların çoğuna el koydu. Altı aydan beri okuluyla hiç ilgilenmeyip sadece havuzda başarı hayali kuran tıp öğrencisi Hollandalı Pieter Van Den Hoogenband, İstanpool 99'da elde ettiği altı altın madalya ile Alman Franciszka Van Almsick'in 'bir şampiyonada en çok altın madalya kazanan sporcu' rekorunu egale etti. Hoogenband, 4x100 metre karışıkta, son adam olarak yüzdüğü serbest stilde 47.20'lik derece elde ederek, 100 metrede dünyanın en hızlı adamı unvanının da sahibi oldu.
   <br/>
   <br/>
   Avrupa ve dünya rekorunu kıran kırana
   <br/>
   <br/>
   Sydney 2000 Olimpiyatları'na katılabilmek için sporcuların büyük önem verdiği İstanpool 99'da 2 dünya, 6 Avrupa ve 21 de şampiyona rekoru kırıldı. Şampiyonada ilk dünya rekoru İsveçli AnnaKarin Kammerling'den geldi. Bayanlar 50 metre kelebek finalinde 26.29'luk bir derece elde eden İsveçli yüzücü, 26.39 ile kendisine ait olan dünya rekorunu daha da geliştirdi. İkinci dünya rekorunu ise Alman yüzücü Sandra Völker kırdı. Völker, 50 metre sırtüstü bayanlarda 28.78 ile kendisine ait olan rekoru, 28.71'lik derecesiyle yeniledi.
   <br/>
   <br/>
   Hollandalı Inge De Bruijn ise şampiyonada en fazla rekor kıran isim oldu. Bruijn, 3 kez Avrupa rekoru kırarken, bir kez de şampiyona rekoruna imza attı. Kırılan 6 Avrupa rekorunun üçünde imzası olan Bruijn, bayanlar 100 metre kelebek yarı final serisinde, İsveçli Sjöberg'e ait olan 58.93'lük rekoru 58.92 ile tarihe gömdü. Bruijn, 100 metre kelebek finalinde de rekorunu geliştirerek 58.49'a taşıdı. Hollandalı yüzücünün son Avrupa rekoru ise 50 metre serbestte geldi. Bruijn, 24.88 ile kendisine ait olan rekoru 24.84 ile daha da geliştirdi. Diğer Avrupa rekorlarını ise 4x100 metre serbestte Hollanda takımı, erkekler 50 metre sırtüstünde Alman Theloke ve bayanlar 50 metre kurbağalamada İngiliz Zoe Baker kırdı.
   <br/>
   <br/>
   Rekor kırdık, sonuncu olduk!
   <br/>
   <br/>
   Şampiyonada beklenildiği gibi başarılı olamayan ve Derya Büyükuncu dışında yarı final bile yüzemeyen Türk sporcular, dört Türkiye rekoru kırmalarına rağmen sonuncu olmaktan kurtulamadılar. Derya Büyükuncu erkekler 100 metre sırtüstü elemelerindeki 56.52'lik derecesiyle, Derya Erke de bayanlar 200 metre sırtüstü elemelerinde 2.22.54'lük derecesiyle Türkiye rekoru kırdı. Erke, bayanlar 100 metre sırtüstü elemelerinde de  1.07.30 ile kendisine ait olan Türkiye rekorunu 1.07.03'e taşıdı. Diğer rekor ise bayan takımımızdan geldi. Türk takımı, 400 metre karışıkta 4.33.46 olan Türkiye rekorunu yedi saniye daha geliştirerek 4.26.90'a  taşımasına rağmen 15 ülke arasından 14. olabildi.
   <br/>
   <br/>
   Türk yüzücüler, bu şampiyonaya, bırakın uluslararası bir turnuva heyecanı yaşayarak katılmayı, bir kamp dahi yapmadan iştirak ettiler. Başarısız sonuçların ardından Federasyon Başkanı Haluk Toygarlı'nın 'Ya yarışır, ya da biter' diyerek Derya Büyükuncu'yu suçlaması, diğer sporcuları da küçümsemesi herkesin tepkisini topladı. Büyükuncu, Toygarlı'nın suçlamalarına şöyle cevap verdi. 'Sakat olmama rağmen Türkiye'yi en iyi şekilde temsil etmek için yarıştım. Bugüne kadar Yüzme Federasyonu'ndan ne maddi, ne manevi hiçbir yardım görmedim. Böyle bir şampiyona olduğunda da hemen beni arayıp 'Derya sana ihtiyacımız var' diyorlar. Toygarlı'nın beni suçlamaya hiç hakkı yok'. Büyükuncu'nun yanı sıra diğer sporcular da Haluk Toygarlı'yı suçladılar. 'Toygarlı bizim isimlerimizi bile bilmiyor. Şampiyona öncesi bize hiçbir hazırlık yaptırılmadı. Milli Takım olarak biraraya bile getirilmedik'.
   <br/>
   <br/>
   Sporcuların bu açıklamalarından hemen sonra bir basın toplantısı düzenleyen Toygarlı, Derya Büyükuncu'nun sakatlığını yeni öğrendiğini belirterek büyük bir gaf yaptı. Toygarlı, söz almak isteyen yüzücüleri de 'Siz gazeteci değilsiniz' diyerek konuşturmadı.
   <br/>
   <br/>
   2005 ümidi
   <br/>
   <br/>
   Türk yüzücüler başarısız olsa da organizasyonun başarılı bir şekilde gerçekleştirilmesi herkes tarafından takdir edildi. Avrupa Yüzme Birliği (LEN) Başkanı Bartolo Consolo, 'Buradaki sıcak ilgi ve havuzdaki muhteşem atmosfer, hepimizi mutlu etti. Özellikle seyircilerin sporcuların başarılı hareketlerine verdikleri coşkulu reaksiyondan çok memnun oldum. Ayrıca, bu şampiyona Türkiye ve İstanbul'un tanıtımına da büyük katkıda bulundu' dilerek memnuniyetini dile getirdi. Uluslararası Yüzme Federasyonları Birliği (FINA) Başkanı Cezayirli Mustafa Laffoi de organizasyonu çok beğendiğini belirterek 2005 Dünya Yüzme Şampiyonası'nın İstanbul'da düzenlenmesine sıcak baktığını söyledi.
   <br/>
   <br/>
   Evet, başarısız olmaktan korktuğumuz, ancak beklenmedik bir şekilde neredeyse eksiksiz organize ettiğimiz Avrupa Yüzme Şampiyonası geride kaldı. Peki, bu şampiyonadan ne gibi sonuçlar çıkarılabilir? Bir: Türkiye, çok kısa bir sürede büyük bir organizasyonun nasıl düzenleneceğini bütün dünyaya gösterdi(!) İki: Sporcularımızın aldığı başarısız sonuçlar (5 yüzücümüz olimpiyat barajını aşmayı başardı), ülkemizin üç tarafının denizlerle çevrili olduğunu bir kez daha gündeme getirdi. Üç: Başarılı olmak için illa da deniz olması şart değil. Olimpik ölçülerde bir havuz olması da yeterli. Dört: Sonunda dört dörtlük bir havuzumuz oldu. Beş: 2005 Dünya Şampiyonası Türkiye'ye verilebilir. Altı: Türkiye organizasyondan çok büyük puan aldı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A97EA74C982BF9BF9040F621645C44DF?newsId=4681), [web.archive.org (arşiv bağlantısı)](http://web.archive.org/web/20130521050151/http://www.aksiyon.com.tr:80/aksiyon/newsDetail_getNewsById.action;jsessionid=A97EA74C982BF9BF9040F621645C44DF?newsId=4681)
