# Bektaşiler ‘dar’da

*Ahmet Dinç 2002.03.09*

<div>
 <p class="spot">
  Osmanlı'nın fetihlerini ve tebliğlerini uzun asırlar boyu omuzlarında taşıyan bir büyük tarikat bugün iki farklı ekolün, geleneksel Bektaşilik ve masonik Bektaşiliğin çekişmesine sahne oluyor. Bektaşiliğin bugün iki dedebabası var ki, bu durum erkânın ayak altına alınması demek. Bu skandalda herşey var; masonlar ve oyunlar, Bektaşimason sürtüşmesi, edeperkânın çiğnenmesi, adam ayartma, tarikat öğretisinin hilafına egoizmin, fitnenin, paranın zirve yapması...
 </p>
 <p class="metin">
 </p>
 <img border="0" src="/web/20020329163412im_/http://www.aksiyon.com.tr/2002/379/resimler/bektasi.jpg"/>
 <p class="metin">
  Bir sonraki gün veya hafta unutmaya alıştığımız yoğun gündem arasında sıkışıp kalan bir gelişme oldu geçtiğimiz haftalarda; yargı organları isminde Alevi ve Bektaşi kelimeleri geçtiği gerekçesiyle bazı Alevi ve Bektaşi kuruluşlarının kapatılmasına karar verdi. Kanunlarımızın gadrine uğradıklarına inanan Alevi ve Bektaşiler, haklarını aramak için AİHM yollarına düştü.
 </p>
 <p class="metin">
  Heterodoks inançlı vatandaşlarımız vakıf ve derneklerini kurtarma peşinde koşadursunlar, diğer yanda, Bektaşi dünyasını derinden etkileyen ilginç gelişmeler yaşanıyor. Dünya Bektaşiliğinin lideri olan dedebabalık makamı Türkiye'de bulunuyor. Bektaşilik iç çekişmeler ve bazı masonların kronik etkisiyle ikiye bölünmüş durumda. Karizmatik dedebaba Bedri Noyan'ın 1997'de ölümünden sonraki süreç iki tane dedebaba ortaya çıkardı: Biri Noyan'ın vefatının ardından seçilen Haydar Ercan, diğeri de Ankara grubu veya mason grup olarak anılan oluşumun seçtiği Mustafa Eke. Bu 5 yıllık süreç, Osmanlı'nın fetih ve tebliğini omuzlamış, ardından Kurtuluş Savaşı'nı kayıtsız şartsız desteklemiş bir köklü tarikat mensuplarının tabiriyle "ibret verici" olaylarla dolu.
 </p>
 <p class="metin">
  Amerika'dan Avustralya'ya, Balkanlar'dan İsveç'e kadar çok geniş bir coğrafyada büyük bir kitleyi kapsayan Bektaşilikteki dramatik gelişmelerin pek dikkat çekmemesi, olayın popüler ve magazin yönünün zayıflığından, bir de Hacı Bektaş Veli bağlılarının kol kırılır yen içinde kalır anlayışından olsa gerek.
 </p>
 <p class="metin">
  Bektaşilik tarikatının Babagan kolu, Dedegan koluna nazaran daha etkin ve çok daha büyük bir kitle. Dedegan kolunu Hacıbektaş'taki Çelebiler babadan oğula temsil ediyor. Babaganlarda ise kayd—ı hayat ile seçilen dedebabalar, demokratik bir seçimle geliyor. Seçilecek dedebaba adayında filancanın oğlu olması değil; dürüstlük, ilim, ahlak gibi ulvi özellikler gözetiliyor. Babaganların son büyük dedebabası Bedri (Bedrettin) Noyan'ın vefatının ardından seçilen dedebaba, Ankara ekibi (veya kolu) tarafından bir süre sonra reddedildi ve Ankara kolunun fiili önderi durumundaki, aynı zamanda 33. dereceden mason olduğu iddia edilen Halifebaba İlhami Teoman Güre'nin girişimleriyle başka bir dedebaba seçildi. Bedri Noyan'ın oğlu Kurtcebe Noyan'ın deyimiyle adeta bir masonik kopuş yaşandı. Bektaşiliğe yaklaşık 150 yıl önce nüfuz etmeye başlayan masonluk, kapalı ve 'sırlı' bir yapı olması dolayısıyla tarikat içinde kendine ideal bir kamufle ortamı buldu, zaman zaman kendi adamlarını dedebabalığa kadar çıkarmayı başardı. Ancak son dönemlerde sadece baba ve halife düzeyinde mason vardı.
 </p>
 <p class="metin">
  Bektaşi erkânına göre dünya üzerinde aynı anda sadece bir dedebaba, ona bağlı 11 halifebaba ve 40 tane de baba bulunması gerekiyor. Yoksa erkân bozulur. Oysa şimdi bu ölçüler altüst olmuş durumda. Dedebaba Haydar Ercan'ın 6 tane halifebabası var. Dedebaba Mustafa Eke'nin de, kendi ifadesiyle "7—8 tane var". İki dedebabanın bulunması hem sebepleri, hem de sonuçları açısından birçok önemli hususu gündeme getiriyor. Tarikat edep ve ahlakının ayaklar altına alınması, kuralların bozulması, işin içine siyaset ve entrikaların karışması, "yol" felsefesine göre asıl yok edilmesi gereken benlik duygusu ve gıybetin alabildiğine büyümesi, tabanın tam anlamıyla şaşkın, kızgın ve sahipsiz görüntüsü, erkânın birçok yerinden hasar görmesi, Bektaşilikteki etkisi inkar edilemez boyutta olan masonluk faktörü...
 </p>
 <p class="metin">
  Noyan Dedebaba'dan sonra tufan!
 </p>
 <p class="metin">
  Herşey, yaşadığı dönemde bile adeta efsaneleşen Dedebaba Bedri Noyan'ın 6 Kasım 1997'de bu dünyadan ayrılmasıyla başladı. Bugünkü olayları tetikleyen ikinci bir gelişme, Noyan'ın yerine geçeceğine büyük ihtimal verilen Halifebaba Turgut Koca'nın da Noyan'ın hemen ardından vefat etmesiydi. Arnavut kökenli ve mason olan Koca'nın vefatından birkaç gün sonra, 12 Aralık 1997'de İzmir Yamanlar'da dedebabalık seçimi yapıldı. İkiliğin başlamasının en azından görünürdeki sebebi olan bu seçimin ayrıntılarına girmemiz gerekiyor.
 </p>
 <p class="metin">
  Erkana göre halifebaba sayısı 11 olmalı; halifeliği de uhdesinde bulunduran dedebabayla birlikte sayı, Bektaşilikte çok önemli bir rakam olan 12'ye tamamlanıyor. Seçime 11 halifenin katılması gerekiyordu. Fakat Turgut Koca'nın vefat etmesi, Makedonya Halifebabası Ziya Paşo'nun fakirliğinden dolayı yol parası bulup gelememesi, iki halifelik makamının da boş bulunması sebebiyle seçime 7 halife katıldı. Bedri Noyan'ın 1960'da dedebaba seçilmesi, Ankara'da muhip, derviş, baba ve halifebabalardan oluşan çok kalabalık bir kitle halinde kendisine niyaz (biat) edilmesiyle gerçekleşmişti. Aslında tabanın desteğinin görülmesi açısından bu yöntem en arzu edileni idi. Fakat Bedri Noyan, yazdığı Alevilik ve Bektaşilik adlı kitapta, büyük kalabalığın her zaman toplanmasının mümkün olmadığından, seçimin, halifebabalar tarafından yapılmasını ve ekseriyet esasını getirdi.
 </p>
 <p class="metin">
  Getirilen bu esasa göre yapılacak seçim ilk kez deneniyordu camiada. Bu yüzden detaya ilişkin kurallar adeta el yordamıyla belirlendi. Halifelerin oy birliğiyle tespit ettiği şekle göre, adaylar kendilerine oy verebilecekti ve en çok oyu alan dedebaba seçilecekti. Gelemeyen Ziya Paşo'nun, seçime telefonla katılma talebi, "Bedenen burada bulunması gerekir" diye reddedildi. Bu telefonla katılma olayına bir mim koymamız gerekiyor; çünkü daha sonra Ankara ekibinin ayrı dedebaba seçtiği Mustafa Eke'ye bazı halifelerin telefonla oy verdikleri, tutanağı seçimden sonra imzaladıkları iddiası ortaya atıldı.
 </p>
 <p class="metin">
  Önce oy verdi,
 </p>
 <p class="metin">
  sonra ikinci dedebaba oldu
 </p>
 <p class="metin">
  Baştan sona filme alınan seçimi organize etmesi için Birliğe Hizmet Kurulu adında, Bedri Noyan'ın oğlu Kurtcebe Noyan'ın başkanlık ettiği bir kurul oluşturuldu. Noyan seçim şekli için, "Biz kurul olarak en küçük bir etkide bulunmadık. Fakat halifeler seçim şekliyle ilgili iki önemli hata yaptı. Biri adayın kendine oy vermesi, ikincisi de dedebaba olmak için ekseriyet oyunun, yani yarıdan bir fazlasının gözetilmemiş olmasıydı" diyor. Seçimin son turunda 2'şer oy alan diğer iki aday karşısında 3 oy alan Haydar Ercan, dedebaba seçildi. Haydar Ercan'a, kendisi haricinde oy verenler Hasan Asuman ve Mustafa Eke idi. Ne ilginçtir ki Eke, daha sonra başkaldırıp Ercan'ı reddeden grubun seçtiği dedebaba olmayı kabul edecekti. Seçime ilişkin şöyle bir tutanak yazıldı: "Bağlı bulunduğumuz Hz. Pir Hacı Bektaş Veli yolunun kuralları gereği 12. 12. 1997 tarihinde, 7303—1 sokak, No: 34, kat: 3 Yamanlar—İzmir'de yapılan dedebaba seçimi toplantısı hür iradeyle gerçekleşmiş olup, aşağıda imzaları bulunan icazetli halifebabalar bu toplantıya iştirak etmişler ve oylarını hür iradeleriyle kullanmak suretiyle, Halifebaba Haydar Ercan'ı Dedebaba olarak seçmişlerdir. Seçilen yeni Dedebaba Haydar Ercan Dedebaba 6. 11. 1997 tarihinde Hakk'a yürüyen Dedebaba Doç. Dr. Bedri Noyan'ın yerine Hacı Bektaş Veli Postnişini olarak, bu görevi, 12. 12. 1997 tarihinden itibaren halifebabaların onayları ile yürütmeye başlamışlardır."
 </p>
 <p class="metin">
  Tutanağı, seçime katılan halifeler Ali Doğan, Ali Sümer, Halil Tiryaki, Hasan Asuman, Haydar Ercan, Mustafa Eke ve Teoman İlhami Güre imzaladı. Fakat Güre, tutanağı, adayların kendilerine de oy vermesi usulüne katılmadığı ihtirazi kaydıyla imzaladı. Dışarıda birikmiş olan çok kalabalık gruba sonuç açıklanıp tutanak okunduktan sonra, halifebabalar başta olmak üzere herkes Haydar Ercan'a niyaz etti, yani dedebabalığını kabul etti.
 </p>
 <p class="metin">
  Masonluğun şerefini kurtarmak...
 </p>
 <p class="metin">
  Aslında sonuç, seçimde hepsi de aday olan halifelerin hiçbirinin içine sinmemişti ama dedebaba kayd—ı hayat şartıyla seçilmişti; ilk günlerde herşey yolunda gibi göründü. Fakat daha ikinci aydan itibaren, beklemeye alınan muhalif tavırlar ortaya sürülmeye başlandı. Zaten Ankara oluşumunun lideri Teoman Güre başından beri tavır almıştı. Turgut Koca'nın seçimden hemen evvel vefat etmesi üzerine Güre, dedebaba olmak için yoğun çaba harcamış, gel gör ki seçimde kendisinin oyuyla sadece 1 oy alabilmiş, ilk turun ardından adaylıktan çekilmek zorunda kalmıştı. Bedri Noyan'ın rehberliğini yapmış olan ünlü halifelerden Yunus Baba'nın oğlu Haydar Ölmez (baba), mason olduğunu iddia ettiği Güre'nin bu yenilgiyi sadece kendi hezimeti değil, masonluk adına da bir fiyasko olarak gördüğünü belirtiyor ve şöyle diyor: "Güre kendisinin ve masonluğun şerefini kurtarmak için çalışmaya, insanları ayartmaya başladı. Nasıl bu işi bozarım diye araştırırken, Dedebaba Haydar Ercan'ın kardeşi avukat Kasım Ercan'dan haberdar oluyor. Dahası, Kasım'ın da kendisi gibi mason olduğunu öğreniyor ve onu ayartıp, abisi hakkında olmadık laflar söyletiyor. Haydar Ercan'ın, annesine bakmadığını falan söylüyor Kasım. Oysa Haydar Ercan annesine çok düşkündür. Dahası, babadan kalan malların kontrolü büyük oranda Kasım'da kaldığı için annesine onun bakması gerekirdi."
 </p>
 <p class="metin">
  Görünen o ki, Haydar Ercan'a başından beri karşı olan Güre ve onun kontrolündeki Ankara ekibinin çalışmalarına, Haydar Ercan'ın yönetim anlayışından kaynaklanan bazı sorunlar/sıkıntılar da katkı görevi görmüş, yeni Dedebaba'nın karşısındaki cephe Ankara'yla sınırlı olmaktan çıkmış, bazı babaları, halifebabaları ve tabanın bir kısmını içine almıştı. Ankara ekibi Tekirdağ'daki Halifebaba Halil Tiryaki ve Makedonya'daki Halifebaba Ziya Paşo haricinde, seçime katılan diğer halifeleri yanına çekmeyi başarmış, Ercan karşıtı cephede Teoman İlhami Güre, Hasan Asuman, Ali Sümer, Ali Doğan ve Mustafa Eke biraraya gelmişti.
 </p>
 <p class="metin">
  Bildiri savaşları
 </p>
 <p class="metin">
  Ankara cephesi, dedebaba seçiminden yaklaşık 5 ay sonra 17 Nisan 1998'de Teoman Güre'nin bürosunda toplanıp, başkaldırıyı somutlaştıran bir bildiri yayınladı. Ercan'dan 'dedebaba' değil de 'halifebaba' olarak bahseden bildirinin rengi daha ilk cümlede belirginleşiyordu: "Hü Dost! Bütün halifebaba erenler ve baba erenlere duyuru. 1— Haydar Ercan Halifebaba, şu ana kadar yapmış olduğu eylemlerinden dolayı yol düşkünüdür. 2— Bu sebeple kendisine dedebaba imiş gibi itibar edenlerce, ondan alınmış olan unvan ve sıfatlar geçerli değildir. 3— Aşağıdaki alfabetik sırada ilk adlarına göre yazılı olan ve imzası, mühürleri bulunan biz halifebabalar olarak, 17—4—1998 tarihte Ankara'da malumu ilam etmekteyiz. Gereği düşünüle ve ona göre hareket edile. Yapılmak istenilen dedebaba seçiminde seçimin ittifak ile sonuçlanması gerekirken, istenilen sonuç alınamamasına rağmen, adı geçen Haydar Ercan 7 halifebaba arasından 3 oy alabilmiş, öyleyken kendini dedebaba kabul etmiş ve bu zannına göre, ekteki yollamış olduğu mektuplarda görüleceği üzre, herkesi kandırma girişiminde bulunmuştur, tutarsız davranmıştır. Bu sebeplerden duyulan rahatsızlıktan bu mektup düzenlenmiş ve yukarıda belirtildiği üzre duyuru yapılmıştır. Hak erenlerin himmeti hepimizin üzerine olmasını niyaz eyler, cümleye aşk—ı cemal eyleriz. Hakk dost!"
 </p>
 <p class="metin">
  Bildirinin altında Ali Doğan, Ali Sümer, Hasan Asuman, Mustafa Eke ve Teoman Güre'nin imza ve mühürleri bulunuyor.
 </p>
 <p class="metin">
  Ardından adeta bildiri savaşları başladı. Haydar Ercan, dedebaba oluşuna vurgu yaparak işe girişip, karşı taraftan kendisine bağlı kalmalarını istedi. İzmir Gümüldür'deki denize sıfır villasında görüştüğümüz Ercan, "Bu işin çözümü için, böyle davranmamaları için birkaç kere Ankara'ya ayaklarına kadar gittik. Fakat hepsinde benlik duygusu hakim olmuş, çözüme yanaşmadılar" diyor.
 </p>
 <p class="metin">
  Güre'ye dedebaba vekilliği ve
 </p>
 <p class="metin">
  seçim organize yetkisi
 </p>
 <p class="metin">
  Ankara ekibinin ikinci bildirisi, ilkinden yaklaşık bir ay sonra açıklandı. Bildiri, iplerin, dedebaba olma arzusu ötedenberi bilinen Teoman Güre'nin elinde olduğunu da gösteriyordu. Bildiriye göre, Teoman Güre, yeni dedebaba seçimini organize etmeye ve seçime kadar 'Sertarik Vekil' olmaya, yani Bektaşi dünyasının temsilcisi görünmeye yetkili kılınmıştı. Tüm dedebabalık yetkisini kullanacağı bildirilen Güre, böylece çok istediği dedebaba olmaya epeyce yaklaşmıştı. Bildiride Haydar Ercan adeta 'işgalci' konumuna indirgeniyor ve "Dedebabalık makamı erkanname ve teamül—ü Bektaşiyan'a uygun olmayan bir seçim ile doldurulmak istenmiştir" deniyor, ardından dedebabalık makamının hâlâ açık bulunduğu belirtiliyordu. Ayrıca bildiride Haydar Ercan kastedilerek, ehil biri olmadığına vurgu yapılıyordu.
 </p>
 <p class="metin">
  Yol'da benlik biter mi, yücelir mi?
 </p>
 <p class="metin">
  Son bildiride bir miktar ortaya çıkan tarikat içi çekişme, makam ve benlik hırsı, gerçekleri çarpıtma gibi üzüntü verici olaylar, son dönemde Bektaşi dünyasının adeta rutin olaylarından biri haline gelmiş görünüyor. Görüştüğümüz hemen bütün Bektaşi ileri gelenleri, yol'da en önemli öğretinin benliği yenme olduğunu dile getiriyor. Fakat bugünün Bektaşiliğinde görünen manzara, tarikattaki ilkenin benliği yüceltmek mi, yok etmek mi olduğu konusunda insanı tereddüte düşürecek derecede vahim. Halifebabalar arasında çekişme ve sen—ben kavgaları had safhaya ulaşmış durumda. Görüştüğümüz halifebabaların hemen tamamı, kendilerinin diğerlerinden daha önde ve öncelikli olduğunu, gerek hatıralarla, gerekse icazet ve hilafet tarihlerini göstererek ileri sürüyorlar. Dahası, hemen her halifenin literatüründe, diğerleri hakkında anlatacağı bol miktarda prestij kırıcı hatıra var; bunları anlatıyorlar da.
 </p>
 <p class="metin">
  Görüştüğümüz hemen bütün baba ve halifebabalarda alttan alta, 'bu makama ben layığım' veya 'ben herşeye ötekinden daha çok layığım, benim şu üstünlüklerim, ötekinin bu kusurları var' şeklinde tamamen tarikat öğretisini gözardı eden bir anlayışın yerleşmiş olduğunu müşahade ettik. Maalesef bu tür düşünceler eyleme de yansıyor. Bir araya geldiklerinde, 'ben öndeyim, sen benden sonrasın, sen cahilsin, ben bilgiliyim' didişmesine giren halifelerin olduğu, yine kendileri tarafından itiraf ediliyor. Meselenin en vahim tarafıysa, benlik güdenlerin, kitlelere 'benliğinizi yok edin, alan değil veren olun' çağrısı/telkini yapan insanlar olması.
 </p>
 <p class="metin">
  Haydar Ercan'ın dedebabalığına karşı çıkan hareketin yeni bir dedebaba seçilmesiyle sonuçlanacak kadar başarıya ulaşması, büyük oranda Hasan Asuman Halifebaba'nın sayesinde oldu. Haydar Ercan ve Hasan Asuman geçmişten beri birbirlerinden pek hoşlanmıyorlar. Ercan, baba olarak Asuman'ın rehberliğini yaptı, Asuman'sa halife olarak Ercan'ın rehberliğini yaptı. Fakat ikisi arasında "ben daha ileriyim" çekişmesi hep varolageldi. Teoman Güre akıllı bir taktikle, taban üzerinde büyük bir etkisi bulunan Asuman'ı, Haydar Ercan'la olan çekişmelerine de denk getirerek yanına çekmeyi, en azından yeni dedebaba seçimine dahil etmeyi başardı. Bu, ikinci dedebaba Eke'nin taban üzerindeki meşruiyeti açısından önemli. Fakat "can"lar üzerinde en az Asuman Halifebaba kadar etkin olan bir başka halifebaba, Halil Tiryaki'nin Ercan tarafını tutmuş olması, tabanın hemen hemen iki eşit parçaya bölünmesine de sebep oldu.
 </p>
 <p class="metin">
  "Kapımız ve gönlümüz açıktır"
 </p>
 <p class="metin">
  Karşı cephenin bildiri ataklarına Haydar Ercan karşılık vermekte epeyce gecikti. İkinci dedebabanın seçiminden sonra, 29 Aralık 1998'de cevap vermesinin sebebi, "isyankârların" gelip kendisine niyaz etmelerini uzun süre beklemesi/umması olsa gerek.
 </p>
 <p class="metin">
  "Hüü Dost!" hitabıyla başlayan Ercan, bildiride şöyle diyor: "12.12.997 tarihinde İzmir'de Doç. Dr. Bedri Noyan Dedebaba'dan hilafetname ile icazetli halifebabaların katıldıkları dedebaba seçimi toplantısı kamuoyunun ve Bektaşi camiamızın yakından bildiği gibi sonuçlanmış ve tutanakla tesbit edilmiş olup, keyfiyet basın ve yayında da yer almıştır. O gün toplantıya katılan halifebabalar da seçim sonunda tarafıma bağlılıklarını teyit etmişler ve nefir üflenmek suretiyle sonuç ilan edilmiştir. Daha sonra bu halifebabaların bazıları hiçbir gerekçe göstermeksizin fakiyre atılmadık taş, söylenmedik laf, edilmedik dedikodu bırakmamışlar ve fakiyri incitecek nitelikte yazılı beyanlarda bulundukları hepimizin malumudur. Dedebaba olarak fakiyr bu tür davranışlara daima sessiz kalmışız, incinsek bile incinmemeye gayret etmişizdir. Ne var ki yolumuzun, töremizin bir gereği de her yıl mürşide baş okutma (hizmet görme) erkânı mecburiyetidir. Sözkonusu halifebaba kardeşlerimizin bazıları, seçim tarihinden itibaren geçen bir yıl içinde hizmet görmemişler, buna mukabil yanlış tutum ve davranışlarda bulunmuşlardır. Buna göre 12.12 1998 tarihinden itibaren sorumluluğunu yüklendiğimiz, hizmetinde olduğumuz halifebabaların isimleri şöyledir: 1— Ziya Paşo Halifebaba (Makedonya, 2— Halil Tiryaki Halifebaba (Trakya), 3— Ali Rıza Balım Halifebaba (Manisa), 4— Nurettin Ölmez Halifebaba (Antalya). Bu duyurunun yapıldığı andan itibaren, sadece yukarıda isimleri belirtilen halifebaba erenlerin hizmetinde olduğumuz bütün canlara duyurulur. Ayrıca bir tek mekan ve zamanda sadece bir tane dedebaba olur. O da bellidir. Yine de kapımız, gönlümüz ikrarına sadık erenlere açıktır. Hadîm—ül Fukara Ali Haydar Ercan Dedebaba".
 </p>
 <p class="metin">
  Ercan, Zeki Onaran ve Hıdır Çokçeken'e de hilafet beratı vererek halife sayısını 6'ya çıkardı. Sayıyı 11'e tamamlamamasının sebebi, Ankara cephesine geçen 5 halifenin geri dönmesini beklemek olduğu kadar, onları halife yapan Bedri Noyan'ın hatırasına da saygı göstermek.
 </p>
 <p class="metin">
  Ve ikinci dedebaba!
 </p>
 <p class="metin">
  Ankara ekibinin "huruc" harekatı, Güre'nin organizasyonunda, ikinci bir dedebaba seçilmesiyle noktalandı. Türkiye heterodoksisinin en önemli şenliği sayılan Hacıbektaş Şenlikleri'ne denk getirilen seçim, 15 Ağustos 1998'de yapıldı ve Mustafa Eke dedebaba seçildi. Seçime 5 halife katıldı. Haydar Ölmez'in ifadesiyle "Masonluğun şerefini kurtarmak için" muhalefet hareketini başlatan Teoman Güre ve Ankara kliğinin, neden mason olmayan birini, Eke'yi seçtirmiş olduğunun cevabı, yeni dedebabanın munis kişiliğiyle açıklanıyor. Seçime dair detayları, bizzat seçime katılmış olan Halifebaba Ali Sümer veriyor: "Teoman Güre, Cem dergisinde Hacıbektaş'taki seçime gelmedim diye yalan söylüyor ama bizzat seçime geldi. Bana, 'Eke'yi kabul ediyorum, kararı yaz bana gönder, imzalayayım' dedi. Yazıp gönderdim. Önce imzalamadı. Bunun üzerine telefonda Güre'ye oldukça sert sözler söyledim, bu defa imzaladı. Seçime dört halife; Güre, ben, Ali Doğan ve Mustafa Eke katıldık. Hasan Asuman seçime gelmedi, telefonla katıldı. Kararı Asuman'a gönderdik, imzaladı."
 </p>
 <p class="metin">
  "Eke'yi kandırdılar"
 </p>
 <p class="metin">
  Halifebaba Nurettin Ölmez, seçim kararını Güre'nin de sonradan imzaladığını söylüyor ki, sözleri Ali Sümer'in anlatımıyla örtüşüyor: "Ankara ekibinin bu şekilde ayrı bir davranış içine girmesi bencillikten başka bir şey değil. Teoman Güre, Ali Sümer ve Ali Doğan. Bu üçü Mustafa Eke babayı zorla bu hale soktular. O adamcağız iyi bir halifebabaydı. Onu da kandırdılar. Seçim meçim yok ortada. Sümer ve Doğan gidip, 'biz seni dedebaba seçiyoruz' demişler Eke'ye, olmuş bir seçim. Güre ve Hasan Asuman'a gidip sonradan imzalatmışlar".
 </p>
 <p class="metin">
  Seçime telefonla katılmak...
 </p>
 <p class="metin">
  Seçime bizzat gelmeyip telefonla katılma tartışması ilk seçimde de yaşanmış; fakirliği yüzünden yol parasını tedarik edemeyen, dolayısıyla Makedonya'dan gelemeyen Ziya Paşo'nun, "Telefonla reyimi vereyim. Zaten benim reyim, seçimde en çok oyu alan kim ise, onadır" teklifi kabul edilmemişti. Fakat Hacıbektaş'taki seçime Hasan Asuman'ın telefonla katılıp oy vermesine ses çıkarılmamıştı. Asuman, seçime katılıp katılmadığı sorumuza, "Katıldım" cevabını verdi. Fakat seçimin otelde mi, Güre'nin evinde mi yapıldığı hususunu karıştırması dikkatimizi çekti. Bu durumda Paşo'nun oyunun da geçerli olduğu/olması gerektiği gibi bir mantıki sonuç çıkıyor. İlk seçimde en çok oyu (3 oy) alan Haydar Ercan'ın toplam oyu böylece 4'e çıkmış oluyor. Oy sayısının 4 olması, daha sonraki tartışmalara temel teşkil eden hususlardan biri olan 'dedebaba en azından yarıdan bir fazlasının oyunu almalıydı ki, ekseriyetin onu desteklediği anlaşılsın' şeklindeki itirazı geçersiz kılıyor. Fakat Ercan'ın 3 mü, 4 mü oy aldığı konusu iki tarafın ittifak etmediği bir konu. Ercan 4 oyu olduğunu, karşı tarafsa bu sayının 3 olduğunu iddia ediyor. Hatta Ali Sümer bu sayıyı 2'ye indiriyor: "Aslında seçilmesi için yarıyı geçmesi lazımdı. Seçimde 2—2 berabere kalındı ama Haydar bir hile yaptı, ben 3 oldum dedi."
 </p>
 <p class="metin">
  Sonuçta Ankara grubu seçimi yaptı ve "Tüm Bektaşi Canlara Duyuru" kaleme alındı. İmla hataları bulunan duyuru şöyle: "Biz Bektaşi halifebabalar daha önce Ankara'da bir araya gelerek yeni bir dedebaba seçmek için, 1998 Ağustos anma törenlerinde Hacıbektaş'ta toplanıp yeni bir dedebaba seçmeye karar vermiştik. Şimdi aşağıda isim ve imza möhürleri olan biz halifebabalar, Mustafa Eke Halifebaba'yı dedebaba seçtiğimizi imza ve möhürlerimizle de tasdik ederek siz canlara duyurmayı uygun bulduk. Hak yardımcımız olsun, hü dostlar. 15 Ağustos 1998". Duyurunun altında Ali Sümer, Ali Doğan, Mustafa Eke, Hasan Asuman ve Teoman Güre'nin imza ve mühürleri bulunuyor.
 </p>
 <p class="metin">
  Haydar Ercan kendini sevdiremedi mi?
 </p>
 <p class="metin">
  Haydar Ercan karşıtı cephenin oluşumu sürecindeki bütün olaylarının faili olarak sadece Teoman Güre Halifebaba'yı görmek eksik ve haksız bir bakış olur. Görüştüğümüz hemen bütün Bektaşi ileri gelenleri Ercan'ın asabi ve agresif bir kişiliğe sahip olduğundan bahsedip, dedebabalık gibi ağır bir yükü kaldırabilecek donanım ve ehliyete sahip olması noktasında şüphe ve eleştirilerini dile getirdiler. Kurtcebe Noyan, "Haydar Ercan kimsenin sempatisini kazanamadı" diyor ve devam ediyor: "Kitleye benlik tasladı, sert davrandı. Camiada antipatik bulunuyor. Dedebaba seçildikten sonra birgün Hasan Asuman Baba'ya öyle sert konuştu, azarladı ki, ben bile dayanamayıp, doğru yapmadığını söyledim".
 </p>
 <p class="metin">
  Ankara ekibinin dedebaba seçtiği fakat masonlukla ilgisi olmayan Mustafa Eke, Ercan'ın dedebaba olmasının hemen ardından, hakkında kendilerine devamlı olarak şikayetler gelmeye başladığını söylüyor. Şikayetlerin nerelerden geldiği sorumuza cevap verirken, "Canlardan, annesi, kardeşinden, çeşitli yerlerden" şeklinde açıklama getiriyor.
 </p>
 <p class="metin">
  "Bektaşiliğe mason fitnesi sokuyor"
 </p>
 <p class="metin">
  Eke'nin 'kardeşinden' geldiğini söylediği şikayetin arkasında ilginç bağlantılar mevcut. Camianın ileri gelenlerinin anlattığına göre, 33. dereceden üstad mason olan Teoman Güre, Ercan'ı devirmek için, onun kardeşi Avukat Kasım Ercan'ı kullandı. Abisi Baba Haydar Ölmez'in iddialarına benzer ifadeleri Halifebaba Nurettin Ölmez de kullanıyor. "Bektaşiliğin içine bir fitne sokmak istiyor" dediği Teoman Güre'nin mason olduğunu tekrarlayan Ölmez Halifebaba, "Haydar Ercan'ın kardeşi Kasım Ercan da masondur. Onu da bu yola Güre sevketti, dedebaba hakkında sözler söyletti. İstiyor ki Bektaşiliğin en büyüğü Teoman Güre olsun, dedebaba olsun" diyor.
 </p>
 <p class="metin">
  "Ne okulları var, ne Türkçeleri"
 </p>
 <p class="metin">
  Haydar Ercan hakkında en ağır konuşanlardan biri, Eke'yi dedebaba seçip biat eden halifelerden Ali Sümer. Hacı Bektaş Veli Müzesi'nin uzun yıllar yöneticiliğini yapan Sümer Halifebaba, sadece Ercan'la sınırlı kalmayıp, mevcut iki dedebabayı da yerden yere vuruyor: "Bana başbakanlık teklif ederlerse kabul etmem. Niye? Çünkü benim başbakanlık yapacak liyakatım, gücüm yok. Şimdi dedebaba geçinen bu iki kişinin doğru düzgün ne ilkokulu var, ne de Türkçeleri var. Bu kişilerin tevazu gösterip dedebabalığı kabul etmemesi, çekilmesi lazım. Biz Haydar Ercan'ı seçtik ama arkadan bize ültimatomlar yağdırmaya başladı. Şunu bunu yapamazsın, benden habersiz derviş yapamazsın demeye başladı. Ben varım sadece dedi, şımardı sonradan. Biz de sen misin, biz de seni tanımıyoruz dedik. Kendisi dil bilmiyor, okuryazarlığı yok sayılır ama bir ay sonra bize kaç dil biliyorsunuz demeye başladı".
 </p>
 <p class="metin">
  Haydar Ercan yol düşkünü mü?
 </p>
 <p class="metin">
  Ankara ekibinin verdiği 'manifestolardan' birinde Haydar Ercan 'yol düşkünü' ilan edilmişti. Alevilik ve Bektaşilikte 'düşkünlük' adeta ölüme mahkum edilmekle eşdeğer bir anlam taşıyor. Düşkünle hiç kimse konuşmaz, selam vermez, yardımına gelmez, yalnızca cenazesine gelinir.
 </p>
 <p class="metin">
  Halifebaba Nurettin Ölmez, Ankara grubunun Haydar Ercan'ı yol düşkünü yapmasının mümkün olmadığını, çünkü yetkilerinin olmadığını ifade edip bir olayı anlatıyor: "Eke birgün Antalya Elmalı'daki Abdal Musa Dergahı'na gidiyor. Orada buna tepki gösterip, 'Haydar Ercan Dedebaba yol düşkünü dediniz, onu nasıl düşkün yaptınız?' diye soruyorlar. Eke diyor ki, 'Hayır, böyle bir şey yok, yapmadık' diyor. Oysa yol düşkünü yaptıkları kararın altında onun da imzası var. Daha önemlisi, bu kişiyi siz halife yapmadınız ki düşkün yapabilesiniz."
 </p>
 <p class="metin">
  Baba Haydar Ölmez, Ercan'ın yol düşkünü olmasını gerektirecek hiçbir suç işlemediğini belirtiyor ve, "Haydar Ercan'ın hangi suçu işlediğini göstersinler. Aksine kendileri yol düşkünü olmayı gerektirecek hatalar yapıyor" ifadeleriyle yeni bir tartışma başlatıyor.
 </p>
 <p class="metin">
  Canları ayartma olayı
 </p>
 <p class="metin">
  Bedri Noyan dedebaba ile bir toparlanma sürecine giren Bektaşiliğin yine tam bir kaos yaşamaya başladığının en önemli göstergelerinden biri, tarafların birbirinin "adamını" ayartmaya çalışması. Özellikle Haydar Ercan'ın, "İşin içine siyaset soktular ve canlarımızı ayartmaya çalışıyorlar" şeklinde şikayetleri var. Kurtcebe Noyan, "İş çirkinleşti, işin içine siyaset girdi, entrika girdi" diyor ve benzerlerinin de yaşandığını söylediği bir olaydan bahsediyor: Antalya Tekke'de Haydar Ercan'ın babalık icazeti verdiği bir dervişe, Ankara grubu gidip, "Bizim taraftan ol, seni halife yapalım" demiş. Halife Nurettin Ölmez, "Haydar Ercan Dedebaba'nın baba ve halife yaptığı kişilere, kendilerine geçmesi karşılığında mertebe teklif ediyorlar. Bana da teklif ettiler; 'Gel bize, senin halifeliğin kabuldür, bizim de halifemizsin' dediler, kabul etmedim. Böyle rezalet olmaz" diyor.
 </p>
 <p class="metin">
  Çözüm, yeni seçimde mi?
 </p>
 <p class="metin">
  Bektaşilik tarihinde bazı dönemlerde dedebabalık iddiasıyla ortaya çıkan, fakat itibar görmeyen ikinci bir isme rastlanması olağanüstü bir olay değil. Fakat ikinci bir kişinin dedebaba olarak hizmet görmesi ilk kez şimdi oluyor. Tabii, 1980'lerde İzmir'e gelip Bedri Noyan'dan hilafet alan ve sonra da Arnavutluk'un devlet politikası gereği dedebaba seçilip postnişinlik iddiasında bulunan Reşat Bardi'nin "özel" durumunu saymıyoruz. Şimdiki durumun nazikliği, Ercan'ın da, Eke'nin de bir şekilde "seçilmiş" olmasından ve tabanın tam bir bölünmeye uğramasından kaynaklanıyor.
 </p>
 <p class="metin">
  Birlik için çabalayanlar
 </p>
 <p class="metin">
  Koskoca camiada herkesin ikilik girdabı içinde olduğunu söylemek mümkün değil; sorunun çözümü için kafa yoran, iki tarafı da bir araya getirmeye çalışanlar var. Bunların başında eski Dedebaba Bedri Noyan'ın oğlu Kurtcebe Noyan geliyor. Önceleri Haydar Ercan'ın yanında olan Noyan, şimdi her iki tarafa da eşit mesafede durmaya özen gösteriyor. Gerek babasından dolayı, gerekse kabiliyetli/kaliteli bir görüntü arzetmesinden, tabandan ve her iki taraftan Noyan'a gelip, "Çözüm ancak seninle olur, başımıza geçmelisin" diyenler var. Fakat hem Noyan'ın baba mertebesinde olması, hem de "Dedebabalık çok büyük bir yük, ben kaldıramam" demesi, tabanın isteklerinin cevapsız kalmasına sebep oluyor. "Niye oturulup konuşulmuyor ve birlik sürmüyor?" diye soran Noyan, halifebaba mertebesine gelmiş kişilerin biraraya gelip konuşamamasının, tabana iyi bir mesaj olmadığını söylüyor. Noyan, çözüm için üzerine ne düşerse yapmaya, taraflarla görüşmeye hazır olduğunu belirtiyor.
 </p>
 <p class="metin">
  Bu arada, birinci dedebaba seçiminden ilginç bir anekdotu anlatmakta fayda var. Kurtcebe Noyan'ın adı o seçimde dedebaba adayı olarak geçmişti. Hasan Asuman'ın Noyan'a büyük bir muhabbeti var ve onun dedebaba olması gerektiğini, yolu ancak onun layıkıyla temsil edeceğini de sık sık dile getiriyor. Haydar Ercan'ın dedebaba seçildiği toplantıda da ısrarla aynı görüşü dile getirmiş, hatta Mustafa Eke ve Ali Sümer de onu desteklemiş, hararetli tartışmalar yaşanmıştı. Üç halifebaba, her bakımdan Bektaşiliği temsil etmeye ancak Kurtcebe Noyan'ın layık olduğunu belirtmişler, bu fikre karşı olanlar ise Noyan'ın henüz baba mertebesinde olduğunu, oysa dedebabanın halifeler arasından seçilmesinin erkan gereği olduğunu belirtmişlerdi. Asuman ve diğerleri, "Farketmez. Şimdiki seçeceğimiz dedebaba bir—iki yıl için geçici görev yapar. Bu arada Kurtcebe yetişir ve halifebaba olur" demişler, fakat konu ortada kalmıştı. Noyan, Bektaşilik camiasında oldukça seviliyor ve popüler. Tarafların tavrına bakılırsa aslında Noyan, birliğin sağlanması için, dedebabalık için üzerinde uzlaşılabilecek hemen hemen tek isim olarak görülüyor. Seçimde yaşanan "adaylık" konusunu hatırlatıp, "Bugün aynı teklif yapılsa nasıl karşılarsınız?" sorusunu yönelttiğimiz Noyan, Bektaşilik terbiyesinin güzel bir örneğini veriyor: "Kalbime sorarsan hayır diyor. Ayrılık olmaması için her fedakarlığı yaparım fakat bu iş çok ağır bir yük. Yolun hayrı ve birliğin sağlanması için benim dışımdaki bir seçeneğe seve seve hizmet ederim".
 </p>
 <p class="metin">
  Krizden çıkmak için tarafların önce diyalog kurması, ardından dedebaba sayısını 1'e indirmesi gerekiyor. İki tarafın da dedebaba seçimlerini yok sayıp, mevcut dedebabaların posttan feragat etmesi, çözümün en önemli aşaması olacak. Fakat bugünkü manzarada bunu yapmak çok zor. Her iki taraf, karşıdakinin vazgeçmesini istiyor ve bekliyor. Haydar Ercan, "Yeni bir seçime razı olmam. Seçim bir kere olur. Hepsi o seçimde beni kabul ettiler, bana biat ettiler, imza attılar. Sonra ne oldu da böyle davrandılar? Suiistimal edenler, haksızlar, benlik taslayanlar elenir, yol akışına devam eder, kimse merak etmesin" diyor.
 </p>
 <p class="metin">
  İkinci dedebaba Mustafa Eke ise çözüm şartını kendine göre belirliyor: "Belli bir yol kurmak için gelip fakire niyaz etmeleri lazım. Bizim de gene devam etmemiz lazım".
 </p>
 <p class="metin">
  Mustafa Eke'nin dedebabalığını kabul eden halifelerden Hasan Asuman, "Bölünmüşlüğü üzüntüyle takip ediyoruz, fakat yapacak bir şey yok. Haydar Ercan'ın anlaması lazım, düşürüldü o" diyor ve devam ediyor: "Eğer dedebabalık iddiasında ise onurunu kurtarmak için eyvallah ben çekiliyorum demesi lazım. Başka çare yok. O iddiasında devam ederse, bu iş de böyle sürer. Yeni bir dedebaba seçimi yapıldı ve Eke seçildi. Bu artık değişmez."
 </p>
 <p class="metin">
  "Oturdukları postu dolduramıyorlar"
 </p>
 <p class="metin">
  Halifebaba Ali Sümer'se her iki dedebabayı da istifaya çağırıyor: "Biz yola hizmet verecek güçte değiliz, bizi affedin, yeni bir kişi veya kadro seçelim desinler. Oturdukları postu dolduramadıklarını kabul etmeleri lazım. Seçim yenilenmeli. Çözüm budur."
 </p>
 <p class="metin">
  Asuman, yeni bir isim üzerinde anlaşma olup olamayacağı konusunda, "Şu saatten sonra her iki tarafın da feragat edip üzerinde anlaşacakları bir isim olmaz. Ancak Eke öldükten sonra yeni birisi seçilebilir. Bir kere seçmiş olduk, değişmez. Artık Eke'ye uymak bizim görevimiz" şeklinde net ifadelerle karşı çıkıyor.
 </p>
 <p class="metin">
  Haydar Ercan'ın, seçildikten sonra Halifebaba yaptığı Nurettin Ölmez'se ikinci seçimi geçersiz kabul ediyor ve çözüm için Güre grubunun tekrar gelip 'Dedebaba Haydar Ercan'a niyaz etmeleri gerektiğini' ifade ediyor.
 </p>
 <p class="metin">
  Halifebaba Teoman Güre'ye bütün uğraşlarımıza rağmen ulaşamadık.
 </p>
 <p class="metin">
  Evet, milyonlarca 'can'ın oluşturduğu bir büyük piramidin tepe noktasında işte bunlar oluyor. Sebep hanesine ister benlik hırsını, ister masonluğu veya ikisini birden koyun; sonuçta değişmeyen bir gerçek var: Türkiye'nin birlik ve dirliğini de yakından ilgilendiren 'Bektaşi birliği' çatırdıyor. Erkânı yüzyıllar önce oluşturulmuş büyük bir tarikat, birilerinin makam hırsının, birtakım odaklarca oynanan çirkin oyunların kurbanı oluyor. Camiada ötedenberi varolan geleneksel Bektaşilik — Masonik Bektaşilik çekişmesi artık gizlenmeye bile gerek görülmeden alabildiğine sürüyor. Bazı çevrelerin, inancı ne olursa olsun, onu samimi bir kalple yaşayıp kalbini yumuşatmak ve benliğini yenmek isteyen masum insanları artık rahat bırakmalarının zamanı gelmedi mi sizce?
 </p>
 <p class="metin">
 </p>
 <p class="arabaslik">
  HAYDAR ERCAN (İlk seçilen Dedebaba): "Kendi yoluma gidiyorum"
 </p>
 <p class="metin">
  Allah'ın ve devletin işine karışılmaz. Allah nasıl dilerse öyle yapar bu işi, bildiği, dilediği gibi noktalandırır. Ben ona teslim olmuşum. Yoldan düşenler olacaktır, yanlış yapıp yolda kalanlar olacaktır. Fakat bu yol kendini götürür, yürütür. Ben kendi yoluma gidiyorum şimdi. Benim için değişen hiçbir şey yok. Yine canlara gidiyorum, ilgileniyorum, görevimi yapıyorum. Bektaşilikte yol birdir, erkan birdir. Tabanda pek sevenleri yok onların. Karşı taraf daha önce birer yıl dedebabalık yapalım sırayla diye anlaşmışlar fakat şimdi birbirlerine düştüler, koltuk tatlı geldi, birer yıl anlaşması bozuldu. İkilik olur ama yol kendini düzeltir, kimse merak etmesin. Hak yerini bulur. Haksızlar yolu kötüye kullananlar, suiistimal edenler, benlik taslayanlar elenir, yol akışına devam eder.
 </p>
 <p class="metin">
 </p>
 <p class="arabaslik">
  HAYDAR ÖLMEZ (Baba): "Masonlar yol'da ikilik çıkartıyor"
 </p>
 <p class="metin">
  Güre masondur ve pek sevilmez, ahlaken de pek tartışmalı yönleri var. Mason olsun ama Bektaşi olduktan sonra geri dönüş olmaz, her iki tarafa göz kırpmak olmaz. Bir insan hem Bektaşi, hem mason olamaz. Eğer sen Bektaşi olmuş isen, mason olamazsın, herşeyden sıyrılıp geleceksin. İkilik çıkartıyorlar yolda. Bektaşilikte masonluğun ve masonların işi yoktur. Yolumuza dışarıdan başka birşeylerin girmesine izin vermemeliyiz. Ankara kolundan Mehmet Temren baba ki kendisi masondur, Güre'nin yanlış davranışlarından dolayı onu evlerine sokmadı. Güre yanlış davranıyor. Ben Haydar Ercan taraftarı değilim, birlik taraftarıyım. Dedebabalık kayd—ı hayat şartıyladır, ancak ve ancak dedebaba çok kötü bir suç işlerse düşürülür. Ali Sümer telefon edip, biz bunu dedebaba olarak tanımak istemiyoruz dedi. Ercan madem ki layık değildi, neden seçildi? Düşürülemez ki. Çünkü bir gerekçesi yok. Çok hırçın ve sinirli davrandı bize diyorlar ama Ercan tam tersine hepsine iyi davrandı. Bilgi bakımından hepsini alteder Ercan. Fakat biraz heyecanlı.
 </p>
 <p class="metin">
 </p>
 <p class="arabaslik">
  MUSTAFA EKE (Ankara ekibinin seçtiği dedebaba): "Haydar Ercan'a hiçbir garezim yok"
 </p>
 <p class="metin">
  Haydar Ercan'ı hiç istemiyorlardı, nasıl oldu da dedebaba oldu diyorlardı. Herşey düzelir ama birdenbire olmuyor. Çünkü kimisi istiyor, kimisi istemiyor. Bizim Haydar Ercan'a hiçbir garezimiz yok. Severiz kendisini. Toplandık ve yeni bir dedebaba seçme gereği duyduk. Haydar Ercan yol düşkünü değil, sadece dedeliği elinden alındı. Çünkü verdiğimiz gibi almaya da hakkımız var dedebabalığı. Haydar Ercan'la hiç görüşmüyoruz. Ne o arıyor, ne ben arıyorum. Benim 7—8 tane halifem var.
 </p>
 <p class="metin">
 </p>
 <p class="arabaslik">
  Kurtcebe Noyan(eski Dedebaba Bedri Noyan'ın oğlu, baba): "Görev verilirse yolun selameti için yaparım"
 </p>
 <p class="metin">
  Camianın bu durumlara düşmesi beni hem üzüyor, hem endişelendiriyor. Bir çözülmeye doğru gidiyoruz, dahası erkân bozuluyor. Acilen bunun önüne geçmek lazım. Babam öldükten sonra beni baba yaptılar. Bu yola ben bir mertebeye, makama gelmek için değil, edep erkan öğrenmek için girdim. Hiçbir zaman da bir amaç taşımadım. Kalbim istemez kesinlikle ama yolun selameti için, gel sana bir görev verdik derlerse kendim için değil, yol için yaparım.
 </p>
 <p class="metin">
  Artık modern çağdayız. Bu çağda, bu yolun modern bir şekilde yeniden organize edilmesi gerekiyor. Erkan yine devam etsin fakat bir gelenek olarak muhafaza edilsin. Bektaşilik çağın gereklerine uygun olarak organize edilmeli, yenilenmeli. Yayın organı, müze, araştırma vakfı oluşturulmalı. Bir dernek veya bir vakıf kurulacaktı, olmadı. Bir müze kurulacaktı. Babamdan kalan eserler hâlâ duruyor, kaybolup gidecek.
 </p>
 <p class="metin">
  Seçimden önceki akşam Hasan Asuman halifebabanın evinde kimi seçelim konusu ortaya atıldı. Kimin seçileceği konusunda karar çıkmadı ama kimin seçilmeyeceği konusunda kesin ve ittifak halinde karar çıktı. Teoman İlhami Güre'yi kesinlikle seçmeyeceğiz ve oy vermeyeceğiz kararı alındı akşamdan. Seçimde bir masonun, tarikatın başına geçmesi istenmedi. Ankara kanadının yaptığı ikinci seçimde de aslında halifebabalar mason işgale direndi ve Güre'yi değil, mason olmayan Mustafa Eke'yi seçti. Güre 32 veya 33. derece mason. Ankara grubunun büyük bölümü de mason. Eke'yi seçtiler, camiayı ikiye böldüler. Fakat şimdi Eke'yi indirip Güre'yi, o olmazsa masonların arasından bir başkasını dedebaba yapmayı düşünüyorlar. Ben dedim ki, bir damarda iki kan olmaz; ya mason olursunuz, ya da Bektaşi. İkisi birbirine uyan yollar değil dedik. Babam hayatta olduğu sürece, 37 sene süresince de bu mason babaların hepsi vardı ve birşeyler yapmak istediler ama babamın hakimiyeti, sevilmesi, dirayeti ve bilgisi sayesinde sesleri çıkmadı. Uzun süre beklediler. Babamın ölmesinden sonra harekete geçtiler.
 </p>
 <p class="metin">
 </p>
 <p class="arabaslik">
  HASAN ASUMAN (Halifebaba): 'Dedebaba geçici olacaktı'
 </p>
 <p class="metin">
  Seçim sırasında, dedebabanın 1—2 senelik olması da gündeme geldi. Yani geçici. 1—2 senelik dedebaba olmak isteyen el kaldırsın denildiğinde Ali Doğan, Mustafa Eke, Ali Sümer, ben ve aşağı yukarı herkes kaldırdı. Kim ölünceye kadar dedebabalık istiyor denildiğinde herkes el kaldırdı. Hacıbektaş'taki seçime benim katılmadığım konusu yalan ve yanlış. Ben oradaydım ve seçime katıldım. Güre de katıldı. Mührümüz var.
 </p>
 <p class="metin">
 </p>
 <p class="arabaslik">
  ALİ SÜMER (Halifebaba): "İkisini de geçici seçtik"
 </p>
 <p class="metin">
  Diyelim 15 tane halifebaba var şimdi. Bunların içinde ben 6 tane kitap yazmışım, sempozyumlara giderim, devletle ilişki kuruyorum falan. Bu iki dedebabanın hangisinin kitabı var, hangisi topluma çıkıp bir panele gitmiş. Kuru kuru kurban gelsin, kesilsin, sofra duası okuyayım, Bektaşilik bu sanıyorlar. Bu değil Bektaşilik. Bektaşilik bir kültür işidir. Benim kitaplarımda var bunlar, yazmışım. İkisi de vazgeçsin, kaliteli kadro var bu işi yürütecek. Bedri Noyan seçilirken birer, ikişer gün arayla muhip, derviş, baba ve halifebaba yapıldı. Çünkü layıktı ona, ilmi kariyeri vardı. Şimdikiler, arkasındaki adam sayısına göre ben varım diyor, ölçü ilim olmalı, adam sayısı değil. Bana babalığı ancak 6 tane kitap yazdıktan sonra verdiler. Haydar Ercan seçilirken şimdilik böyle seçilsin, kalsın, sonra düzeltiriz falan dedik. İki senelik geçici olsun denildi hatta. Kararlara geçirilmedi ama geçici olsun diye konuştuk. Deneyelim denildi. Mustafa Eke'yi de geçici seçtik...
 </p>
 <p class="metin">
 </p>
 <p class="arabaslik">
  NURETTİN ÖLMEZ (Halifebaba): "Dedebabanın üzerine yenisi seçilmez"
 </p>
 <p class="metin">
  İlk seçimde hiçbir aykırı şey yok. Kaydı hayat şartıyla seçilmiş olan bir dedebabanın üzerine bir daha seçim yapılır mı? Yamanlar'daki seçimde Haydar Baba'yı kaydı hayat şartıyla seçmişlerdir. Halifebabaların hepsi Haydar Ercan seçildikten sonra ona biat etti. Fakat sonra Güre bunu içine sindiremedi ve onlar kendi aralarında tekrar birşeyler yapmışlar. Teoman Güre zaten masondur. Haydar Ercan'ın kardeşi de masondur. Bektaşiliğin içine bir fitne sokmak istiyor. Hepsi kaydı hayat şartıyla seçti ve biat etti, imzasını attı. Sonra birkaç ay sonra biz bu seçimi beğenmedik, yeniden seçelim dediler, öyle şey olmaz.
 </p>
 <br/>
 <center>
  <a class="anaorta" href="http://web.archive.org/web/20020329163412/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/379/kapak/1.htm), [web.archive.org (arşiv bağlantısı)](http://web.archive.org/web/20020329163412/http://www.aksiyon.com.tr:80/2002/379/kapak/1.htm)
