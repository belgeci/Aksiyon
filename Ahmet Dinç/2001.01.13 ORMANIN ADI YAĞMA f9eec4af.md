# ORMANIN ADI YAĞMA

*Ahmet Dinç 2001.01.13*

<div>
 <p class="spot">
  Orman yağmasında  birçok anlı şanlı kişi ve  holdingin adı  geçiyor.  Siyasi rant ormanları yok eden birinci etken. Oy kaygısıyla  gecekondulara verilen  tapular ve siyasetçi- bürokrat kumpasları  onbinlerce hektar  ormanı yok etti
 </p>
 <p class="metin">
 </p>
 <img border="0" src="/web/20020329152256im_/http://www.aksiyon.com.tr/2001/319/resimler/Orman.jpg"/>
 <p class="metin">
  İstanbul Bahçeköy'deki Fatih ormanları, tanınmış birkaç ismin de özne olduğu bir talan skandalıyla gündeme düşmeden önce, ağaç sevgisi ve ağaçların sağlığımız üzerindeki faydaları konusunda nahif ninniler dinliyor, üçte bir gibi büyük bir bölümü orman olan ülkemizle gurur duyuyorduk. Ebedi yurdumun dört bir yanında binbir koldan başlayan ve sürüp giden ağaçlandırma kampanyaları geleceğe ve torunlarımızın oksijen ihtiyacı sorununa güvenle bakmamızı sağlıyordu.
 </p>
 <p class="metin">
  Meğerse öyle değilmiş. Bu kocaman yazıda anlatmaya çalışacağımızı birkaç kelimede formüle edecek olursak, meğerse şuymuş: Ağaçlandırma kampanyası diye iki rakamlı metrekarelerle ölçülecek bir alana birkaç fidan dikip adeta göz boyayan büyük büyük holdingler ve her gün medyada arzı endam eden meşhur kişiler başta olmak üzere hemen herkes, her kılıfına uyduran, mafyasından siyasetçisine, gecekonducusuna kadar, diğer yanda ormanları yağmalıyor, yok ediyormuş.
 </p>
 <p class="metin">
  39 tekmili birden
 </p>
 <p class="metin">
  Aslında ormanın da düğmesine geçtiğimiz haftalarda Fatih Ormanı olayının patlak vermesiyle basılmış oldu. Önce, Orman Mühendisleri Odası'na bazı ihbarlar geldi; birtakım tanınmış ve holding sahibi aileler ile adı mafyaya çıkmış bazı kişilerin belli yerlerde ormanlık alanları yağma ettikleri belirtiliyordu ihbarlarda. Oda'nın Marmara Şube Başkanı Prof. Kadir Erdin önderliğinde gerçekleştirdiği bir çalışma ile, başta Kartal, Beykoz, Üsküdar, Ümraniye ve Bahçeköy olmak üzere İstanbul'un 39 ayrı yerinde toplam 1093 hektar orman alanının işgal edildiği tespit edilip Orman Bakanlığı'na bildirildi. İtibarlı ve tanınmış holding sahiplerinin özellikle İstanbul merkezli sistemli ve kanuni dayanakları bulunmuş bir yağma hareketine giriştikleri belirtiliyordu. Orman Bakanı Nami Çağan, kamuoyunda Fatih Ormanları yağması adını alan skandalla başlayan sürecin bundan sonrasını Aksiyon'a şöyle anlatıyor: "Kadir Erdin'den, içinde Fatih Ormanlarının da bulunduğu şikayet mektubu gelince ciddiye aldık. Bu alanlarla ilgili soruşturma açtık. Baktık iddialar ve ihbarlar doğru, müfettişlerimizin raporlarına göre orman özelliğini hiç kaybetmemiş alanlar bile 2/b'ye konu olmuş. Bunun üzerine biz İstanbul'un tümüyle ilgili soruşturma açtık. Bu soruşturmanın kapsamına 16 bin hektar alan giriyor. Biten soruşturmalar var. Yağma, teşebbüs halinde durdurulmuştur. Kaçak inşaatlar var, mahkeme kararı alınanlar var yıkım için. Ben özellikle lüks villalardan başlamak üzere yıkım talimatı verdim. Yıkımlar başlamıştır."
 </p>
 <p class="metin">
  Bakan Çağan'ın sözünü ettiği 2/b denen veya orman köylüsü kavramı içinde yürütülen talihsiz uygulamayı detayıyla anlatmadan önce, bir noktaya dikkat çekmekte fayda var: Çağan'ın "Yağma teşebbüs halinde durdurulmuştur" sözünün karşılığı ne kadar var? Araştırmamız sırasında tesbit ettiğimiz şu ki, 16 bin hektar alanı kapsayan araştırma/soruşturma faaliyeti tam anlamıyla devede kulak olmasının yanında, testinin kırılmasından sonra atılan tokat gibi bir manzara arzediyor. Becerebilen herkes ormandan yağmalayacağı kadarını götürmüş zaten. Yaklaşık 5 bin kaçak villanın yüzlerce ormandan açma fiilinin bulunduğu İstanbul'da, müfettişlerin raporları sonucu Anadolu yakasında 56 konutun yıkımı yapıldı, 57 ormandan açma fiili durduruldu. Elmalı havzasında 36 adet kesinleşmiş yıkımdan 15'i, Ömerli havzasında ise kesinleşmiş 40 yıkımın yine 15'i gerçekleştirildi. Mücadelenin ne kadar yeterli olduğunu rakamlar ortaya koyuyor.
 </p>
 <p class="metin">
  Siyasetin ormanı, ormanın siyaseti
 </p>
 <p class="metin">
  En belirgin vaka, ormanlık alanların büyük oranda siyasi hesaplara ve siyasi ranta kurban edilmesi. Orman Kanunu'nda yapılan değişikliklerin seyrine ve zamanına bakılırsa ormanlar seçmene selam'dan tutun, siyasi vefa borçlarının ödenmesinde ve akraba—eş—dostun gözetilmesinde 'hediye paketi' olarak kullanılmış. Maden ocağı işleme ve turizm amaçlı tahsis görüntüsü altında ormanların peşkeş çekilmesinden tutun, vakıf üniversitelerine yapılan tahsislere (sırf ormanlık alan tahsisi almak için kurulan yerli—yabancı ortaklı üniversite bulunduğu söyleniyor), orman köylüsü yani 2/b uygulamasından (suiistimal edilmiş halini kastediyoruz), holdinglerin yağmasına, gecekonducuların ormanı katletmesinden, mafyanın şiddet ve rüşveti de kullanarak yaptığı talanlara, çöp alanı tahsisine kadar dizi dizi, biçim biçim orman yeme sanatları var.
 </p>
 <p class="metin">
  Orman Kanunu'nun değiştirilmesine ilk olarak 1973'te başlanıyor. 1744 sayılı yasa, 6831 sayılı Orman Yasası'nın 2—b maddesinin değiştirilmesine yönelik olarak çıktı. Fakat oldukça sıkı ve zor kriterler vardı bunun için. Yasada, zaman sınırlaması ve 1961'den önce orman alanı niteliğini kaybetmiş olması koşulu vardı. Orman içi açıklığı olmayacak, orman bütünlüğünü bozmayacak, çevresindeki ormanların izini taşımayacak, orman toprağı olmayacak, eğimi fazla olmayacak, toprak ve su rejimine zarar vermeyecek gibi. 1980'li yıllara kadar çok sınırlı alanlar orman alanı dışına çıkartıldı Hazine adına. 80'lerin başında yeni bir yasa, 2896 sayılı yasa çıktı. 1744'ten daha rahat uygulanabiliyordu orman alanları dışına çıkartma konusunda. Orman alanı niteliğini kaybetme kriterlerini ortadan kaldırdı bu yasa. Daha önemlisi 1961'e kadar değil, 1982 yılına kadar orman niteliğini kaybetmiş alanları kapsar deniyordu orada. Özellikle 2896 sayılı yasanın çıkmasından sonra ormanların çok yönlü tahribi hızlandı. 80 sonrasının hemen bütün siyasi iktidarları bu konuyu yatırım aracı olarak kullanmaya başladı. Her seçim arefesinde, ormanlık alanlara kaçak olarak yapılmış gecekonduların 'sahiplerine' siyasiler tarafından tapu dağıtılması adeta gelenekselleşti. DYP—SHP koalisyonu zamanında 4127 Sayılı Orman Köylülerini Kalkındırma Kanunu çıktı, 2/b'nin içeriği burada iyice esnekleştirildi. İstanbul Üniversitesi eski öğretim üyesi Prof. Ertuğrul Acun, 2/b'nin geldiği noktanın "bile bile lades" olduğunu söylüyor. Kanundaki son değişikliğe 28 Şubat süreci başlarında gidildi; öyle ki artık orman alanlarına bir şekilde birilerinin sahip çıkması için hemen hiçbir engel kalmadı.
 </p>
 <p class="metin">
  Diğer yandan, Anayasa'ya göre bir ormanlık alan ne şekilde olursa olsun orman alanı dışına çıkarılamaz. Orman bilimcileri, normal tabiat şartlarında bir ormanlık alanın yok olmasının mümkün olmadığını, insan eli değmedikçe tabiatın kendini kesinlikle yenilediğini belirtiyorlar. Zaten Anayasa Mahkemesi'nin iptallerinin temelinde bu yatıyor.
 </p>
 <p class="metin">
  İstanbul'da orman köylüsü var mı?
 </p>
 <p class="metin">
  Ormanların yok edilmesinin, daha isabetli ifadeyle yağma edilmesinin temelinde, Orman Kanunu'ndaki, içeriği sürekli değiştirilen, her değişiklikte kriterleri ve şartları biraz daha kolaylaştırılan 2/b maddesi yatıyor. Maddenin içeriği kısaca şu: Orman alanı içinde olup da, orman niteliğini kaybettiği kadastro ve ormancılık uzmanlarınca tesbit edilen yerler orman alanı olmaktan çıkarılır ve buralar Hazine'ye devredilir. Buralar, belirli şartlarda orman köylüsüne (orman köylüsü olduğunu isbat etmeli, işte talanın şifresi bu kavramda yatıyor), köylüyü kalkındırmak için tapusuyla birlikte verilir.
 </p>
 <p class="metin">
  Fakat asıl yağma ve talan da bu maddeyle başlıyor. Orman Kanunu'nda yapılan hemen bütün değişikliklerin 2/b maddesi üzerinde olması tesadüf denemeyecek kadar ilginç. Maddenin içeriğinde daha önce, "ilim ve fen bakımından orman niteliğini kaybetmiş, su ve toprak rejimine zarar vermeyen ve orman bütünlüğünü bozmayan" ibareleri bulunuyordu. Talancıların önünde büyük engel oluşturan bu ifadeler sonraki her değişiklikte kırpıla kırpıla yok edildi. Maddenin son halinde bütün inisiyatifin kadastro heyetlerine bırakılmasının büyük bir tehlike oluşturduğu belirtilen İçişleri Bakanlığı'na sunulan raporda, çıkarılan ifadelerin yeniden maddeye konulması gerektiği belirtiliyor.
 </p>
 <p class="metin">
  Ormanların talan edilmesi için en geçerli yolun kanuni prosedürün dehlizlerinde gezinip açıklarından yararlanmak olduğu ortada. Zira Orman Bakanı Nami Çağan, "Yanan bütün alanlar ağaçlandırıldı, o alanda kayıp yok. Artık mafya anladı ki, yakarak bir yer kazanmaları mümkün değil. Artık umudu kestikleri için yakamıyorlar" diyor. Bakanın söylediklerini son dönemdeki yangın istatistikleri de doğruluyor. Fakat mafya veya orman rantçıları ormandan elini çekti mi? Tabii ki hayır. Prof. Kadir Erdin bu noktada vahim bir tesbit yapıyor: "Dumanı olmayan yangınlar vardır ve sürüp gitmektedir, üstelik dumansız yangınların götürdüğü alanlar geri gelmeyecek alanlardır."
 </p>
 <p class="metin">
  Kanundaki 2/b uygulamasıyla, diğer adıyla 'orman köylüsü' kavramı altında toprak edinme olayı tam bir yağma. Mafyadan siyasetçiye, holdinglere kadar birçoklarının bu yolla orman arazileri kapattığı söyleniyor. Olayı Prof. Erdin şöyle izah ediyor: "Bu orman köylüsü paravanı altında toprak edinme şöyle olur: Birtakım kurallar var. Gerçi onlar da kaldırıldı ya, o köyde 5 yıldır oturman gerekir, nüfus kütüğüne kayıtlı olman gerekir falan. Şimdi muhtardan bu köyde oturuyor diye bir belge almak çok mu zordur? Böyle bir belgenin getirilip orada toprak üzerinde hak sahipliğinin saptanması son derece doğal olaylardır, sık rastlanan olaylardır. Ve yasal olarak da derler ki, bu köyde yer çıkardık, köylü de bu, bunun adına tesbit yaptık, hak sahibi budur, burayı da düşük faizli krediyle satıyoruz."
 </p>
 <p class="metin">
  Prof. Ertuğrul Acun'sa, "orman köylüsü" görüntüsü altındaki talanın birçok cephesi bulunduğunu, olayın muhtardan kadastroya, tapu dairesine kadar geniş olduğunu belirtiyor. "Bu olayın arkasında başkaları da vardır ve köylü diye ortaya sürülmüş insanlar paravan olarak kullanılmaktadır. Bu sözde köylülerin arkasında sermaye sınıfı vardır, siyasetçiler vardır, mafya vardır, herkes vardır. Çünkü oranın köylüsüne diye verilen topraklar bir gün sonra el değiştirmektedir."
 </p>
 <p class="metin">
  Sarıyer'in bir mahallesinde geçen dönem muhtarlık yapmış bir vatandaş da Acun'un iddiasını, detay vererek genişletiyor ve olayın vahim boyutunu şöyle veriyor: "Adamın diyelim 10 dönüm yeri var. Bilirkişiler bulunuyor, muhtar ayarlanıyor, Tapu Dairesi'nden falan da ayarlanıyor, o 10 dönüm oluyor 100 dönüm. Ve adama ölü fiyatına satıyor devlet. Alan kişinin orman köylüsü olması mümkün değil. Sarıyer'de aldığı orman arazisinde villa dikmek varken adam tutup orada sebze yetiştirir mi hiç? Akıl mantık bunu kabul eder mi? Veren devlet bunu bilmiyor mu? Yıllarca İstanbul'un göbeğinde yaşamış kişiler bile ayarlanıyor bu işler için. Aslında bu tür olayların arkasında çok büyük holdingler ve mafya babaları, rantiyeci gruplar var. Alan kişi hemen ertesi gün burayı mafyaya veya holdinglere veriyor, satış işlemi yapmış oluyor. Böyle yerlerin alım satımında tapu kullanılmıyor, el senedi veriliyor. Eline de üç beş kuruş veriyorlar tabii. Alan holdingler veya mafya hemen işe koyulup arazi üzerindeki ağaçları kesip malikaneler yapıp satıyor veya iş merkezleri yapıyorlar."
 </p>
 <p class="metin">
  18 delikli golf ormanda mı
 </p>
 <p class="metin">
  oynanır, çayırda mı?
 </p>
 <p class="metin">
  Orman yağmasının en geçerli yollarından biri de tahsis. Turizm, eğitim, spor vb. amaçlarla 49 ve 99 yıllığına orman alanları tahsis edilebiliyor. Vergi gibi yükümlülükleri de olmayınca bu alanları tahsis yoluyla almak daha kârlı bir iş haline dönüşüyor. Bir de 99 yıllığına tahsis alındı mı torunlara bile miras bırakmak mümkün!
 </p>
 <p class="metin">
  Tahsislere en ilginç örneği vermek gerekirse, galiba bu golf sahası tahsisi olur. Kemerburgaz'da 2 bin 700 dönüm orman alanı, tahsis sözleşmesinde "golf sahası" yazılarak devletten 99 yıllığına alındı. Güya, amaç beş yıldızlı golf tesisleri yapıp turistlerin gelmesi, golf oynayıp eğlenmesi ve kasaya dövizlerin girmesiydi. Fakat golf ormanda değil, çayırlıkta oynanırdı; olay bir kere baştan faullüydü. Zaten kısa süre sonra 2 bin 700 dönümlük alan üzerinde villa inşaatları yükselmeye başladı. Kemer Country işte böyle ortaya çıktı. Ve 200 milyar liradan başlayan villalar gazete ilanları verilerek satıldı. Kemer'deki bu orman alanının tahsisine, aylarca direnen oradaki orman bölge şefinin Ankara'ya tayini çıkarılarak bu engelin de aşıldığı belirtiliyor.
 </p>
 <p class="metin">
  Kemerburgaz'da yapılan "golf vurgununun" aynısının Ömerli Barajı yakınlarında da yapılmakta olduğu, bölgede "golf için" geniş orman alanlarının tahsis edildiği iddia ediliyor. Prof. Ertuğrul Acun, "Sadece benim bildiğim, golf alanı diye yapılan orman tahsislerinin sayısı 30'u buldu" diyor.
 </p>
 <p class="metin">
  500 bin hektar gitti
 </p>
 <p class="metin">
  Orman Mühendisleri Odası, bazı üyelerinin ve yetkililerinin hakkında orman talanı konusunda şayialar dolaşsa da, ülkemizin ormancılık ve ormanların korunması konusunda önde gelen kuruluşlarından. Oda'nın Marmara Şube Başkanı Prof. Kadir Erdin, 1982'den bu yana sadece İstanbul'da 16,5 milyon metrekare (16.510 hektar) ormanın, orman alanı olmadığına karar verilip imara açıldığını söylüyor. Bunun 11 bin 900 hektarı Anadolu yakasında bulunuyor. Beykoz, 3 bin 597 hektarla talana maruz kalmada başı çekiyor. Avrupa yakasında ise bin 834 hektarla Silivri başı çekiyor. İçişleri Bakanlığı'na bağlı bir Mülkiye Başmüfettişi başkanlığındaki komisyonun orman yağması hakkında hazırladığı rapor geçtiğimiz ay bakanlığa sunulmuştu; Türkiye'de bugüne kadar çeşitli kılıflar altına gizlenerek veya açıktan kanunsuz şekilde 500 bin hektar orman arazisinin orman alanı dışına çıkarıldığı belirtilen raporda, orman yağmasının nasıl gerçekleştirildiği bütün detaylarıyla anlatılıyor.
 </p>
 <p class="metin">
  İstanbul çevresindeki ormanlık alanların içine kaçak yapılmış lüks villaların sayısınınsa 5 binin üzerinde olduğunu söylüyor. Prof. Erdin'in Bakanlığa bildirmesiyle başlayan soruşturma ve ardından davalara konu olan ormanlık alansa devede kulak misali; sadece 1093 hektar. Orman Bakanı Nami Çağan, İstanbul çevresinde bugüne kadar orman alanı dışına çıkarılan (Türkçesi, birilerince yağma edilen) ormanlık alan miktarının 80 bin dönüm olduğunu belirtiyor. Prof. Acun ise, gerçek rakamın, Bakan'ın söylediğinin en az iki misli olduğu konusunda ısrarlı. Sadece, Sarıyer merkezli olmak üzere İstanbul'da gerçekleştirilen 'özel ordu'lu orman harekatının, 100 bin dönümün üzerinde arazi getirdiği iddia ediliyor. Bu arazileri korumak ve 'genişletmek' için yüzlerce kişiden müteşekkil bir 'caydırıcı gücün' bulunduğu, o âlemin bilinen gerçeklerinden.
 </p>
 <p class="metin">
  Ormanın cazibesi
 </p>
 <p class="metin">
  Ormanların korunması için kanundaki 'kalkanlar' her değişiklikte birkaç yerinden daha delinince son 7—8 yıldır adeta bir orman yağma yarışı yaşandı ülkemizde. Talanın faillerini siyasiler, bürokratlar, holdingler, mafya ve bunların arasında kendine bir şekilde yer bulmuş çeşitli kesimlerden işbirlikçiler olarak sınıflandırmak mümkün. Bu noktada Ankara kulislerinde hâlâ anlatılan ilginç bir anekdotu nakletmekte fayda var. Koalisyonlardan biri kurulurken, başbakan, bakan adayına herhangi bir bakanlığı teklif etmiş, o kişi hayır demiş, "Orman bakanlığını istiyorum". Başbakan  başka cazip bir bakanlık verecek olmuş, o ise "Hayır illa orman bakanlığını isterim" diye tutturmuş. İş inada binmiş. Adı İstanbul'daki bir ormanlık alanın satın alınmasında da geçen kişi ne yapıp etmiş, araya bilmem kimleri koymuş ve Orman Bakanlığı koltuğuna oturuvermiş. İlginç bir rastlantı olsa gerek, bu dosyada anlattığımız orman yağma ve peşkeşlerinin birçoğu o kişinin bakanlık yaptığı dönemlerde gerçekleşmiş.
 </p>
 <p class="metin">
  Mafyatik işler
 </p>
 <p class="metin">
  Fatih Ormanları'yla gündeme gelen  soruşturmada adı geçenler gizli tutulmakla birlikte, gerek Ankara'da gerekse Orman Fakültesi koridorlarında çeşitli isimler fısıldanıyor. Fatih Ormanları'ndaki 65 dönümlük mini yağmada geçen isimler medyanın diline düşünce çoğu kimse isimlerin meşhurluğu karşısında şaşırdı kaldı. Oysa nedendir bilinmez, iki kişinin adı açığa çıkarıldı sadece. Soruşturmaya konu olan isimlerin büyüklüğü Orman Bakanlığı kademelerini bile tedirgin ediyor, bu bakımdan 39 parçayı talan eden isimlerin resmi ağızlardan duyurulmasını beklemek fazla iyimserlik olacak gibi.
 </p>
 <p class="metin">
  Orman yağmasında öyle isimler geçiyor ki, vücut kimyasını bozacak cinsten. Ülkenin en büyük holdinglerinden birinin, yan kuruluşu olan bir inşaat şirketi aracılığıyla talanda başrolü oynadığı, şirketin İstanbul'da yaptığı villa ve iş merkezlerini, 2/b paravanı altında yağmaladığı binlerce dönüm ormandan elde ettiği söyleniyor.
 </p>
 <p class="metin">
  Bakanlığın soruşturma açtığı 39 parça ormanın, Bahçeköy'de bulunan alanın, iş dünyasının çok ünlü bir ailesi tarafından alındığı, bunun için de Bahçeköylü olduğu söylenen bir 'köylü'yü 2/b için paravan olarak kullandığı iddia ediliyor.
 </p>
 <p class="metin">
  Eş, dost, akraba
 </p>
 <p class="metin">
  Kurtköy'de yüzlerce dönüm ormanlık alanın siyasilerin akrabaları tarafından 'kapatıldığı' söyleniyor. Çanakkale'den Alanya'ya kadar uzanan kıyı şeridinin değişik kesimlerinde, kurulan paravan şirketler aracılığıyla 21 yerde orman alanlarının turistik tesis yapma görüntüsüyle alındığı iddia ediliyor.
 </p>
 <p class="metin">
  Yine çok ünlü bir siyasetçinin akrabasının Pendik'te eski bir bakanla birlikte büyük ormanlık alanları 2/b ve tahsis marifetiyle elde ettikleri iddia ediliyor. Özellikle Ömerli havzası ve Alemdağ gibi bölgelerdeki ormanlık alanların her santimetrekaresinde bir oyunu olduğunu anlatıyor. Avukat, "...'in orman olayını yazmaya kimsenin gücü yetmiyor. Birçok gazeteci, bu arada Aktüel dergisi araştırdı ama yazamadı. Bu kişiyi, orman ve arazi işi olduğu zaman mafya korur ve işlerini halleder. Eski ..... bakanıyla birlikte büyük arazi vurgunları yaptı" diyor. Son 39 parçalık orman talanı olayında da aynı akrabanın adının geçtiği söyleniyor. Daha ilginci, ünlü siyasetçinin, akrabasının adının meydana çıkmaması için baskı yaptığı ve onunla ilgili soruşturmanın kapatıldığı iddiaları sözkonusu.
 </p>
 <p class="metin">
  Muğla'nın Bodrum ilçesi Çiftlikköy'de 47,5 hektar ormanlık alanın, birkaç yıldır yaşanan sürecin sivil mimarlarından birinin holdingi adına "tahsis" edildiği söyleniyor. Yine aynı yerde, bir tv. kanalı sahibine 165 hektar orman tahsis edildi. Çiftlikköy'ün 'bereketinden' olsa gerek, aynı yerde bu defa bir partinin bir il teşkilatının yetkilisine ait şirkete 140 hektar orman hediye edildi.
 </p>
 <p class="metin">
  Ballıca'ya ballı yağma
 </p>
 <p class="metin">
  İstanbul Pendik'teki Ballıca çam ormanlarının başı ilginç bir olayla dertte. Devlet, Hazine arazisi olan 7 bin 500 dönümlük alanı kendi bütçesinden para harcayıp İstanbul'un en güzel çamlığı haline getirdikten yıllar sonra bir iş adamı, Orman Bakanlığı'na başvurarak, burasının kendine ait olduğunu iddia etmiş. Hasan Ekinci zamanında bakanlık 3 müfettişe durumu inceletmiş ama sonuç yine "Burası Hazine adına kayıtlı" çıkmış. İnsanın aklına şu soru geliyor hemen: Madem ki burası iş adamına aitti, neden devlet yılar boyu ağaçlandırma yaparken sesini çıkarmadı?
 </p>
 <p class="metin">
  Şu sıra Ballıca ormanında adı geçen iş adamının yapılaşma hazırlığı içinde olduğu söyleniyor. Yapılaşma için orman ve bayındırlık—iskan bakanlıklarının izni gerekiyor; iş adamının bu engeli aşmak için Ballıca sırtlarını bir belde belediyesine bağlamaya uğraştığı iddia ediliyor. Beldeler, orman yağmasında önemli fonksiyon icra ettiler son zamanlarda. Beldeler yönetim biçimi bakımından kendi başlarına olduğu için, sınırları içindeki orman, arsa vb. gibi konularda istedikleri kararı verip uygulayabiliyorlar.
 </p>
 <p class="metin">
  İstanbul Bahçeköy'deki Fatih Çocuk Ormanı'nın birine verildiği ve o kişinin burayı uyuşturucu depolama, nakliye ve hatta imalat işinde üs olarak kullandığı söyleniyor.
 </p>
 <p class="metin">
  İstanbul'un Pendik ilçesi sınırları içindeki 745 hektarlık orman alanı eski bir bakanın eline geçti.
 </p>
 <p class="metin">
  Florya Ormanı konusu da en az diğerleri kadar çarpıcı içerikte. Atatürk'ün 1937'de kurduğu ve 1. derece SİT alanı olan 610 dönümlük orman önce 2. derece SİT'e çevriliyor. Ve bir şirkete veriliyor. Ormanın içinde ağaçlar kesilerek 25 hektarlık bir alan açılıyor, amaç burada bir eğlence kompleksi kurmak. Şirket sahibinin, ormanın yok edilmesine karşı çıkan çevreci kuruluşlara, bir siyasi liderin adını vererek, "Arkamda o var, hatta geldi ormanı gezdi" dediği iddia ediliyor. Florya Ormanı'nın göbeğinde kurulacak eğlence merkezindeki sinemayı, şimdi çok zor durumda olan bir medya patronunun işletmesinin planlandığı, oradaki dükkanlardan birinin ise büyük bir gazetenin İstanbul ekinde yazan bir kişiye söz verildiği iddia ediliyor. Ek'te yazan kişinin bu yüzden, Florya talanına karşı mücadele eden Çevre Dostları Derneği'ne karşı sert yazılar yazdığı belirtiliyor.
 </p>
 <p class="metin">
  Çevreciye 300 dönüm
 </p>
 <p class="metin">
  Peki bütün bu yağma atmosferinde çevreci kuruluşlar ne yapıyor? Bazı çevre kuruluşlarının samimi olarak orman yağmasına karşı mücadele ettiği söylenebilir. Fakat "diğer bazıları" için aynı şeyi söylemek zor. İÜ Orman Fakültesi'nden çevreci görüntü veren bir öğretim üyesinin Bahçeköy civarında orman içinde kaçak villasının olduğu iddia ediliyor. Prof. Ertuğrul Acun, "Ben tek başıma Koç'a karşı mücadele verirken çevreci geçinen kişi ve kuruluşlar bana karşı çıkıyor, Koç'un haklı olduğu konusunda benimle tartışıyorlardı. İş işten geçtikten sonra şimdi çevreci kesildiler" diyor.
 </p>
 <p class="metin">
  Orman tahsislerine karşı çıkması beklenen çevreci kuruluşların kurucuları arasında ilginç isimler var.
 </p>
 <p class="metin">
  Uzun sözün kısası şu olsa gerek: Ormanlarımız artık, dedelerimizin bize bıraktığı gibi değil, çocuklarımıza bırakacağımızsa asla bugünkü gibi olmayacak.
 </p>
 <p class="metin">
 </p>
 <p class="arabaslik">
  Prof. Kadir Erdin (İÜ Orman Fak. öğr. ü., Orman Mühendisleri Odası Marmara Şb. Bş.)
 </p>
 <p class="metin">
  "Kanunda boşluklar var"
 </p>
 <p class="metin">
  Anayasaya göre orman alanları daraltılamaz. Bazı yasalar çıkartıldı, bunlar anayasaya aykırı yasalar. Bir seçim arefesinde Parlamento dağılmak üzereyken zamanın cumhurbaşkanı tarafından Anayasa Mahkemesine götürülmeyerek milletvekillerinin seçim telaşı içinde çıkartılmış Orman Kanunu, bir boşluğun işareti. Cumhurbaşkanı, Anayasa Mahkemesine götürmedi ve onayladı. Biz Orman Mühendisleri Odası olarak üç—dört senedir 2/b uygulamalarında hatalar yapıldığını, İstanbul'da bunun uygulanmaması gerektiğini söylüyoruz. sahillerde ve büyük kent çevrelerinde kesinlikle uygulanmasın diyoruz. Bir siyasal çıkar var diyoruz. Fakat Anadolu'nun herhangi bir yerinde bahçecilik yapan çiftçiye o fırsatı tanımalıyız. Oradaki insanların buna gereksinimi var. Anadolu'nun da farklı bölgeleri var. Mesela Akdeniz sahilleri, turizm amaçlı 49 yıllığına tahsislerle bitirildi.
 </p>
 <p class="metin">
 </p>
 <p class="arabaslik">
  Prof. Erdoğan ACUN:
 </p>
 <p class="metin">
  "Öğrencilerim inşaatı basacaktı"
 </p>
 <p class="metin">
  Sadece İstanbul'da değil, bütün Türkiye'de rantı olan her yerde aynı durum var, villalar yükseliyor. İstanbul'daki orman köylüsü denilenlerin hiçbirisi köylü değil. Bahçeköy, Kemerburgaz, insanlar buralarda hiç ziraat yapar mı? Orman yağmasının merkezi adeta Bahçeköy, fakat orada tarımla uğraşan bir kişi bile bulamazsınız. Orada bir sürü yer orman köylüsüne diye satıldı oysa. Fakülte hocasından bürokratına kadar herkes talana ortak oldu. Türkiye'de kadastrosu yapılmamış 70 milyon dönüm orman alanı var, buralar potansiyel talan alanı. Demirel, Koç Üniversitesi'nin temel atmasına geldiğinde Orman Fakültesi'nde derse girmiştim. Öğrenciler bana, "Emir verin açılışı basalım" dediler, ben 'Karışmayın, mücadelenin başka yolları var' dedim, engelledim.
 </p>
 <p class="metin">
  Ardından inşaat sırasında talebelerim yine geldi, inşaatı basalım diye. Gene durdurdum. Bana bu konudaki mücadelem yüzünden çeşitli tehditler geldi.
 </p>
 <p class="metin">
 </p>
 <p class="arabaslik">
  Nami ÇAĞAN (Orman Bakanı):
 </p>
 <p class="metin">
  "Tahsisleri durdurduk"
 </p>
 <p class="metin">
  Ormanlar için 'talan' değil de başka bir tabir kullanalım, ormaların elden çıkması değişik şekillerde olabiliyor. Göreve başladığımda sakıncalı gördüğüm konularda duyarlı olduk. Bunlardan birincisi tahsislerdi. Tahsisler konusunda göze çarpan en önemli tahsisler, birincisi turizm, ikincisi devlet veya vakıf olsun farketmiyor üniversite tahsisleri, üçüncüsü de çöp alanı tahsisleri. Bu üç uygulamada duyarlı olmak gerektiğini hissettik. Turizm tahsisi hiç yapmadık, görevim boyunca. Çok talep var ama yapmadık. Turizmciler sık sık geliyor bana, tahsis için.
 </p>
 <p class="metin">
  Orman Kanunu benim bakanlığım döneminde iki defa değiştirildi. İkisi de çok köklü değişikliklerdir. Biri, Orman Genel Müdürlüğü'nün mali yapısını güçlendiren bir yasaydı. İkinci olarak Tarımsal Kalkınma Kooperatifleri'nin felce uğrayan mali yapılarını bir kanun düzenlemesiyle güçlendirdik. Bu iki temel değişikliği yaptık. Orman Kanunu'ndaki değişikliklerin birçoğunun rant amaçlı yapıldığı iddiaları var, doğru. Ama bu bizimkiler için değil bizden öncekiler için geçerlidir.
 </p>
 <p class="metin">
  Orman talan edilmiyor, yanlış anlatılmasın. Teşebbüs safhasında kalıyor. Bizim faaliyetimiz koruma faaliyeti. Cezaları güncelleştiriyoruz, artırıyoruz. G. Doğu'da terör nedeniyle tahrip edilen önemli orman alanları var. Şimdi buralara el attık, bu konu için bir müsteşar yardımcısı görevlendirdik. Ağaçlandırma başlatıyoruz oralarda. Önceliği baraj havzalarına ve bozuk meşeliklere veriyoruz. Öncelikle Mardin ve Muş'ta başlattık.
 </p>
 <br/>
 <center>
  <a class="anaorta" href="http://web.archive.org/web/20020329152256/mailto:ahdinc@superonline.com">
   ahdinc@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/kapak/1.htm), [web.archive.org (arşiv bağlantısı)](http://web.archive.org/web/20020329152256/http://www.aksiyon.com.tr:80/2001/319/kapak/1.htm)
