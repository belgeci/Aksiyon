# KİMİN HİZBULLAH'I?

*Ahmet Dinç 2001.04.21*

<div>
 <p class="spot">
  Hizbullah konusunda yayınlanan son kitap Ercan  Çitlioğlu'na ait. Çitlioğlu, kanlı   örgütü "Tahran–Ankara  hattına" yerleştiriyor. Geniş  bir saha arıştırmasının ü rünü  olan eser, örgüt hakkında çok  detay ve önemli  bilgiler veriyor.
 </p>
 <p class="metin">
 </p>
 <img border="0" src="/web/20020224104707im_/http://www.aksiyon.com.tr/2001/333/resimler/Kimin.jpg"/>
 <p class="metin">
  Hizbullah son dönemin, PKK'dan bile daha popüler, prim yapan konusu. Mevcut konjonktürde bu vahşet örgütünü kendine malzeme yapan kişi ve kurumlar mutlaka getiri elde ettiğinin bilincinde. Askerler, siyasiler, laikler, tezini şiddet karşıtlığı üzerine kurmuş kişi ve hareketler, mevcut hakim sisteme paralel kişi ve kuruluşlar ile toplum mühendisleri Hizbullah getirisiyle yelkenlerini şişirdiler.
 </p>
 <p class="metin">
  Bazı araştırmacılar da bu kanlı örgütü yazdıkları kitaplarla mercek altına alıyorlar. Fakat öyle kitaplar yayınlanıyor ki, Ankara veya İstanbul metropollerinden çıkmadan, masasına hazır konan materyaller kitaba dönüştürülüyor. Bu tür kitapların yazılmasında furyadan nasiplenme, piyasa yapma gibi amaçlar sezinlememek mümkün değil. Fakat geçtiğimiz günlerde Hizbullah'la ilgili çıkan bir kitap, benzerlerinden hemen ayırdediliyor. Geçmişi sol hareketlere dayanan, daha sonra öğretim üyesi ve ciddi bir araştırmacı olarak karşımıza çıkan Ercan Çitlioğlu'nun "Tahran–Ankara Hattında Hizbullah" adlı kitabı, yaklaşık 2 yıllık bir emeğin ürünü. Kitabın en ayırdedici özelliği, ciddi ve geniş çaplı bir saha araştırmasına dayanması. Çitlioğlu; Hizbullah'ın onbinlerce kişi toplanan şehitgâhlarına, kırsal bölgelerdeki örgüt hücrelerine kadar gitmiş, vahşi örgütün yoğunlaştığı bütün kentleri, köyleri dolaşmış, ifadeleri, örgüt–içi haberleşmeleri, örgüt hakkındaki resmi dokümanları taramış. Her gittiği yerin yetkilileriyle, vatandaşla görüşmüş; bu da hiçbir yerde, hatta resmi raporlarda bile bulunamayacak değerde detay bilginin kitaba girmesini sağlamış. Kitap yer yer tekrarlara maruz kalmışsa da bunu, yazarın gittiği birçok yerde benzer bilgi ve manzaralarla karşılaşmasına bağlamak lazım.
 </p>
 <p class="metin">
  Yerli mi, ithal mi?
 </p>
 <p class="metin">
  Çitlioğlu, Hizbullah'ın felsefe ve öğretisinin ithal malı olduğundan kuşku duymamak (sayfa 20) gibi tartışmaya açık kanıya sahip. Oysa ki dünyanın hiçbir yerindeki (Taliban ve Lübnan Hizbullahı dahil) oluşumlar bu kadar gaddar ve cani, bu kadar bağnaz olmadı, din adına öylesine insanlık dışı cinayetler işlemedi. Kaldı ki, İran'ın desteklediği söylenen Lübnan Hizbullahının daha ılımlı bir öğretisi, ulema seviyesinde mensupları, dış dünyaya daha açık bir yapısı var. Türk Hizbullahı'nın tamamen Türkiye'nin Güneydoğusunun olağanüstü yıllarının, devletin bazı birimlerinin, buna ilaveten bölge coğrafyasının ve kültürünün etkilediği katı din anlayışının eseri olduğu ortada. Hatta bölgede temelinin bazı resmi sıfatlı kişiler tarafından atıldığını artık iyi bildiğimiz örgütün adı Hizbullah değil de, mesela gayet doğallıkla "Mürşidin Okçuları" şeklinde de "konabilirdi". Türk Hizbullah'ı, Hüseyin Velioğlu'nun bağlantıları ve dini konulardaki yetersizliğinin birlikte ortaya çıkardığı bir sonuç olarak, şiddet karakterli bir terör örgütü. Zira Molla Mansur Güzelsoy ve Fidan Güngör gibi belli bir ilmi seviyenin üzerindeki insanlar bu yapıda hayat hakkı bulamadılar.
 </p>
 <p class="metin">
  Bu arada, Çitlioğlu'nun kitapta da belirttiği gibi örgüt mensupları kendilerini tanımlarken Hizbullah(çı) değil, "cemaat" diyorlar. Keza, kitabında bazıları zorlama gibi görünen birtakım yargılar ve dayanaklarla İran bağlantısını temellendirmeye çalışan Çitlioğlu, kitap hakkında kendisiyle görüşmemizde aynen şu ifadeyi kullandı: "Hizbullah'ın ana rahmine atılmasında devletin rolü olabilir ama daha sonraki süreçte Hizbullah İran'a yöneldi."
 </p>
 <p class="metin">
  Çitlioğlu, Hizbullah gibi bir örgütün İran'a yönelmesini doğal buluyor: "Hizbullahın Tahran bağlantısının, ortaya çıkışından hemen bir yıl sonra falan başladığını düşünüyorum. Hizbullah'ın varmak istediği nokta konusunda İran'dan daha doğal bir müttefik bulamayacağı kesin".
 </p>
 <p class="metin">
  Hizbullah kurumlaşmasını tamamladı
 </p>
 <p class="metin">
  Kitabı okurken; Hizbullah'ın bugüne kadar sanıldığından daha iyi örgütlenmiş, "kurumlaşmasını" en ince detaylara kadar yaymış olduğunu anlıyoruz: Kamuoyunun bildiği askeri ve siyasi birimlerin dışında muhasebe birimleri, insan kaynakları, inşaatçılar, tahsildarlar, şoförler(ulaştırma birimi), istihbarat birimi, cami ve eğitim birimleri gibi pekçok branş bulunuyor. Özellikle örgüt içi yazışmaları, rapor ve biyografileri inceleme imkanı bulan Çitlioğlu'nun kitabında Hizbullah'a dair kamuoyunun bilmediği pekçok detay bilgi var; "cemaat"in günlük raporları ve biyografi örnekleri çok çarpıcı.
 </p>
 <p class="metin">
  Devlet–Hizbullah ilişkisi
 </p>
 <p class="metin">
  Çitlioğlu kitabında, Hizbullah hakkında kamuoyunda soru işareti halinde kalmış birçok konuyu cesurca ele alıp irdeliyor: Örgütün kuruluşu, işleyişi, yapısı, amaçları, İran'la bağlantısı, Türkiye devleti ile bağlantısı ve buna dair veriler kitabı benzerlerinden ayırıyor. Fakat örgütün uzun zaman Güneydoğu'da rahatça hareket etmesini, Hizbullah– devlet (en azından resmi sıfatlı bazı kişiler) ilişkisi şeklinde algılamak yerine, bölgedeki devlet yetkililerinin gelişmeleri ve örgütün tehlikeli gidaşatını görememesi olarak yorumlamayı tercih ediyor. Bunu, Çitlioğlu'nun bölge ve Hizbullah gerçeğinin bu yönünü farkedememesine değil, konjonktürün getirdiği mecburiyetlere bağlamak gerek. Tıpkı, kitapta, Hizbullah'ın dünya terör literatürüne eşi benzeri görülmemiş bir şekilde girmesini sağlayabilecek "arşivciliği"nin, Çitlioğlu tarafından sorgulanmadığı gibi. Yazar, ele geçen yazışma ve biyografilerden bol miktarda örnekler vermiş ama "bu örgütün en temel özelliği gizlilik olduğuna göre neden kolayca deşifre olmasına sebep olabilecek bu yola başvuruyor" sorusunu sorup, bu sorunun cevabını aramamış.
 </p>
 <p class="metin">
  Okkan'ın katilleri ve İtirafçı–Hizbullahçılar
 </p>
 <p class="metin">
  Askeri kanadın (tetikçilerin) özelliklerine dair kitapta verilen bazı kriterler, Diyarbakır Emniyet Müdürü Gaffar Okkan'ı öldürenin Hizbullah olmadığı şüphesini güçlendiriyor. Tetikçi timlerinin en önemli özellikleri, diğer tetikçi timlerini tanımaması, hatta birbirlerinden hiç haberdar olmamaları. Bu durumda, en az 7 tetikçi timinin gerçekleştirdiği tahmin edilen Okkan suikastinde, bu kadar grubun nasıl bir araya getirilip organize edildiği soru işareti olarak kalıyor. Bu arada geçtiğimiz günlerde yakalanan Hizbullah militanı Mehmet Fidancı'nın eski bir PKK'lı ve itirafçı çıkması, Hizbullah tetikçilerinin en az yüzde 60'ının PKK itirafçılarından "oluşturulduğu" söylentilerini ispatlıyor.
 </p>
 <p class="metin">
  Menzil'in tasfiyesi ve İzzettin Yıldırım
 </p>
 <p class="metin">
  Kitabı genel hatlarıyla özetleyecek olursak; Hizbullah'ın şehitgâhları, buralarda toplanan binlerce insan detayıyla işlenmiş. Örgütün temelinin atıldığı yıllar olarak 80'li yılların başı gösteriliyor ve Diyarbakır'da Abdülvahap Ekinci'ye ait Vahdet Kitabevi başlangıç noktası olarak alınıyor. Bu kitabevi, bir–iki yıl içinde iki yeni kitabevi doğurur: Batman'da Hüseyin Velioğlu'na ait İlim ve Diyarbakır'da Fidan Güngör'e ait Menzil kitabevleri. Ekinci ve Güngör'ün ileri derecede İslami bilgileri ve etkileme gücü olması, Velioğlu'nun bunların karşısında ilmi yönden geri kalması, bu açığı kapatmak için İslam düşmanı PKK'ya karşı cihadı ön plana alması çarpıcı donelerle veriliyor. Fakat Velioğlu'nun cihadı, neden mevcut sisteme karşı değil de bir örgüte karşı başlattığı konusu muğlak kalmış. Menzil (Fidan Güngör ve Molla Mansur) grubunun tasfiyesi bütün ayrıntılarıyla verilmiş kitapta. Daha akılcı ve dolayısıyla devlet açısından bakıldığında Velioğlu'ndan daha tehlikeli bir mücadele anlayışı benimseyen Menzil grubunun Velioğlu vasıtasıyla yok edilmesi, aynı biçimi benimseyen Med–Zehra grubunun lideri İzzettin Yıldırım'ı öldürenlerin adresini aydınlatabilir mi acaba?
 </p>
 <p class="metin">
  Çitlioğlu kitapta yer yer devlet ve Hizbullah arasında "işbirliği" boyutundaki bazı ilişkilere işaret ediyor. Fakat Velioğlu ve grubunun kullanımının tam boyutlarını vermek yerine, konuyu "işbirliği" seviyesinde tutmayı tercih ediyor.
 </p>
 <p class="metin">
  Örgütün devletle veya en azından birtakım resmi kişilerle ilişkilerinin flu bırakılması, İran–Hizbullah ilişkisinin gereğinden fazla abartılması gibi su götürür yanları olsa da, ortaya ciddi emek verilmiş, Hizbullah konusunda yazılmış en kapsamlı ve en iyi kitap olmaya aday bir çalışma çıkmış.
 </p>
 <p class="metin">
  (Tahran–Ankara Hattında Hizbullah, Ercan Çitlioğlu, Ümit Yayıncılık, 312-4193826)
 </p>
 <br/>
 <center>
  <a class="anaorta" href="http://web.archive.org/web/20020224104707/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/333/haberler/2.htm), [web.archive.org (arşiv bağlantısı)](http://web.archive.org/web/20020224104707/http://www.aksiyon.com.tr:80/2001/333/haberler/2.htm)
