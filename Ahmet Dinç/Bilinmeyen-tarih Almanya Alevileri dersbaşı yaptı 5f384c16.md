# Almanya Alevileri dersbaşı yaptı

*Ahmet Dinç Bilinmeyen-tarih*

<div>
 <p>
  <font>
   Alevilik Almanya’da din dersi olarak okutulmaya başlandı. Beraberinde de “Almanya ayrı bir din mi oluşturmaya çalışıyor” tartışmasını getirdi. Hadisenin özellikle Almanya açısından açıklanmaya muhtaç yanları olduğu muhakkak. “Almanya’da Alevilik din dersi uygulaması” geçtiğimiz Ağustos ayında sessiz sedasız ve medyanın ilgisinden uzakta başladı.
   <br/>
   <br/>
   Derslerin başlamasının Türkiye’ye yansıması değişik çevrelerde farklı biçimlerde algılanıyor. “Böylece Aleviliğin İslam’dan farklı bir din olduğu teyit ediliyor” yorumlarından, “Aksine, Aleviliğin İslam içinde bulunduğu kayıt altına alınıyor” karşı-yorumlarına, “Hepsi bir yana, Alevi çocukları en azından inanç boşluğunda kalmayacak” öngörüsüne kadar değişik bakış açıları, konuyu çok bilinmezli hale getiriyor.  Olayın gerçek boyutunu, bizzat “kaynaklara” ulaşarak ortaya çıkarmak için Alevilik din dersinin başlatılmasında görev alan, inisiyatif sahibi olan kişilerle görüştük. İleriye dönük bazı soru işaretleri hâlâ net karşılığını bulmamış olsa da, uygulamanın genel gidişi/mecrası netleşmekte.
   <br>
    <br>
     Gurbetçilerimiz arasında Alevi oranı, Türkiye’deki oranı da yansıtıyor; dolayısıyla Almanya’da da büyük bir Alevi kitle var. Oradaki Sünni Türkler, daha gurbetin ilk yıllarından itibaren dinî eğitim yollarını aradı ve buldu. 80’lerin başından itibaren Bavyera, Kuzey Ren-Vestfalya gibi eyaletlerdeki okullarda, Türk Diyanet İşleri Başkanlığı’nca hazırlanan Din Bilgisi ve Ahlak Dersi, “Anadilde Ek Ders” adı altında Türk öğrencilere öğretiliyor. Kitabın içeriğinde Aleviliğe dönük bilgi bulunmuyor.
     <br>
      <br>
       Cami Vergisi’yle başladı
       <br>
        <br>
         Almanya’nın Soest kentinde 80’li yılların sonuna doğru yapılan İslam-Hıristiyan Din Adamları Toplantısı’nda, tıpkı Almanya’daki bütün çalışanlardan kesilen “Kilise Vergisi” gibi Müslümanlara da “Cami Vergisi” konulması gündeme geldi. Gitmedikleri camiye vergi vermek fikri Almanya Alevilerini telaşlandırdı. Onlar da ilginç bir çıkış yöntemi olarak, çocuklarını okullara kaydederken, din hanesinin karşısına “İslam” yerine “Alevi” yazdırmaya başladılar. Bunu yapanların sayısı dikkat çekecek kadar çoğalınca Alevilik ve Aleviler Almanya’nın gündemine gelmiş oldu. Alevi ebeveynler ve Alevi kuruluşları, özellikle Almanya Alevi Birlikleri Federasyonu (AABF) uzun süredir, çocuklarına okullarda öğretilen din dersinin Alevi versiyonunun da bulunması gerektiğini Alman devleti nezdinde dile getiriyordu. Dersin başlatılması bir yerde Alman devleti ve özelde eğitimi için de bir yerde zorunluluk halini almıştı.
         <br/>
         <br/>
         Berlin’de, 4 okulda başladı
         <br/>
         <br/>
         İlk defa Mart 1995’te AABF bütün batı eyaletleri kültür bakanlıklarına ve eğitim senatörlerine, Alevilik din dersinin başlatılması için başvuru yaptı ancak sonuç çıkmadı. Ardından AABF, 2000 yılı başlarında kendi bünyesinde bir “Müfredat Kurulu” oluşturup çalışmalara başladı. Federasyon Baden Württenberg, Bavyera, Hessen, Kuzey Ren Vestfalya ve Berlin eyaletlerine yeniden başvuruda bulundu. Sadece Berlin Senatosu’ndan izin çıktı. Alevilik dersleri Berlin devlet okullarında sınıf geçmeli ders olarak kabul edildi ve 2002-2003 ders yılında 19 Ağustos itibarıyla Berlin’deki 4 ilköğretim okulunda Alevilik din dersi verilmeye başlandı. Aslında Berlin eyaleti nezdinde inanç kurumu sayılıp başvuru dilekçesi kabul edilen, AABF’nin bünyesinde bulunan Anadolu Alevileri Kültür Merkezi’ydi.
         <br/>
         <br/>
         Dersi veren öğretmenler Alevi Türkü ve daha önce AABF’nin geliştirme kurslarına katılmışlar. Uygulamanın önümüzdeki dönemlerde diğer eyaletlerde de yaygınlaştırılması için çalışmalar yapılıyor. Önümüzdeki günlerde Aşağı Saksonya ve Schleswig-Holstein eyaletlerinde başvurular yapılacak.  Müfredatta Kur’an da var
         <br/>
         <br/>
         Ders müfredatını Berlin Teknik Üniversitesi Eğitim Bilimleri Enstitüsü öğretim üyesi Havva Engin hazırladı ve konu kümelerine ayırdı. Ders dili Almanca; bu bir zorunluluk. Engin, müfredatın içeriği konusunda şu detayları veriyor: “Müfredat, Alevi-İslam öğretisi ile ilgili temel bilgileri vermektedir. Bunlar: Allah-Muhammed-Ali, Kur’an-ı Kerim, Buyruklar, Alevi-İslam Önderleri, Dualar-Gülbanklar, Uygulamalı Dini Görevler (Cem, Semah, 12 Hizmet) gibi kısımlardan oluşmaktadır. Ders haftada bir saat okutulmaktadır. Bunun için cemaatin görevlendirdiği öğretmenler okullara gitmektedir. Dersin dili Almancadır. Derse ilgisi olan bütün öğrenciler katılabilir. Öğrencilerin dini cemaate üye olması gerekmez. Derste ortalama 10-15 öğrenci bulunuyor. Yeni başladığı için daha ders kitabı mevcut değil.”  “İslam’ın zenginliğini görecekler”
         <br/>
         <br/>
         Din dersinin Alevi toplumuna neler kazandıracağını Havva Engin, “İslam öğretisi bütünleşmeyi; İslamdan dışlanmayı azaltmayı beraberinde getirecektir. Sünni-İslam ile hoşgörü içinde yaşamayı kolaylaştıracaktır. Kendi inancını hurafelerden ve yanlış bilgilerden uzak, sağlam temellere dayandırarak öğrenebilmesini sağlayacaktır. İslamiyetin de başka dinlerde olduğu gibi yorumda ve uygulamada farklılıklar içerdiğini, bunun da İslamiyetin gücünü ve hoşgörüsünü gösterdiğini ortaya koyacaktır. Sünni, Alevi, Şii gibi kendi içinde çoğulculuğu barındıran ve yaşayan bir İslam imajı Avrupa’da daha olumlu bir katkı yapacaktır” şeklinde sıralıyor.
         <br/>
         <br/>
         Almanya’nın oyunu mu?
         <br/>
         <br/>
         Konunun en hassas tarafı, derslerin verilmeye başlanmasının altında, Almanya’nın Aleviliği ayrı bir din olarak sunma/ortaya çıkarma planlarının bulunduğuna dair iddiaların ortaya atılması bulunuyor. Gurbetçi kitlenin Sünni İslam olan genel renginin, kendi güvenliği için ileride sorun teşkil edebileceği hesaplarını yaptığı söylenen Almanya, tam da bu duyumlarla örtüşecek zamanlamayla Alevilik din dersine izin verince, Türkiye’de, “Almanya kendi istediği bir İslam anlayışını, Aleviliği Avrupa İslamı haline mi dönüştürüyor, Aleviliği ayrı bir din olarak mı kabul ediyor?” yorumları yapılmaya başlandı. Alman kanunlarında sadece dinlere değil, cemaatlere de kendi bağlılarına din dersi verme serbestiyeti var. Hukuki gerekleri yerine getiren her dinî cemaat, Alman anayasasının 7. maddesi 3. fıkrasına göre mensuplarına dindersi eğitimi verme hakkına sahip.
         <br/>
         <br/>
         Kayıtlara Alevi-İslam olarak girdi
         <br/>
         <br/>
         Almanya’da yaşayan ve konuyu yakından takip eden Alevi aydını Dr. İsmail Engin, din dersi uygulamasının resmi kayıtlara “Alevi-İslam” olarak girdiğini belirttikten sonra, Alevilik İslam dışına mı çıkıyor tereddütlerinin yersiz olduğu belirterek şunları söylüyor: “Alevi Din Dersi ‘İslamiyet’ içerisinde programlandırılmıştır. Bu bağlamda Alevilik ‘İslamiyet’ içerisinde, Aleviler de ‘İslami bir dini cemaat’ olarak değerlendirilmektedir. Buradan hareketle, Alevilik tanımında önemli bir kristalleşme sağlanmış, Berlin’de hukuki bir temele oturtulmuştur, denilebilir. Nitekim, ‘artık’ Alevi olduğunu belirten bir birey, dini kimliği itibariyle ‘Alevi-İslam’ inancına sahip olduğunu Berlin eyaleti nezdinde ifade etmektedir. Bu muhteva Berlin eyaleti için, Aleviliğin başlı başına ‘kültürdür’, ‘felsefedir’, ‘dünya görüşüdür’, ‘ideolojidir’ vb. şeklinde tanımlanamayacağını veya yapılan bu tür tanımların muhteva olarak Alevileri bağlamayacağını, ‘başka bir örnekleme’ yönelik olduğunu da beraberinde getirmektedir. Dolayısıyla Alevi Din Dersi’nin beraberinde getirdiği en önemli sonuçlarından biri, Alevilik tanımındaki ‘kaos’a son vermesidir” şeklinde konuşuyor. Ayrıca, müfredatı hazırlayan Havva Engin’in, “Müfredatta Alevilik bir İslam öğretisi olarak aktarılmakta, kendi başına bir din veya inanç olarak değil, İslamiyetin bir parçası olarak görülmektedir. Bu anlamda müfredat, İslam’da mezheplere bölünmeyi değil, İslam inancının bütün farklılıklarıyla birleştirici olması düşüncesinden yola çıkmaktadır” sözleri de, konuyu yerli yerine oturtmada yardımcı oluyor.
         <br/>
         <br/>
         AABF Eğitim Sorumlusu İsmail Kaplan, Alevilik din derslerinin başlatılmasına yönelik kuşkular hakkında, “Türkiye’den bakıldığında, Almanya’nın Müslüman kitleyi bölmek istediği sonucuna varılabilir. Ancak dini cemaatlerin anayasal hakları dikkate alındığında gerek federal hükümetlerin, gerekse eyalet yönetimlerinin isteseler bile üzerimizde fazla yaptırım yapamayacakları açıktır. Alman makamlarında, ülkedeki göçmenleri Almanlaştırmak ve Hıristiyanlaştırmak isteyen unsurlar mutlaka var. Ama bunu genelgeçer bir politika olarak algılamak ve kuşku yaymak, buradaki koşulları ve düzeni yeterince tanımamaktan ve Türkiye’deki mevcut durumu koruma tercihinden kaynaklanmaktadır” şeklinde konuşuyor. Kaplan, derslerin amacını net olarak şöyle açıklıyor: “Amaç Alevi-Sünni ayrımının derinleşmesi değil, tam tersine, Sünni kardeşlerimizin Alevilik hakında doğru bilgilenmesi, sonuçta karşılıklı anlayışın ilerlemesidir. Özellikle de bilgisizlik ortamında Alevileri rencide eden, kasıtlı iftiraların bu dersler yoluyla ortadan kalkacağına inancımız tam”.
         <br/>
         <br/>
         Ders uygulamasının Türkiye’ye yansımasındaki spekülasyonların altında, hukuki boyutun iyi bilinmemesi var, bu muhakkak. Ancak Almanya’nın son dönemde Aleviliğe “özel bir önem” vermesi de hâlâ açıklanmaya muhtaç. Zira Alevi kitleler tarih boyunca birçok defa siyasal amaçlarına ulaşmak isteyen çeşitli  kitlelerin ilgisini çekmiş ama her seferinde büyük zararlar görmüş ve acılar yaşayan taraf olmuştur. Alevilik öğretisi gibi temel bir hakkın elde edilmesinin yanında Alevi kanaat önderlerinin ve kuruluşlarının, Almanya dahil değişik güçlerin (eğer varsa) suiistimal girişimlerine geçit vermemeleri gerekiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 258 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2008), [web.archive.org (arşiv bağlantısı)](http://web.archive.org/web/20050302050616/http://www.aksiyon.com.tr:80/yazdir.php?id=2008)
