# Sepete 5 banka daha!

*Ahmet Dinç 2001.07.14*

<div>
 <p class="spot">
  Beş banka daha, Hazine'ye 3,5 katrilyonluk yük getirerek BDDK kontrolüne alındı.
 </p>
 <p class="metin">
 </p>
 <img border="0" src="/web/20020113131528im_/http://www.aksiyon.com.tr/2001/345/resimler/sepet.jpg"/>
 <p class="metin">
  Bankacılık Düzenleme ve Denetleme Kurulu, 5 bankayı daha Tasarruf Mevduatı Sigorta Fonu'na devretti. Devredilen bankalar Bayındırbank, EGS Bank, Kentbank, Tarişbank ve Sitebank. BDDK Başkanı Engin Akçakoca, bu bankalara el konulması operasyonunun Uluslararası Para Fonu (IMF) ile birlikte yürütüldüğünü açıkladı ve "IMF bu konuda çok katı. Bu 5 bankaya el konulması diğerlerine uyarıdır. Bundan sonra birleşme ve yabancı ortak bulma daha önemli hale geldi" dedi. BDDK, 31 Aralık 2001 tarihine kadar taahhütlerini yerine getirmeyen bankaların ya yönetimine girecek ya da fona devredilmelerine karar verecek.
 </p>
 <p class="metin">
  El konulan 5 bankanın zarar yükü yaklaşık 1 katrilyon lira. Donuk aktiflerle birlikte bu bankaların devlete yükü/maliyeti 3 ila 3,5 katrilyon lira arasında olacak. Beş bankanın devlete "attığı kazık", IMF'nin vermek için bin dereden su getirdiği  yardımın 7'de 1'ine denk gelmiş oluyor.
 </p>
 <p class="metin">
  Bankaların başına getirilen isimler de belli oldu: Kentbank'a Tevfik Altınok, Bayındırbank'a Nebil İlseven, EGS Bank'a Azmi Yıldırım, Tarişbank'a Cemalettin Hasdemir, Sitebank'a ise Hatice Lale Eralp genel müdür olarak atandılar.
 </p>
 <p class="metin">
 </p>
 <p class="arabaslik">
  Koç, Bilkent, Işık ve Başkent üniversitelerine toplam 12 trilyon liralık devlet yardımı yapılmasına karar veren Gürüz'lü YÖK, aralarında Fatih Üniversitesi'nin de bulunduğu 5 vakıf üniversitesinin yardım talebini geri çevirdi.
 </p>
 <p class="metin">
  Erzurum Pasinler'de 5.4 şiddetinde deprem oldu, 45 kişi yaralandı.
 </p>
 <p class="metin">
  Susurluk'un önemli aktörlerinden İbrahim Şahin'in de aralarında bulunduğu 10 sanık hakkındaki "kayıp silahlar" davası, yasal zaman aşımı süresi dolduğu için düştü!
 </p>
 <p class="metin">
  Anayasa Mahkemesi Raportörü, Yargıtay Cumhuriyet Başsavcısı Sabih Kanadoğlu'nun isteği üzerine yaptığı çalışmada, YDP eski Genel Başkanı Hasan Celal Güzel'in siyasi yasağının "ceza ertelemesi"yle birlikte kalktığı görüşünü bildirdi. Bu rapor Tayyip Erdoğan'ın cezasının bittiği anlamına geliyor.
 </p>
 <p class="metin">
  TELEKOM krizi, Yönetim Kurulu üyesi sayısının 7'den 9'a çıkması ve Yönetim Kurulu Başkanlığı ile Genel Müdürlüğün iki ayrı isim tarafından üstlenilmesi zorunluluğu getirilmesiyle aşıldı. İbrahim Hakkı Alptürk Genel Müdür, Murat Yılmaz Yönetim Kurulu Başkanı.
 </p>
 <p class="metin">
  Aksiyon'un acar muhabirlerinden Adem Yavuz Arslan bekârlığa veda etti. Bilgisayar Mühendisi Özlem Hanım'la hayatını birleştiren muhabirimize ve eşine  mutluluk diliyoruz.
 </p>
 <p class="metin">
  Cumhurbaşkanı Sezer, Başbakan Ecevit'ten Süryaniler için İstanbul'da bir kilise tahsis edilmesini istedi.
 </p>
 <p class="metin">
  Silahlı Kuvvetler Yasası'nda yapılan değişiklikle erlere generallik yolu açıldı. Kısa dönem erler  teskere bırakıp Harp Akademisi'ni bitirirse generallik yolu açılmış olacak.
 </p>
 <p class="metin">
  Fazilet Partisi'nin en etkili isimlerinden Bülent Arınç ve ANAP Bursa Milletvekili Ertuğrul Yalçınbayır da Tayyip Erdoğan'ın hareketine katıldı.
 </p>
 <p class="metin">
  -Ispartalı 27 yaşındaki inşaat işçisi Ecevit Aydın, hükümetin gidişatının herkesi mağdur ettiğini söyleyip, mahkemede adını "Tayyip" olarak değiştirdi.
 </p>
 <p class="metin">
 </p>
 <p class="arabaslik">
  İNER MİSİN, ÇIKAR MISIN?
 </p>
 <p class="metin">
  İNEN
 </p>
 <p class="metin">
  Kemal Derviş (Devlet Bakanı): Telekom 'faciasındaki' peşkeş çekmeye zemin hazırlandığı iddiaları bir yana, IMF'nin bu derece detaya müdahalesine bile göz yumdu.
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Güngör Uras (AkademisyenYazar): Krizin gittiği noktayı cesaretle işaret edip, holding patronlarını bile "WC temizleyicisi adayı" yaptı.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  -Bu dünyada kuvvetli olursanız kanunlara manunlara riayet etmenize gerek yok (Rahmi Koç-İşadamı).
 </p>
 <p class="metin">
  -Bizim programımızı IMF yapmaz. Kendi ipimizi kendimiz çekeriz (Tayyip Erdoğan).
 </p>
 <p class="metin">
  - AB'ye girmeniz için, Avrupa'da halâ süren 'Türkler geliyor' korkusunun silinmesi gerek (Romano Prodi-AB Komisyonu Bş).
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  Talimatla kurulan parti yerine ilkeli, dürüst bir oluşumda nefer olarak çalışırım (Bülent Arınç-Eski FP Genel Bş. Yrd.).
 </p>
 <p class="metin">
  Bu tip beyanlara itibar etmiyoruz, cevap vermeye bile değer bulmuyoruz(Recai Kutan-Eski FP Genel Bşk).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  13.483.000.000.000.000 TL: Bu yılın ilk 5 ayında tahakkuk eden 37 katrilyon liradan devletin toplayabildiği vergi.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  MHP qua vadis?
 </p>
 <p class="metin">
  Kendileri barajı aşabilmeyi başarı olarak lanse etmeye hazırlanırken, TBMM'ye ikinci büyük parti vasfıyla girince geniş bir kesim hem şaşırmış, hem sevinmişti. Denenmemişlik ve millet ekseriyetinin hislerine/beklentilerine tercüman olması umudu cazip kılmıştı MHP'yi. Fakat koalisyonda çizdiği görüntü, önce, "Ne yapıyor bu parti?", ardından, "Ne yaptığını biliyor mu bu parti?", daha sonra da, "Hiçbir şey yapmıyor bu parti, sadece direniyor görünüp hep geri adım atıyor" yargılarını doğurdu.
 </p>
 <p class="metin">
  Son "Telekom Müdafaası" da aynı yargıları birarada gündeme getirdi. Koalisyon ortaklarıyla girdiği bütün polemiklerde MHP'nin en belirgin özelliği; alternatif getirmeksizin körükörüne direnmek oldu. İkinci büyük parti ne yapacağını bilmeyen, çözüm önerisinden mahrum, bir partiden ziyade varlığı net belli olmayan flû bir "klik" görüntüsü sergiliyor. En önemli ilkesi "itiraz etmek" ve "çekingenlik".
 </p>
 <p class="metin">
  Parti içindeki aktivitesini Dokuz Işık'ı yeniden yorumlayıp, ocaklarda tasfiye etmeye kadar götüren, bu yüzden de tabanda epeyce rahatsızlığa sebep olan Bahçeli'nin, parti dışında, hükümet icraatında pasif kalması tabanı en olumlu deyimle üzüyor. Özellikle yörelerde parti tabanına etki eden "yerli" isimler Bahçeli'nin tavrına (tavırsızlığına mı olmalıydı) tepkili. Bazı milletvekillerinin de aynı rahatsızlığı hissetti(rdi)ği söyleniyor.
 </p>
 <p class="metin">
  MHP'nin açmazlarına sadece dahilî faktörler sebep olmuyor. Özellikle partinin hakim olduğu kurumlardaki bürokrat/teknokrat kadrosu yetersiz. Buraları güçlendirmek için giriştiği hemen bütün atama ve istihdam faaliyeti, birtakım çevrelerin ve onların kullandığı medyanın "MHP kadrolaşıyor" yaygaralarına sebep oldu. Bu kanal da medya marifetiyle kapanınca MHP'nin düşünen bazı beyinleri yeni yollar aradı. Kabineyi değiştirmek gibi. MHP'li bazı bakanların beklentileri karşılamaktan uzak kaldığı ve kabinede partiye yeni kan getirmek gerektiği konuşuluyor şimdi. Bu yönde bir değişikliğin eylül ayı civarında yapılması beklentisi var.
 </p>
 <p class="metin">
  Bütün bu arızî sebepler bir yana, MHP'nin, hâlâ açıkça telaffuz edilmeyen baraj paniğine yaklaştığını sezinlemek zor değil. Tayyip Erdoğan'ın kuşatması da cabası. Bakalım, bu görüntü MHP'yi nereye götürecek?
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Statüko bizden rahatsız"
 </p>
 <p class="metin">
  Rüzgardan fırtınaya dönüşen ve diğer bütün partileri korkutan Tayyip Erdoğan Hareketi'nin 'neferlerinden' Erzincan Milletvekili Tevhit Karakaya'ya sorduk:
 </p>
 <p class="metin">
  -Erbakan'dan kopuş tam gerçekleşti mi?
 </p>
 <p class="metin">
  Bizim ayrılmak gibi bir lüksümüz yok. 65 milyonla kucaklaşmak üzere siyaset yapıyoruz. Bireysel değil, toplumsal faydalar için biraraya geliyoruz. Yıllardır siyaset yaptığımız abilerimiz, kardeşlerimiz bizim için kıymetli. Bağlılığımız, dostluğumuz, arkadaşlığımız ebediyete kadar devam edecek.
 </p>
 <p class="metin">
  -Fakat FP kökenli iki ayrı hareket var?
 </p>
 <p class="metin">
  Siyaset etme biçimi ve siyasetten anladıklarımız adına toplumsal, ekonomik ve siyasi şartlarda yeniden bir yapılanmanın zorunlu olduğu kanaatine vardık. Bunu kamuoyunun bir talebi olarak, içten gelen bir dalganın buralara tezahürü olarak görüyoruz.
 </p>
 <p class="metin">
  -Hareketiniz nereden filizlendi ilk?
 </p>
 <p class="metin">
  Bu yapılanmayı millet talep etmiştir. Bize düşen, milletin talepleriyle münasip bir yapı oluşturmak. Bu hareket Cumhuriyet tarihinde olmayan bir siyaset dalgasının Ankara'ya yansıması.
 </p>
 <p class="metin">
  -Transferler sürecek mi?
 </p>
 <p class="metin">
  Transfer mantığını doğru bulmuyoruz. Ortak şuur ve milletin değerleriyle barışık ve ruh köküne bağlı ama reel politikayı da gözetebilecek herkes bizimle olur. Siyaset yapma biçiminde bu kavşakta bizimle buluşacak olan her bir arkadaşımızı yeniden değerlendirerek bir program yürüteceğiz.
 </p>
 <p class="metin">
  -Tayyip Erdoğan'ın yasaklı olduğu açıklanırsa bu hareket fiyaskoya dönüşür mü?
 </p>
 <p class="metin">
  Bu hareket milletin hareketidir. Fertlere dayalı bir yatırım değildir. Eşitler arasında birinci olan kişi bu hareketi devam ettirir.
 </p>
 <p class="metin">
  -Partileşme ne zaman?
 </p>
 <p class="metin">
  Bunun hazırlıkları sürüyor. Siyaset boşluk götürmez. Çok uzamaz.
 </p>
 <p class="metin">
  -Bu hareketten kimler rahatsız?
 </p>
 <p class="metin">
  Statüko şüphesiz rahatsız olacaktır. Yaptırımcı, seçkinci, krizlerden nemalananlar şüphesiz bu hareketten rahatsız olacaktır.
 </p>
 <p class="metin">
  -Daha kaç katılım bekliyorsunuz?
 </p>
 <p class="metin">
  Biz 65 milyonu bekliyoruz.
 </p>
 <p class="metin">
  -Siyasi yelpazenin neresindesiniz?
 </p>
 <p class="metin">
  Milletin ruh köküne bağlı, 65 milyona hitab edecek, merkezin kendisi olacak hareket.
 </p>
 <br/>
 <center>
  <a class="anaorta" href="http://web.archive.org/web/20020113131528/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/karakutu/1.htm), [web.archive.org (arşiv bağlantısı)](http://web.archive.org/web/20020113131528/http://www.aksiyon.com.tr:80/2001/345/karakutu/1.htm)
