# Banka boşaltma ‘sanatı’

*Ahmet Dinç 2001.03.03*

<div>
 <p class="spot">
  Yeğen Murat Demirel'in başrolü oynadığı Egebank soygununun iddianamesi hazırlandı. İstanbul DGM tarafından hazırlanan iddianame tam bir ibret vesikası.
 </p>
 <p class="metin">
 </p>
 <img border="0" src="/web/20020425080712im_/http://www.aksiyon.com.tr/2001/326/resimler/Banka.jpg"/>
 <p class="metin">
  İddianamede, 1998 ve 1999 yıllarında Egebank'ın sistemli ve planlı bir soyguna tabi tutulduğu, 1 milyar 200 milyon dolar zarara uğratıldığı belirtiliyor. "Beş kuruş dahi harcanmadan hile ve desise ile satın alınan bankanın içi, suç örgütü tarafından tamamen boşaltılmıştır" ifadesinin kullanıldığı iddianamede, sanık gösterilen 36 kişi arasında Murat Demirel'in yanısıra eşi Ayşenur Esenler, Nail Keçili, Hüseyin Bayraktar, Neslihan Demirel ve Hatice Behlül Özbay  da bulunuyor.  İddianamedeki ifade aynen şöyle: "Bu alım öncesinde Demirel`in elinde yeterli likidite bulunmadığından yapılan plan gereği Egebank'tan Demirel Grubu'na ait firmalara kredi tahsis kararları çıkarılmış ve 5 Mayıs 1998 tarihinde yönetimi devralan Demirel, şirketlerine yapılan kredi tahsislerine istinaden teminat mektuplarını çeşitli bankalarda nakit paraya çevirerek, bankanın satış bedelini nakdi olarak ödemiştir. Yani bankanın parasıyla bankayı satın almıştır. "İddianamede Çağlar'dan off-shore bankacılığa kadar birçok konuda şok iddialar var.
 </p>
 <p class="metin">
 </p>
 <p class="arabaslik">
  Haftanın Akışı
 </p>
 <p class="metin">
  İngiltere, delidanadan sonra şimdi de şap hastalığının pençesinde. Ülkede geçen hafta ortaya çıkan büyükbaş hayvan hastalığı şapın ardından binlerce hayvan itlaf edildi.
 </p>
 <p class="metin">
  Tarihimizin en büyük krizinin ardından dünya, Türkiye için musluğu açıyor. Dünya Bankası bankacılık kredisi 2,5 milyar dolar, IMF'nin 7,5 milyar olan ek rezerv kredisi 15 milyar dolar olacak. Japonya da 2 milyar dolarlık kredi veriyor.
 </p>
 <p class="metin">
  Endonezya'nın Borneo adasında yerliler arasındaki çatışmalarda vahşi katliamlar yaşanıyor. Dayak yerlileri, 300'den fazla Maduralı'nın kafasını kesip kalplerini çıkarıp yedi.
 </p>
 <p class="metin">
  Egebank iddianamesi hazırlandı; Murat Demirel ve adamlarının adeta suç örgütü kurup, 5 kuruş vermeden aldıkları bankanın içini sistemli şekilde 1999 ve 2000 yıllarında tamamen boşalttıkları ifade edildi.
 </p>
 <p class="metin">
  ABD Dışişleri Bakanlığı'nın hazırladığı 2000 Yılı İnsan Hakları Raporu'nda Türkiye; Çin, Rusya ve Yugoslavya'nın ardından 4. sırada yer aldı. İnsan hakları konusunda Türkiye'de ağır ihlallerin sürdüğü belirtildi.
 </p>
 <p class="metin">
  Fatih Terim, Fiorentina Teknik Direktörlüğünden istifa etti.
 </p>
 <p class="metin">
  Kaçak işadamı Halil Bezmen, 1,5 trilyon liralık vergi borcunu taksitle ödemek için İstanbul Defterdarlığı'na başvurdu.
 </p>
 <p class="metin">
  Gazi Erçel, Merkez Bankası Başkanlığından istifa etti. Başbakan Yardımcısı Hüsamettin Özkan, Erçel'in yerine aynı bankanın eski başkan yardımcısı ve Hürriyet yazarı Ercan Kumcu'ya teklif götürdü.
 </p>
 <p class="metin">
  Kavga ile kesilen ve ardından tarihi krizin patladığı şubat ayı olağan MGK toplantısı yapıldı. Bu kez kavga olmadı.
 </p>
 <p class="metin">
 </p>
 <p class="arabaslik">
  Ne dedin, ne demi?
 </p>
 <p class="metin">
  —Dünyanın her yerinde savaşa karşıyım. Çocuklar öldürülmemeli (Haim Revivo— Fenerbahçe'nin İsrailli Yahudi futbolcusu).
 </p>
 <p class="metin">
  —Bir din partisi olmanın dine hiçbir faydası yok (Abdullah Gül—FP Kayseri Milletvekili).
 </p>
 <p class="metin">
  —19 Şubat krizi önceden hazırlanmış bir senaryoydu (Mehmet Yıldırım— TO Başkanı).
 </p>
 <p class="metin">
 </p>
 <p class="arabaslik">
  İner misin, çıkar mısın?
 </p>
 <p class="metin">
  Gazi Erçel (Merkez Bankası'nın müstafi başkanı): Krizin tek sorumlusu olmayı kabullenip, sanki birilerine göğsünü siper mi etti, ne.
 </p>
 <p class="metin">
  Mahsun Kırmızıgül (Türkücü): Diyarbakır ve Gaffar Okkan için organize ettiği ünlüler futbol maçıyla gerçekten barışa hizmet etti.
 </p>
 <p class="metin">
 </p>
 <p class="arabaslik">
  Anında görüntü
 </p>
 <p class="metin">
  —Eğer erkeklere de herif diyeceksek karı kelimesi kalsın (Nazlı Ilıcak— FP İstanbul Milletvekili, Medeni Kanun tartışmaları).
 </p>
 <p class="metin">
  —Gebe kalacak olan karıdır, erkek değil. Karı sözcüğü evli olan kadını ifade eder, başka sözcük olmaz (H. Sami Türk—Adalet Bakanı).
 </p>
 <p class="metin">
 </p>
 <p class="arabaslik">
  Bir sayı
 </p>
 <p class="metin">
  1957: Son 10 yılda Kurban Bayramı tatillerinde trafik canavarına kurban gidenlerin sayısı.
 </p>
 <p class="metin">
 </p>
 <p class="arabaslik">
  Kriz vurgun(cu)ları
 </p>
 <p class="metin">
  Bu tür iddialara Uğur Mumcu'nun öldürülmesini izleyen günlerde rastlamıştık. Fakat uçuk göründüğü için itibar etmemiştik. Şimdi aynı şayialar, kapalı kulislerde yine konuşuluyor. Uğur Mumcu'nun katledildiği 24 Ocak'tan birkaç gün önce iş dünyasının önemli isimlerine açılan telefonlar ve gönderilen mesajlar, önceleri, o âlemin sık karşılaştığı rutin ayak oyunları gibi algılanmış, fazlaca dikkate alınmamıştı. İddiaya göre, iş dünyasının önde gelenlerine "meçhul, güçlü ve acımasız" odakların mesajı şuydu: "Gazeteci Uğur Mumcu'yu şu zamanda, şurada öldüreceğiz. Eğer senin sonun da Mumcu gibi olsun istemiyorsan şu kadar para vereceksin."
 </p>
 <p class="metin">
  İş dünyası Mumcu'nun ölümünün ardından derinden dalgalandı ve "ikna oldu." Direnmeye devam eden bazılarını da yola getirmek gerekiyordu. Bunun için de küçük bir gösteri ayarlandı. Meşhur ve meçhul komedi  Jack Kamhi "suikasti", Mumcu'yu İslamcıların öldürdüğü izlenimi verip hedef şaşırtma amacı taşımasının yanında, paryası tam ve tulum çıkartarak toplama amacını da taşıyordu. Seçilen hedefin iş dünyasından olması da ayrıca özel anlam taşıyordu. Ve iddia odur ki, Mumcu cinayeti birtakım odaklara 2 milyar doların üzerinde para kazandırmış. Para da hemen o günlerde yurt dışına çıkartılmış. Hemen belirtelim, bu tür iddiaları delillendirmek, yapanlardan birinin çıkıp konuşması dışında mümkün değil.
 </p>
 <p class="metin">
  Gaffar Okkan suikastinin ardından, Diyarbakır ve Ankara'da kulaktan kulağa dolaşan bir söylentiyi size geçen hafta aktarmıştık; Okkan suikastinin hemen ardından,  Yeşil, G. Doğu kökenli, yerel gazete ve televizyon sahibi ünlü bir işadamına, Mumcu olayında işadamlarına söylenene benzer ifadeler içeren bir mektup gönderip yüklü bir haraç istemiş. Aynı tehdit başkalarına da gitmiş.
 </p>
 <p class="metin">
  Şimdi gelelim son krize... Sahnede sadece siyasiler ve bürokratlar vardı, bu doğru. Ama sahne gerisinde oyunu yönlendiren, körükleyen bazı güç ve sermaye odaklarının, bazı istihbarat servislerinin varlığından bahsediliyor. Krizin ilk gününde "yurtdışına çıktı" denilip, ardından, "hayır, çıkmamış, içerde" denilen 7 milyar dolar olayı ilginizi çekti mi?
 </p>
 <p class="metin">
 </p>
 <p class="arabaslik">
  "Modelimiz Türkiye'ye örnek olmalı"
 </p>
 <p class="metin">
  Tam da kriz günlerinde Yozgat ve Kırıkkale'de Avrupa'nın en büyük iki fabrikasını açan  YİMPAŞ Holding'in Yönetim Kurulu Başkanı Dursun Uyar'a başarının sırrını sorduk:
 </p>
 <p class="metin">
  —Türkiye'de kriz var ama siz yeni fabrikalar açıyorsunuz. Bunun sırrı ne?
 </p>
 <p class="metin">
  Biz paranın ticareti yapılmasın, paradan para kazanılmasın istiyoruz. Doğrudan yatırıma yönlendirilsin diyoruz. Bankacılıkta, en ufak bir krizde insanlar hemen paramı ver diyor.  Bankalar parayı bir borç gibi alıyor. Ancak, Yimpaş'ta insanlar ortak oluyor. Yimpaş'ın tüm mülkü ortaklarınındır. Bizdeki ortaklar ise bankalardaki gibi hemen istiyorum paramı demez. Bu sebepten istikrarlıyız.
 </p>
 <p class="metin">
  —Son krizi nasıl değerlendiriyorsunuz?
 </p>
 <p class="metin">
  Kara Çarşamba paradan para kazananların kara günleridir. Hükümetin dövizi üç yıl durdurma planı vardı. Döviz sabit tutulurken faizler düşürülecekti. Bu gerçekleştirilemedi. Bu çok büyük bir soygun meydana getirdi. Dövizi bulan bankalar, yılda yaklaşık yüzde 10 artacak dövize kendisi yüzde 100 faiz verdi. Ama son 3—5 gün içinde yaşadığımız kriz gösterdi ki, hiç bir zaman dövizi durdurarak enflasyonu düşürmek mümkün değil. Üretimi ve alım gücünü kısıp, hiç kimseyi mal alamayacak hale getirip enflasyonu düşürme modeli zaten kimsenin aklına pek yatmamıştı. Sonuçları ortada, görüyoruz.
 </p>
 <p class="metin">
  —Son kriz sizi etkiledi mi?
 </p>
 <p class="metin">
  Çok az etkiledi. Herkes tüketir üreten olmazsa nereyi tüketeceğiz. Para üretime gitmeli, istihdama gitmeli, fabrikalar açılmalı ve her yere yayılmalı. Neticede parayı spekülatif amaçlı kullanmayıp üretime yönlendiriyoruz.
 </p>
 <p class="metin">
  —Türkiye krizi nasıl atlatabilir?
 </p>
 <p class="metin">
  Elini IMF'ye teslim edip de kolunu kurtarmış ülke maalesef yok. Özellikle son yaşanan kriz gösteriyor ki, dövizi durdurarak, üretimi ve alım gücünü kısarak enflasyon düşürülmez. Kalkınmanın yolu üretimden geçer. Her şehir kendi fabrikalarını kurar, kendi kalkınmasını gerçekleştirirse Türkiye kalkınmış olur. Bizim modelimizi Türkiye'nin örnek alması lazım.
 </p>
 <p class="metin">
  —Bundan sonraki hedefleriniz neler?
 </p>
 <p class="metin">
  Türkiye'nin yanısıra Avrupa'daki yatırımlarımız devam edecek.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020425080712/mailto:ahdinc@superonline.com">
   ahdinc@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/karakutu/1.htm), [web.archive.org (arşiv bağlantısı)](http://web.archive.org/web/20020425080712/http://www.aksiyon.com.tr:80/2001/326/karakutu/1.htm)
