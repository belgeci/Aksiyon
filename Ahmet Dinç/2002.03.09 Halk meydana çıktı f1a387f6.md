# Halk meydana çıktı

*Ahmet Dinç 2002.03.09*

<div>
 <p class="spot">
  3 milyon liralık bir alışveriş meselesi Esenler'i kana buladı.
 </p>
 <p class="metin">
 </p>
 <img border="0" src="/web/20020329163741im_/http://www.aksiyon.com.tr/2002/379/resimler/halk.jpg"/>
 <p class="metin">
  Geçtiğimiz hafta içinde İstanbul Esenler'de yaşanan olaylarda bir kişi hayatını kaybederken, mahallede iki gün süreyle gece sokağa çıkma yasağı ilan edildi. Olayda taş ve sopaların yanısıra pompalı tüfekler ve molotof kokteyli de kullanıldı. Siirt ve Sinoplular ile Roman vatandaşlar arasında çıkan bir tartışma sonucu alevlenen olaylar sonrası Nusret Özcan silahla vurularak öldürüldü, 13 kişi de yaralandı. Karabayır Mahallesindeki çatışmalar sonrası esnaf kepenk kapatırken polis bölgeye giriş çıkışı kontrol altına aldı. Olaylara neden olarak gösterilen şey ise 3 milyon liralık bir alacak verecek meselesi. Ancak sonrasındaki gelişmeler mahallede taraflar arasındaki tartışmaların oldukça eskiye dayandığını ortaya çıkardı. Romanların adının hırsızlık olaylarıyla birlikte anılması nedeniyle Siirt ve Sinoplular artık onlarla aynı mahallede yaşamak istemediklerini söylerken provakatörler de boş durmuyor. Bölücü sol örgüt Devrimci Halk Kurtuluş Cephesi (DHKC) gerginliği "Faşistlerin, Alevi ve demokratlara saldırısı" olarak yorumlayarak provokatörlük görevini üstlendi ve olayların nedenini mezhep çatışması gibi göstermeye çalıştı.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Kamuoyunda "Kayıp Trilyon Davası" olarak bilinen, kapatılan Refah Partisi'ne verilen Hazine yardımlarının "sahte evraklarla kullanılmış gibi gösterildiği" iddiasıyla partinin yöneticilerine yönelik açılan dava sonuçlandı. 79 sanıklı davada Necmettin Erbakan'a 2 yıl 4 ay, 74 il başkanına ise 1 yıl hapis cezası verildi.
 </p>
 <p class="metin">
  Avrupa Birliği'nin Türklerin birliğe bağlı ülkelere girebilmeleri için vize kolaylığı için hazırladığı taslağı 11 Eylül olayları nedeniyle askıya aldığı ortaya çıktı.
 </p>
 <p class="metin">
  İmam hatip liselerindeki başörtü sorunu bitmek bilmiyor. Geçtiğimiz hafta içinde bir çok okulda kız öğrencilerin derse girmesi polis tarafından engellendi.
 </p>
 <p class="metin">
  Kültür Bakanlığı tarafından maddi olarak desteklenen ve Antalya Altın Portakal Film Festivalinde en iyi film ödülü alan 'Büyük Adam Küçük Aşk' yine aynı Bakanlığa bağlı Denetleme Kurulunca sakıncalı bulundu.
 </p>
 <p class="metin">
  Kürdistan Yurtseverler Birliği lideri Celal Talabani, Washington ziyareti öncesi Ankara'ya uğradı. Talabani yaptığı görüşmelerde Saddam Hüseyin'in devrilmesi konusunda Kuzey İttifakı rolünü üstlenmeyeceklerini belirtti.
 </p>
 <p class="metin">
  ABD Afganistan'da yeniden saldırılara başladı. Ancak operasyon sırasında bir helikopter Taliban tarafından düşürüldü, altı asker öldü.
 </p>
 <p class="metin">
  2002 yılı içinde devletin yapacağı 15 katrilyon liralık yatırımın 1 katrilyon lirasının İstanbul için ayrıldığı belirtildi.
 </p>
 <p class="metin">
  Başbakan Bülent Ecevit, hazırlanan Pişmanlık Yasası'ndan Abdullah Öcalan ve Şemdin Sakık gibi örgüt liderlerinin yararlanmamasını istedi.
 </p>
 <p class="metin">
  Fenerbahçe Futbol Kulübü olağan kongresinde seçimlere rakipsiz katılan Aziz Yıldırım 3. kez başkanlık görevine getirildi.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —İşkence olduğu kanıtlanırsa Manisalılar bizi linç etsin. (Manisa'da liseli gençlere işkence yaptıkları iddiasıyla yargılanan polisler)
 </p>
 <p class="metin">
  —Türkiye siyasetinin yeni yüzlere değil, ehil ellere, ehil zihinlere ihtiyacı var. (Süleyman Demirel. 9. Cumhurbaşkanı)
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Rüştü Kazım Yücelen—İçişleri Bakanı: Kaymakam adayları için açtığı kursla Türkiye'yi 1940'lı yıllara götürmek istediği için.
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Prof. Dr. Ahmet Mete Işıkara—Deprem Dede: Depremden nasıl korunulacağını kendi evinde uygulayıp örnek olduğu için
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  — AB'ye üyelik konusunda, hükümetimizin ve hükümet ortaklarımızın herhangi bir tereddütleri, farklı düşünceleri yoktur. (Bülent Ecevit—Başbakan)
 </p>
 <p class="metin">
  — "AB dışında bir seçeneğimiz yok demek ve bunu temel siyaset haline getirmek Türkiye'nin elini zayıflatmaktır. (Devlet Bahçeli— Başbakan Yardımcısı)
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  815.345: Kredi kartı borcunu ödemediği için Merkez Bankası tarafından sakıncalılar listesine alınanların toplamı.
 </p>
 <p class="metin">
 </p>
 <p class="arabaslik">
  REAKSİYON: Çıplak ayaklı çocuk
 </p>
 <p class="metin">
  Tek Parti iktidarını anlatan meşhur bir fotoğraf vardır. 1940'lı yıllarda Anadolu'nun uzak bir köşesinde çekilmış bu fotoğraf karesinde köylü kadınlar, erkekler ve çocuklar vardır. En başta ise devleti temsil eden bir yönetici. Çocukların hiçbirinde ayakkabı yoktur, kiminin pantolonu sökük, kiminin ise gömleği. Kadın ve erkeklerin giyimi de çocuklarınkinden farklı değildir. Tek fark erkeklerin fötr şapkalı olmasıdır. Aynı kare içinde yer alan "Devlet adamı" ise ayaklarında bot, sırtında takım elbise, elinde asa ve kafasındaki fötr şapka ile gururla gülümsemektedir. Dışarıdan bir gözün rahatlıkla köleler ve efendileri diyebileceği bir fotoğraf karesidir bu. Yıllarca fötr şapka devletin sembolü oldu ve halk bu simge ile korkutuldu.
 </p>
 <p class="metin">
  Çok partili sisteme geçişle birlikte fötr şapka yavaş yavaş etkisini kaybetmeye; sert, asık suratlı ve halkı ikinci sınıf gören devlet adamı tipi de kaybolmaya başladı. Cumhuriyetin ilk yıllarında belirli bir kitleden yönetici çıkarken bir süre sonra Anadolu'nun en ücra köşesinden birinin bile yönetici olabilme şansı doğdu. Halkın içinden çıkan yeni yönetici sınıf onların dilini iyi bildiği için, onlar gibi konuştu, onlar gibi eğlendi, onlar gibi davrandı. Böylece halk ile devlet arasında varolan uçurum kayboldu.
 </p>
 <p class="metin">
  İçişleri Bakanlığı ise 50 yıl aradan sonra yeniden tek parti dönemini anımsatacak bir uygulama ile kaymakam adaylarını çağdaşlık sınavına alıyor. Yeni çıkarılan bir kanunla artık kaymakam olabilmek için iyi vals etmek, smokin giymek, fötr şapka takmak, hangi yemekle hangi şarabın iyi gideceğini öğrenmek gerekiyor. İyi dans edemeyen ya da şarabın çeşitlerini öğrenemeyen kişi kaymakam olamayacak. Bakanlık bunu irticayla mücadele amacıyla başlattığını söylüyor. Bunda garip olan bir şey yok. Garip olan 21. yüzyılda yobazlıkla mücadele ederken yobazlık yapılarak, eskiye özlem duyulması.
 </p>
 <p class="metin">
 </p>
 <p class="arabaslik">
  SORUNCA: "Devlet giyinmeyi öğretmesin!"
 </p>
 <p class="metin">
  'Yeni kaymakamlık eğitimi' tartışmasını deneyimli Vali Recep Yazıcıoğlu'na sorduk;
 </p>
 <p class="metin">
  – İçişler Bakanlığı'nın irtica ile mücadele kapsamında kaymakamlara vals dersleri vermesini, smokin giyip fötr şapka takmalarını istemelerini nasıl değerlendiriyorsunuz ?
 </p>
 <p class="metin">
  1930'lu  yıllardaki bir uygulamayı 2000'li yıllara taşımak ne kadar uygun olur, hangi ihtiyacı karşılar bilinmez. Demirel hariç bugün insanlar fötr şapka takmıyor. Kıyafeti, şekli şemali moda belirliyor. Buradaki amaç bazı marjinal yöneticilerin hizaya getirilmesi  ise, bunun şekli bu değildir. Zaten yönetici marjinal olamaz. Ne yönetici marjinal olabilir, ne de devlet. Demokratik devlet hakemdir; tüm fikirlere, tüm ideolojilere eşit mesafede olması gerekir. Bu anlayış artık çağın anlayışıdır. Marjinallik kılık—kıyafetle yıkılmaz.
 </p>
 <p class="metin">
  – Peki neden marjinal bir tavır tercih ediliyor?
 </p>
 <p class="metin">
  Demokratik devletin kurumları ve uygulamalarıyla yaşama geçmesini istiyoruz. 30'lu, 40'lı yılların idelojik devletleriyle aynı uygulamaları sürdürmek isteniyor gibi görünüyor. Bunlar değişmiyor çünkü demokrasi anlayışımızda bir gelişme sağlanmadı. Hâlâ yerimizde sayıyoruz.
 </p>
 <p class="metin">
  – Bunu çağdaşlık olarak yorumlamak mümkün mü?
 </p>
 <p class="metin">
  Batıda, bu anlamdaki uygulamalarda devletin bir emrini göremiyoruz. Amerika çok rahat giyinen bir ülke. Belki de dünyada en iyi giyinen ülekelerden biriyiz. Giyinmeyi öğrendik, bize bunu devlet öğretmesin. .
 </p>
 <p class="metin">
  – Bu bir nostaljik macera mı?
 </p>
 <p class="metin">
  Nostaljik olabilir. Geçmişi günümüze uydurmak nasıl olur bunu bilemiyorum. Ne kadar tutar, ne kadar ilgi görür tartışılır.
 </p>
 <p class="metin">
  –  Taşrada bir kaymakam bunu fiiliyata dökebilir mi?
 </p>
 <p class="metin">
  Halk bunu yadırgayabilir. İnsanlar böyle bir görüntüye alışkın değil. Zaten bizde yöneten ile yönetilen arasında bir kopukluk var. Bu uygulama ile bu kopukluk daha da keskinleşebilir. Halktan kopuk yönetici tipi bu tür uygulamalarla ortaya çıkmıştı; şimdi yine halktan kopuk bir yönetici tipi icat etmek geçerli bir iş değildir.  Komik bir duruma düşüp skeçlere konu olmayalım.
 </p>
 <br/>
 <center>
  <a class="anaorta" href="http://web.archive.org/web/20020329163741/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/379/karakutu/1.htm), [web.archive.org (arşiv bağlantısı)](http://web.archive.org/web/20020329163741/http://www.aksiyon.com.tr:80/2002/379/karakutu/1.htm)
