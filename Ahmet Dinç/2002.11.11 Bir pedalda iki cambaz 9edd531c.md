# Bir pedalda iki cambaz

*Ahmet Dinç 2002.11.11*

<font class="agenda2NewsSpot">
 Geçtiğimiz günlerde yapılan Fransa Bisiklet Turu'nda üçüncü olan Alman sporcunun yarıştan sonra bir açıklaması vardı: "Türkiye'de bisikletim çalınmasaydı bu yarışta birinci olurdum." Ne demek şimdi bu? Bu ilginç sözlerin izini sürerek, Türkiye Bisiklet Federasyonu'ndaki ilginç, hatta vahim olaylara ulaştık.
</font>
<font class="newsDetail">
 Özellikle erkek çocukların onulmaz sevdası, rüyasıdır bir bisiklete sahip olmak. Okulların kapanmasına yakın, anne-babalarla bisiklet pazarlığı kızışır; sınıf geçilirse ya da dereceye girilirse bisiklet alınacağına dair mutabakata varılır. Ve çocukluğun en mutlu anları bisiklet üzerinde geçer. Bisiklet üzerinde pedal çeviren çocuklardaki mutluluk ve huzur, galiba sadece kuşların havada kanat çırparak süzülürkenki haliyle kıyas edilebilir.
 <br/>
 <br/>
 Çocukların birçoğunun belki haberi yok ama Türkiye'de bisiklet bir spor dalı ve federasyonu var: Bisiklet Federasyonu. Bisiklete sahip olan çocukların mutluluğu su götürmez bir gerçek; çocukların hiç de umurlarında olmayan Bisiklet Federasyonu'ndaki huzursuzluk ve mutsuzluk da en az ilki kadar hakikat arz ediyor. Federasyon'da pedallere hükmetmeye çalışan Ankara ve İstanbul grupları birbirlerini adeta yemeye çalışıyor. Sık sık karşı taraf hakkında yolsuzluk, usulsüzlük belgeleri, haberleri ortaya çıkıyor. Böylece ötekini kulvar dışına itmeye çalışıyor iki taraf.
 <br/>
 <br/>
 Bülent Birson, Federasyon'un İstanbul İl Temsilcisi olarak 1990 ila 99 yılları arasında görev yapmış. Birson'la Federasyon Başkanı Ömer Şahin arasındaki ilişki sürekli gerilmiş ve en sonunda, Başkan, Beden Terbiyesi Genel Müdürlüğü'ne, "Bu kişi benim aleyhimde basına demeç veriyor, görevden alın" yazısını göndermiş. Birson'sa, "Gerek yok, ben ayrılıyorum" deyip istifa etmiş.
 <br/>
 <br/>
 Federasyon'daki görevinden ayrılmış ama Birson'un Şahin'le mücadelesi bitmemiş. Kendisi zaten dereceleri olan eski bir bisiklet sporcusu. İstanbulspor'un Bisiklet Şube Sorumlusu, aynı zamanda İstanbul Sirkeci'de bir bisiklet dükkanı işletiyor. Birson, Federasyon'un açtığı bisiklet ve diğer malzeme alım ihalelerine de katılıyor. Fakat birkaç yıldır "limonumtrak" oldukları Bisiklet Federasyonu Başkanı Ömer Şahin'le ipleri bu yıl tamamen koptu. Karşılıklı iddialar, mahkemeye vermeler birbirini izliyor.
 <br/>
 <br/>
 Nuh Mete Yüksel bisiklet turuna gitti
 <br/>
 <br/>
 Federasyon'un yaptığı bisiklet ihaleleriyle ilgili çarpıcı iddiaları olan Birson'un, şüphesiz en çarpıcı sözleri, bir seks kaseti yüzünden geçtiğimiz günlerde görevinden alınan Ankara DGM eski Savcısı Nuh Mete Yüksel'le ilgili olanı. Bu noktada söz Birson'un: "Geçen aylarda Dolmabahçe-Selanik Bisiklet turu tertip etmiştik, Yunanistan'a gittik. Orada bize, 'Geçen sene Türkiye'den Rodos'a bir bisiklet takımı geldi Rodos Turu için. Aman bir daha istemiyoruz, bir daha davet etmeyeceğiz. Dört sporcu, 6 idareci geldi. Olmaz böyle şey, gelenler savcı filandı' dediler. Merak ettik, araştırdık ki Nuh Mete Yüksel kafile başkanıymış. Yüksel'in yanı sıra Bayındırlık Bakanlığı Müsteşarı Ali Helvacı da varmış. Ayrıca Ömer Şahin, Mehmet Ali Öztürk, Necati Horasanlı, Nüsvet Ergül de kafilede var. Şahin ve Ergül dışındakilerin Federasyon'la ilgisi yok. Rodos'ta çocukların hiçbiri yarışı bitiremiyor. Dolayısıyla yarış adı altında turistik bir gezi yapıp dönüyorlar."
 <br/>
 <br/>
 Bu iddiaya, "Benimle ilgisi olmayan bir olay" şeklinde bir girişle cevap veren Federasyon Başkanı Ömer Şahin, şöyle devam ediyor: "Bir kere, bu tura devletin beş kuruşluk katkısı olmadı. Kendi cebimizden karşıladık herşeyi. Nuh Mete Yüksel hukuk kurulumuzdaydı, Helvacı ise bizim asbaşkanımız olduğu için Yüksel'i misafir olarak kendisi götürdü. Biz gemiyle gittik, onlar uçakla Selanik üzerinden gittiler. Yüksel'in masraflarını Helvacı ödedi. Federasyon'a onların 5 kuruş yükü olmadı." Nuh Mete Yüksel'in Rodos Bisiklet Turu'na gitmesi, Birson ve Şahin arasında süregelen karşılıklı mahkemeler bağlamında değerlendirildiğinde ilginç bir hal alıyor. Bir ihale yolsuzluğu iddiasıyla Birson'un Şahin'e açtığı dava bugünlerde karara bağlanacak. Şahin, "Bu dava bitsin, bu sefer ben ona dava açacağım" diyor. Kendi davaları sürerken, Savcı Yüksel'in bisiklet turuna götürülmesinin akıllara getireceği en "doğal" soruyu sorduğumuzda, Şahin, "Nuh Mete Yüksel DGM savcısı (görüşmeyi yaptığımızda Yüksel görevden alınmamıştı-A.D.), benim mahkemem başka yerde sürüyor. Onunla hiçbir ilgisi yok. Kaldı ki Yüksel zaten kendine has biri, bu yönde bir şey söylenecek adam değil" şeklinde cevap veriyor.
 <br/>
 <br/>
 Futbol Federasyonu'ndaki kavgaları, çekişmeleri, yolsuzluk vs. iddialarını, belki bu dalın popülerliğinden dolayı biliyoruz ama ülkemizdeki spor federasyonlarının hemen hepsinde bir huzursuzluğun, birtakım çekişmelerin, iddiaların olduğu muhakkak. Bisiklet Federasyonu'nu da bu genellemeden hariçte bırakmak maalesef mümkün değil. Buradaki kavganın altında federasyona ve gelir-gider mekanizmalarına hakim olma düşüncesinin yattığı, tarafların beyanlarından hemen anlaşılıyor. Birson, karşı tarafı, "Bisikletin kalkınmasını isteyen ve bu yönde uğraş verenleri yok etmeye çalışan alaylı takımı" olarak nitelendiriyor.
 <br/>
 <br/>
 Bisiklet'te bugün gelinen aşamada fiilen iki ayrı federaasyon varmış gibi bir görüntü bulunuyor. Bunda, Ankara'daki federasyon merkezinin, Birson'un olduğu hiçbir şeyi kabul etmeyen bir anlayışla İstanbul'u dışlamasının büyük etkisini gözardı etmemeli. Zİra Bİrson bu konuda, "Üç yıldır İstanbul'da bisiklet yarışı yaptırmıyor Şahin. Elimizde iyi bir takım var ama bu çocukları Federasyon ne kampa, ne yarışlara çağırıyor." diyor. Birson, İstanbul merkezleri çeşitli aktiviteler düzenliyor; yurt içi/dışı yarışlar düzenliyor, yurtdışı geziler düzenliyor, diğer ülkelerin federasyonlarıyla iyi ilişkiler kurup oradan gelenleri ağırlıyor, dünya bisikletindeki yönetmelik, kural, tüzük değişiklikleri gibi gelişmeleri anında Türkçe'ye çevirip, kendine yakın çevrelere dağıtıyor. Böyle davranmasının Bütün bunlar haliyle Federasyon Başkanı Şahin'i rahatsız ediyor.
 <br/>
 <br/>
 Asıl rahatsızlık ve kavga sebebi ise, karşılıklı yolsuzluk iddiaları. Tarafların, birbirleri hakkında bir kısmı mahkemelere yansımış çeşitli ithamları var. İstanbul ayağı, yani Birson, Federasyon'un mal alımında birtakım usulsüzlükler bulunduğunu, kendisinin bu konuların üstüne gittiği için Şahin tarafından düşman ilan edildiğini iddia ederken, Başkan Şahin'se, "Asıl yolsuzluğu Birson yapıyor, yurt dışından kaçak bisiklet ve malzeme getiriyor. Zaten bu konulardan mahkemeye hesap veriyor. Gidip Almanya'dan kaçak olarak bavulla bisiklet parçaları getiriyor. Bu sebeple haklarında Gümrük Bakanlığı'nca açılmış dava var. Bunların rantını kestiğim için üzerime geliyor. Benden önce, Federasayon'a üç kuruşluk malı 10 kuruşa veriyordu. Türkiye'de bisikleti bu şekilde tekeline almıştı ama ben yılmadım." ifadesini kullanıyor.
 <br/>
 <br/>
 Federasyon her yıl birkaç kez bisiklet ve malzeme alımı için ihale açıyor. Birson'la Şahin'in arasına asıl karakediyi sokan olay, 199'da yaşandı. O yıl açılan bir bisiklet alımı ihalesine Birson da katılır ve düşük bir fiyat sunar. Ancak ihale başka bir firmada kalır. Bunun üzerine konuyu araştıran Birson, ulaştığı bulguları, "Meğerse rakip firmayla anlaşmışlar önceden. Kazanan firma parayı alıyor ama taahhüt ettiği kalitede mal bulamıyor. Parayı Federasyon'daki bazı üst düzey kişilerle paylaşıyor. Teknik şartnameye uymayan, düşük kalitede bisikletler veriyor Federasyon'a.  Konya'dan bilirkişi gelip inceliyor ki, alınan bisikletler, sokakta çocukların bindiği türden çıkıyor. Hatta yarış bisitkleti sanılsın diye Eskişehir'de bisikletlerin kaynaklarını değiştirmişler. Bunun üzerine Şahin'e ağır cezada dava açıldı. Şahin, GSGM'nin bilirkişi raporunu kabul etmeyip, malları aldığı bisiklet firmasının sahibine, kendi istediği gibi bir bilirkişi raporu hazırlattı. Bu yalan raporla aklandı." şeklinde anlatıyor. İddiaları cevaplayan Şahin'se, "Ben bu camiaya yılda 1 trilyonluk sponsor buluyorum, 5 milyar liralık bir alımın komisyonuna mı tenezzül edeyim" diyor. İhaleyi Federasyon'un İdari ve Mali İşler bölümünün yaptığını belirten Şahin, "Başkan'ın buradaki fonksiyonu sadece imza etmek. Ne ben, ne genel sekreterim bu ihaleye katıldı. Beraat ettik zaten, şimdi temyizde. Şimdi de ben onu mahkemeye veriyorum" diyor.
 <br/>
 <br/>
 Alman sporncunun Fransa'da yaptığı ilginç açıklamaya sebep olan gelişme de, bu kargaşa ve çekişme ortamında düzenlenen bir yarışta yaşandı. Bu yılın Nisan ayında yapılan 38. Cumhurbaşkanlığı Bisiklet Turu'na katılan bir Alman sporcunun bisikleti, Kuşadası-Bodrum etabı sırasında çalınmıştı. Olay dönüp dolaşıp Fransa'da utanç olarak karşımıza çıktı.
 <br/>
 <br/>
 Yukarıda, Bisiklet Federasyonu'nda süregelen kavgadan bir demet enstantene sunduk. Ortada sürüyle iddia uçuşuyor karşılıklı. Birbirleri hakkında açtıkları dava sayısını pek yakında unutabilirler. Bu kavga iki kişinin husumet noktasına ulaşmış kavgası gibi gözükebilir ilk anda Ancak şurası bir gerçek ki, bu iki kişi sıradan kişiler değil. Ve birbirleri hakkındaki her ithamın, açtıkları her davanın Türk bisikletini biraz daha geriye götürdüğü kesin. Federasyon'un İstanbul kökenli çok kaliteli bisikletçileri milli takıma almadığı iddiaları var. Birson ise İstanbul'da, bağımsız olarak bazı faaliyetler, turlar düzenliyor. Bu ikilik haliyle Türk bisikletine zarar veriyor, uluslararası arenada gücümüz kırılıyor. Son yıllarda uluslararası yarışlarda flaş isim olmuş, ilk sıralara çıkmış Türk bisikletçi yok gibi.
 <br/>
 <br/>
 Eh, iki cambaz bir pedala oturmaya çalışırsa olacağı bu!
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-11179-34-bir-pedalda-iki-cambaz.html), [web.archive.org (arşiv bağlantısı)](http://web.archive.org/web/20100712115600/http://aksiyon.com.tr:80/aksiyon/haber-11179-34-bir-pedalda-iki-cambaz.html)
