# Lobiler “CASA” yaptı

*Ahmet Dinç 2001.05.26*

<div>
 <p class="spot">
  CASA'larımızın kazası aklımızı  başımıza getirdi gibi. Sadece  CASA'larda değil, bütün silah  ihalelerinde lobilerin ve yerel  temsilcilerin "gayretleri" birer  kitap olmayı hakediyor. Bu  vahim "casa" herşeyden önce  lobilerin eseri
 </p>
 <p class="metin">
 </p>
 <img border="0" src="/web/20020111224253im_/http://www.aksiyon.com.tr/2001/338/resimler/Casa.jpg"/>
 <p class="metin">
  Yaklaşık 10 yıldır Türk Silahlı Kuvvetleri'nin envanterinde bulunan CASA CN–235 hafif nakliye uçakları, ihale sırasında birtakım spekülasyonların öznesi durumuna düşmüşse de, kullanımda hiçbir sorun çıkmamıştı. Uçaklar "temiz" çıkınca, iddialar da otomatik olarak ciddiye alınmamış, unutulmuş gitmişti. Yıllar önceki ihale sırasında askerlerin verdiği olumsuz raporu hatırlayan da yoktu. Sadece gazeteci Nezih Tavlaş, öncesi ve sonrasıyla ihaleyi, Endonezya–İspanyol uçağının rakiplerinin sözcülüğünü yapıyormuş izlenimi uyandıracak biçimde "CASA Olayı" adıyla kitaplaştırmış, kitaplaştırdığıyla kalmıştı. CASA'lar aleyhine yapılmış belki de tek yayın olan kitap, ilgisizlikten, kitap işportacılarının kaldırımlara açtıkları pazarın "Beş tanesi 500 bin" başlıklı kısımlarına konulmuştu. Çünkü herşey yolundaydı.
 </p>
 <p class="metin">
  Fakat ne olduysa oldu; ikisi günaşırı olmak üzere, son üç ayda üç tane CASA'mız düşüverdi. Ve lobiciliğin gerçek yüzü göründü; CASA uçakları yerden yere vurulmaya başlandı. Tavlaş'ın kitabı, varlığının en şaşaalı günlerini yaşamaya başladı, bütün medyanın ve "ilgililerin" başucu kitabı oldu. Bütün gazeteler ve televizyonlar, hergün kitaptan bölümler tefrika ediyordu.. Aslında olayın muamma bir yanı yoktu; CASA'ları Türkiye'ye aldırtan da, şimdi yerin dibine batıran da büyük oranda lobinin gücüydü.
 </p>
 <p class="metin">
  Nezih Tavlaş'ın kitabından net anlaşılan tek bir husus varsa, o da, silah lobilerinin siyaset ve asker–sivil bürokrasi üzerindeki inanılmaz etkinliği olsa gerek. Silah lobilerinin varlığı ve etkinliği bugüne kadar hep perde arkasındaki mahrem konulardan oldu. Çünkü, dünyanın değişik ülkelerinden kulağımıza gelen ihale haberlerinde devletlerin çok üst düzey yöneticilerini de içine alan bir yüzde/komisyon ve hediye "vaka–yi adiyeleri" yaşanıyordu.
 </p>
 <p class="metin">
  İhaleyi kaybeden firmadan aldık
 </p>
 <p class="metin">
  Lobilerin gücünü ve "sevdirme" kabiliyetini daha iyi görmek için bazı ihaleleri detayıyla hatırlamak gerekli. Aslında Türkiye'de yapılan hemen her silah ihalesi için Tavlaş'ınki gibi bir kitap rahatlıkla yazılabilir. Bu ihalelerden biri, 80'li yılların başlarında gerçekleştirilen genel maksat helikopteri ihalesiydi. İlgili kişileri mümkün olduğunca "üstünkörü" geçerek olayı özetleyelim:
 </p>
 <p class="metin">
  Genel maksat, hücum, ağır yük, eğitim gibi ihtiyaçlarımızı karşılamak için tam 700 tane helikopter alımı projesine başladık. İhale açıldı; Özal'ın da açıkça destek verdiği Skorsky firması UH–60 Black Hawk tipi helikopterle ihaleyi kazandı. Diğer favori firma Eurocopter ise AS–532 Cougar'la kaybetti. Skorsky ile yapılan anlaşmaya göre 50 tane direkt alım, 50 tane ortak üretim ve 45 tane de opsiyon olacaktı. 1990'da Black Hawk'lar geldi ve PKK ile mücadelede çok işe yaradı.
 </p>
 <p class="metin">
  Fakat öte yandan, ihaleyi kaybeden Eurocopter, konuyla ilgili "girişimlerini" sürdürdü. Siyaset–bürokrasi–asker ekseninde çok ilginç şeyler yaşandı. Ve sonuçta ihaleyi kaybeden Eurocopter, ihalesiz direkt alım yöntemiyle Türkiye'ye önce 20 tane, ardından 30 tane ULMK–1 versiyonu (ki, bu tipler ihaleye giren versiyondan daha eski model) helikopter sattı. Türkiye'nin kasasından yaklaşık 400 milyon dolar gitti. İhale kaybeden bir firmadan böyle bir alımın nasıl gerçekleştiği hâlâ gizemini muhafaza ediyor ama kesin olan bir şey vardı burada da: Lobilerin varlığı ve "ikna" güçleri.
 </p>
 <p class="metin">
  Bu olayın, birilerine "kazandırdığı" çok şey vardı fakat Türkiye'ye kaybettirdikleri de vardı. Böylece Skorsky ile yapılan anlaşma bozulmuş, ortak üretim ve bunun sonucunda TAI'nin kazanacağı tecrübe ve bilgi birikimi gerçekleşememişti. Savunma sistemleri uzmanı Aydın Çetiner'in söyledikleri ibretlik: "Cougar
 </p>
 <p class="metin">
  ULMK–1 versiyonu helikopterler eski bir sistem. Cam kokpiti olmayan bir versiyon. Oysa aynı firmanın elinde ULMK–2 versiyonu olan, cam kokpit, sayısal bilgisayarlar gibi üstün teknoloji özelliği olan versiyonlar var, onları almadık, eskiyi aldık. Kapanmak üzere olan bir fabrikaya hayat verdik yüzlerce milyon dolarlık alımla."
 </p>
 <p class="metin">
  Televizyoncu haber yapınca...
 </p>
 <p class="metin">
  Bir başka olay daha: Yine 80'li yıllarda yapılan zırhlı araç ihalesinde Alman MAN ve Amerikan FMS firmaları çekişmiş, FMS kazanmıştı. Zırhlı araçlar Türkiye'de lisansla üretilmeye başlanmış, hatta Malezya'ya 400 milyon dolarlık satış için bağlantı kurulmuştu. O sırada patlak veren Bosna krizinde Barış Gücü'ne Türkiye bu zırhlı araçlarını gönderdi... Ve ünlü bir televizyoncumuz, haber–programında bombayı patlatıverdi: "Zırhlı araçlara Sırplar ateş açtığında araçların zırhı işe yaramıyor ve kevgire dönüyor".
 </p>
 <p class="metin">
  Tabii Malezya zırhlılarımızı almaktan vazgeçip, gitti aynı araçları bizim gibi lisansla üreten Güney Kore'den aldı. İşin ilginç yanı Malezya, Kore'den aldığı araçları Bosna'ya gönderdi; onların araçları yollarda dökülürken, bizimkiler "taş gibi" çıktı. Ünlü televizyoncuya haberi, MAN firmasının yaptırdığı söylendi.
 </p>
 <p class="metin">
  Aslolan ürün değil, lobi
 </p>
 <p class="metin">
  Hava Kuvvetleri Komutanlığı Değerlendirme ve Denetleme Başkanı Korgeneral Faruk Cömert'in, 1999–2000 Yılı Uçuş Eğitim Kıymetlendirme Toplantısı'ndaki konuşmasını okuduğumuzda, ordu içinde bazı uçak ve helikopterlerin "alarm" verdiğini anlıyoruz. Korg. Cömert, CASA'lardaki motor olaylarında yüzde 17.2'lik bir artış görüldüğünü belirtiyor ve bunun malzeme kökenli olarak meydana geldiğini açıklıyor konuşmasında.
 </p>
 <p class="metin">
  Bu konuşmadan ve uzmanların uyarılarından da kolayca anlaşılacağı gibi, ordumuzun envanterinde gövde ve çeşitli donanımlarının acilen yenilenmesi gereken birçok uçak ve helikopter bulunuyor. CASA'ların yaklaşık 10 yıldır sorunsuz uçup, birden dökülmeye başlamaları, zaten eski ve 70'li yılların malzemesini/teknolojisini yansıtan uçakların artık iyice deforme olduğunun işareti.
 </p>
 <p class="metin">
  Silah ihalelerindeki rakamlar satıcı ülkelerin ekonomilerine direkt tesir edecek kadar büyük. Lobilerin yaptıkları faaliyetlerin etkileri, satılan sistemlerin kalitesinden daha çok öne çıkıyor. Ürün sağlıksız ve kullanışsız olsa bile son tahlilde skora lobilerin faaliyeti etki ediyor. Ordu büyük sistem tedariklerinde yanılmamak için elinden geleni yapıyor fakat işin içine çok değişik çevreler ve faktörler giriyor her zaman.
 </p>
 <p class="metin">
  Savunma sistemleri üreticisi/ihracatçısı ülkeler, pazarlama işini devlet politikası haline dönüştürmüş durumda. Geniş yelpazeli bu politikanın içinde silah satmaya çalışmanın yanında, hedef ülkelerin savunma sistemleri satın almaya sürekli bir ihtiyaç hissetmelerini sağlamak da önemli yer tutuyor. Bu cümlenin açılımı babında; Türkiye'nin komşularıyla iyi geçinmesinin silah ihracatçısı ülkelerin, en azından herbiri birer devlet cüssesinde olan silah firmalarının hoşuna gitmeyeceği kesin.
 </p>
 <p class="metin">
  İnşaat firmasından temsilci
 </p>
 <p class="metin">
  Dünya çapındaki silah şirketlerinin Türkiye'deki temsilcileri arasında çok ilginç isimler ve holdingler var. Mesela FMS'nin temsilcisi Çarmıklı ailesi. Skorsky'nin temsilcisi ENKA. Dahası iş ve politika dünyasının çok daha ünlü isimleri, bazı emekli paşalar da silah firmalarının temsilciliğini yapıyor. Buna kimsenin itirazı olamaz da. Fakat bir saldırı uçağı/helikopterinin veya tankın Türkiye'deki temsilciliğini bir inşaat/tekstil şirketi alırsa, ulusal çıkarlar, strateji ve güvenlik açılarından bu duruma bir mim koyup, sorular sormak, hatta itiraz etmek gerekmez mi? Bir inşaat firmasının sahiplerinin bu rolü yüklenmesini, ihtisas ve uzmanlık, ilgi alanı gibi terimlerle açıklamak zor görünüyor. Buradaki önemli soru şu ki, dünyanın en ileri uçak ve helikopter teknolojilerini geliştirip uygulayan bir firmanın yerel temsilcisinin de en azından paralel bir konuda uzmanlaşmış olması gerekmiyor mu? Sizce yol ihalesi alıp, bina yapan, tekstil, parfümeri vb. konularda çalışan firmalar, dünyanın en ileri teknolojisini barındıran bir uçağın veya bir helikopterin saha analizini bile yapabilir mi?
 </p>
 <p class="metin">
  Bu soruların Türkiye'deki en makul cevabı, "Burası Türkiye" şeklinde olacaktır muhtemelen. Zaten silah ihracatçısı firmalar, yerel temsilcilerden, sistemlerini anlamasını ve anlatmasını değil, çeşitli mahfillerdeki etkilerini kullanarak satmasını istiyor. Son CASA örneğinde olduğu gibi, sistemlerin eksik tarafları ustaca gizlenmeye çalışılıyor; bu silahları kullanacak askerin can güvenliği, ordunun uğrayacağı stratejik zaafiyet kimsenin umurunda değil. Bir yerli lobici, bir temsilci silahı/sistemi üstün teknolojik özelliklerini anlatarak değil de, daha farklı "bağlama" yöntemleriyle sattığında ortaya, yaşadığımız örnekteki gibi 3 "casa"da (kaza okunur) uçak nasıl düşer türünden dersler çıkar.
 </p>
 <br/>
 <center>
  <a class="anaorta" href="http://web.archive.org/web/20020111224253/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/338/haberler/5.htm), [web.archive.org (arşiv bağlantısı)](http://web.archive.org/web/20020111224253/http://www.aksiyon.com.tr:80/2001/338/haberler/5.htm)
