# Umuda yolculuk hız kesmiyor

*Ahmet Dinç 2001.09.08*

<div>
 <p class="spot">
  İki gazetecinin Arnavutluk'tan İngiltere'ye 'mülteci' olarak girmesi konuyu yine gündeme getirdi.
 </p>
 <p class="metin">
 </p>
 <img border="0" src="/web/20020423063511im_/http://www.aksiyon.com.tr/2001/353/resimler/umut.jpg"/>
 <p class="metin">
  İnsan tacirliği ve mülteciler Avrupa'nın son yıllardaki en büyük sorunlarından birisi. Sayıları onbinleri bulan mülteciler çeşitli nedenlerle ülkelerinden Avrupa'ya; özellikle de İngiltere'ye kaçıyor. Yıllardır yaşanan bu olay son günlerde Avrupa'nın gündemine İngiltere'de yayınlanan The Sunday Times'ın iki muhabiri; Sacha Hartgers ve Peter Semler'in mülteci kılığında Arnavutluk'tan İngiltere'ye 'elini kolunu sallayarak' gitmesiyle girdi. Oysa bu sorun yıllardır var. Türkiye ve Türk mafyası da sayıları binleri bulan mültecilerin taşınmasında en etkili grup. İstanbul üzerinden değişik güzergahlarla Fransa ve İngiltere'ye mültecileri götüren şebeke elemanları ise kişi başına 3— 5 bin sterlin alıyorlar. Aksiyon muhabiri Adem Yavuz Arslan, Bulgaristan, Romanya, Bosna—Hersek ve İngiltere'ede gerek şebeke elemanlarıyla gerekse de mültecilerle görüşerek dergimizin 309. sayısında konuyu detaylı olarak kapak dosyası olarak işlemişti. Kapak dosyasında da dediğimiz gibi; "Zenginlik içinde yaşayan ülkeler bir tarafta, yiyecek ekmek bulamayan insanlar öbür tarafta ve bu durumdan para kazanmak isteyenler her yerde oldukça umuda yolculuklar da bitmeyecek".
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Hizbullah çöktü! Örgütün şûra üyesi Hacı Bayancık ile arşiv sorumlusu Mehmet Fevzi Özel polisin Adana'da düzenlediği operasyonla yakalandı. Örgütün liderlerinden ve kasası olarak bilinen Ermeni asıllı Sülhaddin Ürük ise ölü ele geçirildi.
 </p>
 <p class="metin">
  Üzeyir Garih cinayetinin katil zanlısı Yener Yermez, sonu gelmez senaryoların ardından, nihayet Sivas—Kayseri karayolunda yakalandı. Yermez, Garih'i para isteme meselesi yüzünden öldürdüğünü itiraf etti.
 </p>
 <p class="metin">
  Bayındırlık Bakanı Koray Aydın, Vurgun Operasyonu sonunda sıkışıp hem bakanlıktan, hem de milletvekilliğinden istifa etti.
 </p>
 <p class="metin">
  Eski bankaları Bank Kapital'de yolsuzluk yaptıkları iddiasıyla Mahmut Ceylan ve 5 kardeşi gözaltına alındı.
 </p>
 <p class="metin">
  Türkiye derste! 16 milyon öğrenci ve 555 bin öğretmen 2001—2002 eğitim—öğretim yılına başlıyor. Her zaman olduğu gibi eğitimde sorunlar yine dizboyu.
 </p>
 <p class="metin">
  Devlet İstatistik Enstitüsü verilerine göre, Ağustos ayında tüketici fiyatları yüzde 2.9, toptan eşya fiyatları ise yüzde 3.5 arttı. Eğitim seketöründe fiyat artışı yüzde 37.3.
 </p>
 <p class="metin">
  Nuri Kayış, başkanı bulunduğu RTÜK'ü, BBC ve Almanya'nın Sesi radyolarını hukuka ayakırı olarak kapattığı gerekçesiyle mahkemeye verdi!
 </p>
 <p class="metin">
  PKK'nın en acımasız timi yakalandı. İran ve Kuzey Irak'tan İstanbul'a gelen 21 PKK'lı sansasyonel eylemler yapmayı planlarken İstanbul polisi tarafından yakalandı. Tim, daha önce 10 güvenlik görevlisini şehit edip, 3 de karakol baskını gerçekleştirmiş.
 </p>
 <p class="metin">
  DYP Elazığ Milletvekili Ali Rıza Septioğlu vefat etti. Meclis'in en yaşlı üyesi olan Septioğlu, Merve Kavakçı'yı Meclis salonuna almasıyla tartışılmıştı.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —Bilgisayarın, insan zekasını yenmesini önlemenin tek yolu, genetik, yani insan geniyle oynamak (Stephen Hawking-Fizikçi).
 </p>
 <p class="metin">
  —Kemal Derviş yırtıcı küreselleşmenin misyoneri. Türk ekonomisini kurtarma projesi yanlış temellere dayanıyor (Richard Falk—Ünlü uluslararası ilişkiler teorisyeni).
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Reha Muhtar (Show Tv 'enkırmeni'): Garih cinayetiyle ilgili çocuk yaştaki kızı rating uğruna resmen kaçırtıp karşısına aldı ve 'zor' röportajı yaptı.
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Yaşar Okuyan (Çalışma ve Sosyal Güvenlik Bakanı): Bakanlığındaki yolsuzlukları bizzat kendisi mahkemeye ihbar etti).
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —Ben ya ticaret, ya siyaset demiştim. (Devlet Bahçeli—Başbakan Yardımcısı).
 </p>
 <p class="metin">
  —Yargılanma yolunda siyasilere örnek olmak için milletimin kutlu sinesine dönüyorum (Koray Aydın— Bayındırlık eski Bakanı).
 </p>
 <p class="metin">
  — Bakan Aydın'ın talimatıyla hatır ihaleleri veriliyordu (Sedat Aban—Bakanlık Müst. Yard).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  1.500.000.000$: Gurbetçilerin, yılın ilk 6 ayında Türkiye'ye gönderdikleri para.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  Garih'in köprüsü
 </p>
 <p class="metin">
  Üzeyir Garih, adi(ce) bir cinayete kurban gitti. Türkiye'nin pek alışık olmadığı bir ölümdü onunki; bu yüzden Yener Yermez yakalanana kadar, cinayet hakkında olmadık senaryolar üretildi, kapalı adresler gösterildi. Malum, bu tür önemli insanların katledilmesi Türkiye'de genellikle belli odaklar tarafından yapılıyor hep. Diyalog ve barışın neferi konumundaki Garih gibi, göründüğünden çok daha önemli bir ismin bir adi cinayetle yok edilmesi herkesi şok etti. Yermez'in arandığı günlerde ortalarda uçuşan sayısız spekülasyon ve senaryonun sebebi, Garih'e adi bir cinayetin yakıştırılamamasıydı; öyle görünüyor ki insanlar içten içe onun siyasi veya başka bir 'hedefli' cinayet sonucu öldürülmüş olmasını dilediler.
 </p>
 <p class="metin">
  Toplumsal yapımızda içten içe varolmaya başlayan 'karşıdakine şüphe ve husumetle yaklaşma' olgusu, Garih cinayetinin ardından şüphesiz iyice belirginleşecek. Daha önemlisi, büyük işverenler ve kanaat önderleri toplumla diyalog kurmada ve kaynaşmada, sokağın her karesinde rahatça bulunmada artık eskisi gibi istekli ve cesur olamayacak. Kaldı ki, Garih gibi kişilerin halkın içinde olması, zenginin ve fakirin, işverenin ve çalışanın beton kuleler ve gecekondular arasındaki birbirini tanımazlığı, anlamazlığı, küçümseme ve husumeti yok etmede önemli bir faktör.
 </p>
 <p class="metin">
  Ölümünden sonra öğreniyoruz ki Üzeyir Garih, Türkiye'de hemen hiçbir işadamına nasip olmayan şekilde toplumun içindeymiş meğerse. Onun Yahudi ve mason olması, bir fakir Müslüman kadına 10 bin dolar vermek için tek başına İstanbul'un keşmekeş sokaklarına girmesini, Türk ordusunun en büyük isimlerinden birinin ve İslam'ın bir yüce şahsiyetinin mezarlarını ziyaret etmesini engellemedi. Kısaca o, toplumla, fakir ve ezik yığınlarla yukarıdakiler arasında bir köprüydü. Bir psikopat veya birileri üç kuruş için veya daha büyük amaçlar için bu köprüyü attı. Cinayetin türünün şimdilik "adi" olması, olayın ardında birtakım artniyetli odakların bulunabileceği ihtimalini hiçbir zaman yok etmemeli.
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Kızı, şoför kaçırdı"
 </p>
 <p class="metin">
  Türkiye'de gazeteciliğin geldiği insan kaçırma vahim noktasını Türkiye Gazeteciler Cemiyeti Başkanı Orhan Erinç'e sorduk:
 </p>
 <p class="metin">
  —Türk medyası özellikle Garih olayında belirginleşen şekilde hem polis, hem yargıç ve savcı oldu. Ne oluyor?
 </p>
 <p class="metin">
  Bu olanların gazetecilikle ilgisi yok. Gazetecilik etiği de sözkonusu değil burada. Bizim Cemiyet'in hazırlayıp meslektaşlara ve kamuoyuna sunduğu bir 'Türkiye Gazetecileri Hak ve Sorumluluk Bildirgesi' var. Gazetecilerin neyi yapıp yapmamaları konusunda kurallar var. Bu kurallardan biri, gazetecilerin kendilerini başka meslekler ve görevlerle özdeşleştirmemeleri konusu. Bu olaylarda olanlar bu ilkeyle taban tabana zıt.
 </p>
 <p class="metin">
  —Bir küçük kızı kaçırdı medya.
 </p>
 <p class="metin">
  O konunun enteresan yönü şu: Kızı, ilgili televizyon kanalının şoförüne kaçırtmışlar. Ben bunu, oradaki muhabirden çok, ilgili yayın organlarının yöneticilerinin yanlışı olarak yorumluyorum.
 </p>
 <p class="metin">
  —Bu manzaraya bakınca Türk medyası dünyanın neresinde?
 </p>
 <p class="metin">
  Bir haksızlık da yapmayalım. Tepki çeken olaylar yaşıyoruz. Ama Bildirge'ye yakışan şekilde çalışan çok sayıda gazeteci var. Haberciliği unutmayanlar da var. Topluca bir suçlama haksızlık olur. Fakat var olan yanlışları söylemek de boynumuzun borcu. Türkiye'de hemen her dalda önemli yanlışlıklar yapılıyor. Fakat kendi içlerinde kalıp kamuoyuna yansımıyor. Diğer yandan bir televizyon, gazete veya derginin yayınladığı şeyleri inkar etme şansı yok. Bir politikacı 'ben demedim' deme şansına sahip, ama bir gazete 'ben yazmadım' diyemez. Bu yüzden dikkatli olmak gerek.
 </p>
 <p class="metin">
  —Cemiyet olarak medyadaki yanlışların yok edilmesi için neler yapıyorsunuz?
 </p>
 <p class="metin">
  Bildirgenin yayınlanmasından sonra Cemiyet'in iki organı da oluştu. Biri 'Meslek İlkeleri İzleme Komitesi', diğeri 'Basın Senatosu'. Bu tür konular bu organlarda tartışılıyor. Zaman zaman bunlar toplanıp, belli konulardaki değerlendirmeleri açıklıyor.
 </p>
 <br/>
 <center>
  <a class="anaorta" href="http://web.archive.org/web/20020423063511/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/karakutu/1.htm), [web.archive.org (arşiv bağlantısı)](http://web.archive.org/web/20020423063511/http://www.aksiyon.com.tr:80/2001/353/karakutu/1.htm)
