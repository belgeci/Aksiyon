# Sezer-Meclis kavgası

*Ahmet Dinç 2001.11.03*

<div>
 <p class="spot">
  Cumhurbaşkanı Ahmet Necdet Sezer "Gönlümden geçen 300 milletvekili" deyince yeni bir polemik daha başladı
 </p>
 <p class="metin">
 </p>
 <img border="0" src="/web/20020113095920im_/http://www.aksiyon.com.tr/2001/361/resimler/sezer.jpg"/>
 <p class="metin">
  Son dönemde Ahmet Necdet Sezer ile onu cumhurbaşkanlığına getiren Meclis arasındaki ilişkiler hiç de iyi gitmiyor. Özellikle son dönemde milletvekilleri maaşıyla ilgili kanun teklifini onaylamayarak referanduma götüren Sezer'e karşı milletvekillerindeki soğukluk dikkatlerden kaçmıyordu. Cumhurbaşkanı Sezer de referandum kararı alarak bir anlamda bu "ilgi!"ye kendi çapında destek verdi. 29 Ekim'de cumhurbaşkanı tarafından Meclis'te verilen resepsiyon iki taraf arasında yeni bir tartışma başlattı. Cumhurbaşkanının davetine elliye yakın milletvekili iştirak etmiş, Sezer de gazetecilerle söyleşisinde "Gönlümden geçen milletvekili sayısının 300'e inmesi" demişti. Daha önceki bir konuşmasında ise bu rakamı 400 olarak telaffuz etmişti Sezer.
 </p>
 <p class="metin">
  Başta TBMM Başkanvekili Murat Sökmenoğlu ve siyasi parti temsilcileri sert açıklamalarla Sezer'i kınadı. İşte Murat Sökmenoğlu'nun açıklamasından bir bölüm; "Siyasetçiyi küçük gören, her fırsatta rencide etmeye çalışan zihniyetlerin, Cumhuriyeti de demokrasiden uzaklaştırdığını görmeliyiz".
 </p>
 <p class="metin">
  Düşürelim de kaç düşürelim?
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Esnaftan gelen tepki üzerine yumuşayan hükümet, Kasım ve Aralık ayı içinde beyaz eşya, otomobil, gıda, sağlık, eğitim ve turizmde KDV indirimine gidecek.
 </p>
 <p class="metin">
  Cumhuriyetin kuruluşunun 78. yılı kutlandı. Pakistan büyükelçiliğindeki resmi tören savaş korkusu nedeniyle iptal edildi.
 </p>
 <p class="metin">
  Afganistan'da savaş tüm şiddetiyle devam ederken Amerikan halkındaki terör korkusu da bitmek bilmiyor. Şimdi de 24 Mart 2002'de yapılması düşünülen Oscar ödül törenlerinin iptal edilmesi gündeme geldi.
 </p>
 <p class="metin">
  Ünlü uyuşturucu kaçakçısı Hüseyin Baybaşin avukatları aracılığıyla yaptığı açıklamada, Hollanda Hapishanelerinde haksızlığa uğradığını, bu nedenle de Türkiye'ye dönmek istediğini söyledi.
 </p>
 <p class="metin">
  Üniversitelerdeki ikna sisteminden sonra Milli Eğitim Bakanlığı da harekete geçerek, İmam Hatip Liselerinde başlarını açmak istemeyen öğrencilerin yüzde 90'ının, "ailem izin vermiyor" demesi üzerine, aileleri "ikna" etmeye karar verdi.
 </p>
 <p class="metin">
  2002 Öğrenci Seçme Sınavı'na (ÖSS) başvurular bu hafta başlıyor.
 </p>
 <p class="metin">
  Yargıtay, ağır ceza mahkemelerinin kapkaç suçunu 'hırsızlık' yerine 'gasp' olarak niteleyen kararını onayladı. Artık bu sanıklar 16.5 yıla kadar ceza alabilecek.
 </p>
 <p class="metin">
  Bir an önce erken seçim isteyen iki lider buluştu. DYP Genel Başkanı Tansu Çiller, 9. Cumhurbaşkanı Süleyman Demirel'i Güniz Sokak'ta ziyaret ederek, destek istedi.
 </p>
 <p class="metin">
  Muhtemel bir erken seçime hazırlıksız yakalanmak istemeyen MHP, milletvekillerini Kızılcahamam'da kampa aldı.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  — "Yağmur da olsa öğrenciler yürüyecek." Erol Çakır—İstanbul Valisi (29 Ekim kutlamalarıyla ilgili konuşuyor)
 </p>
 <p class="metin">
  — "Zamansız konuşmak zarar veriyor." (Kemal Derviş— Ekonomiden Sorumlu Bakan)
 </p>
 <p class="metin">
  — "Mutlu Çelik yüzünden 'Ne Mutlu Türküm Diyene' sözünü kullanmak istemiyoruz." (Sadi Tekelioğlu—Trabzonspor Teknik Direktörü)
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Mutlu Çelik (Hakem): Son bir yıl içinde yönettiği maçlarda en çok konuşulan isimdi. Diğer hakemler de eleştiriliyordu ama onun kadar şiddetli eleştiri alan başka hekem olmamıştı)
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Lucescu (Teknik Direktör): Geçtiğimiz yıl olduğu gibi bu yıl da Galatasaray'ı Şampiyonlar Liginde bir üst tura çıkarmayı başardı ve Fatih Terim isminin altında ezilmediğini gösterdi)
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  — "Kuzey Irak'ta özerk bölge kuralım. Sonra Türkiye'ye ilhak olalım. Barzani de böyle düşünüyor." (Celal Talabani, Körfez Krizi sırasında Turgut Özal'a teklifte bulunuyor)
 </p>
 <p class="metin">
  — "Olmaz, 21. asırda bir karış toprak bin sorun getirir. Siz bağımsız, demokratik Irak içinde bir bölge olursunuz." (8. Cumhurbaşkanı Turgut Özal'ın cevabı)
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  13.400.000.000.000.000 TL: 2000 yılı bütçesinde tesbit edilen kayıtdışı gelir ve giderlerin toplamı.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  Sivil MGK toplandı
 </p>
 <p class="metin">
  Milli Güvenlik Kurulu (MGK) kurulduğu tarihten itibaren en çok tartışılan kurumların başında geliyordu. 12 Eylül ihtilalinin ardından oluşturulan kurulun aldığı kararlar tavsiye niteliğinde olmasına rağmen, bugüne kadar alınan kararların hükümet tarafından uygulanmadığına pek rastlanmadığı için kurul çok etkin bir görev üstleniyordu. Türkiye'nin yakın tarihine damgasını vuran hemen bütün kararlar bu kurulda alındı. Türkiye'nin Avrupa Birliğine aday adayı olarak kabul edilmesinin ardından MGK daha çok tartışılır hale geldi. Avrupa Birliği'nin uyum şartları arasında yer aldı. Anayasal bir kurum olarak faaliyetlerini sürdürmesine rağmen bu sürecin ardından kaldırılması ya da en azından revizyona gidilmesi gerekliliği ortaya çıktı. Son yapılan anayasa değişikliğinde ikinci yol tercih edilerek, sivil üye sayısının artırılması tercih edildi. Cumhurbaşkanı Ahmet Necdet Sezer göreve başladığı günlerde MGK toplantısından görüntü alınmasını yasaklayarak Avrupa Birliğine bir anlamda sıcak bir mesaj vermeyi tercih etmişti. Bugüne kadar 5 asker ve 5 sivil üye ile toplanan kurul artık 9 sivil ve 5 asker üye ile toplanacak. Son toplantıya kadar askeri kanadı Genelkurmay Başkanı, Kara Kuvvetleri Komutanı, Deniz Kuvvetleri Komutanı, Hava Kuvvetleri Komutanı ve Jandarma Genel Komutanı temsil ederken, sivil kanadı Cumhurbaşkanı, Başbakan, Dışışleri ve İçişleri Bakanı, Milli Savunma Bakanı temsil ediyordu. Yasa değişikliği ile beraber üç başbakan yardımcısı ve Adalet Bakanı da bundan sonra kurulun asil üyesi olarak toplantılara katılacak.
 </p>
 <p class="metin">
  Peki bunun anlamı ne?
 </p>
 <p class="metin">
  Aslında çok fazla bir şey değişmeyecek. Çünkü kurul, kararlarını oy çokluğuyla almıyor. Bu nedenle değişiklik "sembolik" olmaktan başka bir anlam ifade etmiyor. Bundan sonraki olası bir seçimde tek başına iktidara gelecek bir hükümet sözkonusu olduğu zaman başbakan yardımcılarının sayısı azalacağı için, kuruldaki sivil üye sayısı yeniden düşebilecek. Ama buna rağmen Avrupa'nın en çok şikayet ettiği ve asker ağırlıklı gibi görünen kurul en azından nicelik olarak sivil bir görünüm kazanacak.
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Halk dalkavukluğu yapıyorlar"
 </p>
 <p class="metin">
  Temel tüketim maddelerinin aşırı zamlanmasıyla ekonomik krizin acısının daha net hissedilmeye başlandığı şu günlerde nereye gittiğimizi 'halkın ekonomi yazarı' Güngör Uras'a sorduk:
 </p>
 <p class="metin">
  — 20 milyonluk banknotlar yakında piyasaya çıkacak. Bu ne anlama geliyor?
 </p>
 <p class="metin">
  — Enflasyonun boyutunun ne kadar ileri çizgiye ulaştığını gösteriyor.
 </p>
 <p class="metin">
  — Paramız nereye koşuyor?
 </p>
 <p class="metin">
  Böyle giderse yakında 100 milyonluk da çıkar. Çünkü durum onu gösteriyor.
 </p>
 <p class="metin">
  — 20 milyonluk banknot çıkarmak yerine paradan sıfır atılsaydı daha mı iyi olurdu?
 </p>
 <p class="metin">
  Şunu hemen söyleyeyim paradan sıfır atmak halkı kandırmak olur. Değişen ne olacak ki; vatandaş 20 milyar değil de 20 milyon ödeyecek. Sadece birim değişecek. Alım ve ödeme gücü aynı kalacak.
 </p>
 <p class="metin">
  — Kriz nereye gidiyor?
 </p>
 <p class="metin">
  Bütün mesele şu. Borç alarak eski borçlar ödenmeye çalışılıyor. Bu çerçevede vergi vermeyelim deniyor. Devlet hizmet versin ama vergi almasın diyorlar.
 </p>
 <p class="metin">
  — KDV indirme taleplerinden mi sözediyorsunuz?
 </p>
 <p class="metin">
  Sadece KDV olsa neyse, işi daha ileriye de götürüyorlar; hayat standardına da dokunulmasın isteniyor.
 </p>
 <p class="metin">
  — KDV talep edildiği gibi indirilirse fena mı olur?
 </p>
 <p class="metin">
  O zaman büsbütün batacağız. 9 aydaki vergi geliri 36.3 katrilyon lira. Harcama 54.8 katrilyon lira. Açık 18.4 katrilyon. KDV vergi gelirleri 8.3 katrilyon. KDV'yi yarıya düşürünce açık dört katrilyon büyür. Öbür vergiler de inince açık daha da büyüyecek. Açık büyüdükçe de dışarıdan dilenme artacak...
 </p>
 <p class="metin">
  — KDV indirimini savunanlar ne bekliyor?
 </p>
 <p class="metin">
  Birincisi bu bir halk dalkavukluğu. İkincisi de günü kurtarma çabası. Elindeki malı satmak istiyor. Ama görüldü ki otomotivde inmesine rağmen satışta hiçbirşey değişmedi.
 </p>
 <p class="metin">
  — Bizi en önemli müttefiki gören ABD, Afganistan operasyonuna yaklaşımımız sebebiyle bize artı destek çıkar mı?
 </p>
 <p class="metin">
  O zaman bu rüşvet olur. Paralı asker haline gelinir. Böyle bir şey beklemek demek paralı askerliğe soyunmak demektir.
 </p>
 <br/>
 <center>
  <a class="anaorta" href="http://web.archive.org/web/20020113095920/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/361/karakutu/1.htm), [web.archive.org (arşiv bağlantısı)](http://web.archive.org/web/20020113095920/http://www.aksiyon.com.tr:80/2001/361/karakutu/1.htm)
