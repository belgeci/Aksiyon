# Nasreddin Hoca’dan Oğuz Hoca’ya...

*Ahmet Dinç Bilinmeyen-tarih*

<div>
 <p>
  <font>
   Adam üstü başı toz toprak içinde, bitkin vaziyette eve gelmiş. Eşi, “Bu ne hal” deyince adam, “At yarışına gittim. Bir ara eğildim, ayakkabımın bağcıklarını bağlarken, birdenbire sırtıma biri bir eyer koyuverdi”. Eşi, “Eee, sen ne yaptın?” deyince adam, “Zar zor üçüncü gelebildim” demiş.
   <br/>
   <br/>
   Adam sabah kalkıyor, saate bakıyor 9, ayın da 9’u, dışarı çıkıyor, 9 numaralı otobüs geliyor, biletçinin numarası 9. Adam bunda kesin bir iş var deyip hemen bütün parasını 9 numaralı ata yatırıyor, 9 numaralı at dokuzuncu geliyor.
   <br>
    <br>
     Mesut Yılmaz’ın ANAP’ta ilk taktim edildiği zaman. Erkal Zenger, “Karşınızda gerçekten çok dürüst ve çok kaliteli bir politikacı: Mesut Yılmaaz” diye bağırınca, o sırada bir Laz, “Haçen kalitelu değuldur, Rizelidur kendisu” demiş. Meğerse gerçekten Karadeniz’de Kalite diye bir yer varmış.
     <br>
      <br>
       Okuduğunuz iki fıkra ve bir yaşanmış olayı, kendi orijinal üsluplarıyla onlar anlattı. Yüzlerine bakınca bile latifedâr birer adam hissi uyandıran iki profesör. Profesör doktorlar Oğuz Lav ve Tarık Altınok. Lav Cerrahpaşa Tıp Fakültesi Dermatoloji’den emekli. Lav’ın öğrencisi Altınok’sa aynı fakültenin Jinekoloji kliniğinde. Bu iki isim, Hoca Nasreddin, Bal Mahmut, Orhan Boran, Aydın Boysan, Tarık Minkari neslinin/misyonunun muhtemelen son temsilcileri. Fıkra ve yaşanmış hikaye anlatımının üstadları denebilir.
       <br>
        <br>
         Aslında başka bir gayeyle gitmiştik Altınok’un yanına. Fakat her bahsin sonuna, yanına, ortasına, ucuna mutlaka ya bir fıkra, ya da bir yaşanmış hikaye yakıştırıp anlatınca dikkatimizi çekti. Mesela şu: “Tilki bir gün ormanda gidiyormuş. Yine aç ve bitkin. Bir de bakmış ki ölmüş bir geyik. Sevinmiş. Fakat avcıların geyiği bir tuzak olarak oraya koyduklarını anlayıp hemen geri çekilmiş. Uzaktan tilkiyi izleyen aslan, “Ne oldu, neden yemedin?” deyince, tilkinin cevabı, “Bugün orucum abi” olmuş. Tabii aslan hemen fırlayıp geyiğe bir diş geçirince tuzak bomba patlamış; geyik paramparça, aslan yaralı, bir tarafa düşmüş. Tilki gelip geyikten bir parça koparıp yemeğe başlayınca, aslan, “Ulan hani sen oruçtun?” Tilki hiç istifini bozmadan cevap vermiş: “Abi duymadın mı, biraz önce top atıldı ya”.
         <br/>
         <br/>
         Altınok, “Fıkrada benim asıl üstadım Oğuz Hoca’dır” deyince, birlikte kalkıp Lav’ın Boğaz’a nazır evine gittik. Belirtmeye gerek var mı; bizi fıkralar karşıladı, fıkralar uğurladı... Temel eli yüzü çizik, üstü başı yırtık, toz toprak içinde kahvehaneye girmiş. Çok da üzgün. Arkadaşları, “Haçan niye üzgünsun da?” demişler. Temel, “Kaynanamı gömdüm de, ordan celeyrum” demiş. Arkadaşları, “Vah vah, başın soğulsun. Ama üstün başın niye yırtık?” diye sorunca Temel cevaplamış: “Gömerken biraz mukavemet etti de”.
         <br/>
         <br/>
         Lav ve Altınok sık sık toplantılara, sohbetlere çağırılıp, anlatmaları isteniyor. En son davet edildikleri yer, Karikatürcüler Derneği; orada Boysan ve Minkari ile birlikte fıkra, hikaye anlatmışlar. Aslında hocaların yaptığına geleneksel stand—up denebilir.
         <br/>
         <br/>
         Fıkranın felsefesi
         <br/>
         <br/>
         Hemen belirtelim, hocaların fıkracılığı öyle kuru kuruya ve olur olmaz yerde anlatmak şeklinde değil. Bunun için zaman, zemin, ortamdaki kişiler, orada bulunuş sebebi, genel hava gibi birçok faktör/şart var.  Hocalar artık fıkranın felsefesini yapacak duruma gelmişler. Lav, çevre ve imaj oluşturmada fıkranın birinci derecede önemli olduğunu anlatıyor; bu özelliğinin de yardımıyla Yaşar Kemal’den Barış Manço’ya, Abidin Dino’dan İlhan Selçuk’a kadar geniş bir arkadaş/dost yelpazesine sahip olmuş.
         <br/>
         <br/>
         Fıkraya dair Altınok’un anlattıkları daha çok bilimsel boyutta. Kahkaha atınca salgılanan hormonun ağrı kesici özelliğini ilk, Altınok’tan işitiyoruz: “Beynimiz gülme sırasında endorfin denen bir madde üretiyor. Bu, endojen morfin demektir. Yani, vücutta yapılan morfin. Morfin en kuvvetli ağrı kesicidir. Artı, vücudun bağışıklık sisteminde çok önemli rol oynar. Dolayısıyla insanlar kahkaha attığı zaman bağışıklık sistemini de güçlendirmiş olur.”
         <br/>
         <br/>
         Fıkra ağrıları dindiriyor!
         <br/>
         <br/>
         Altınok’a kaç fıkra bildiğini sorduğumuzda, “Binlerce” cevabını alıyoruz. Aynı soruyu Lav’a soramıyoruz. Çünkü hoca önce davranıp, “Bana kaç fıkra bildiğimi sormak ayıptır” deyiveriyor. “Geçen gün fıkra listem kayboldu. Nüfus kağıdımı kaybetmiş gibi oldum” diyor Altınok. Hocanın “fıkra listem” dediği, binlerce fıkrayı her an akılda tutmak zor olduğu için, rumuz, şifre, bir—iki kelime gibi sembollerden oluşmuş bir nevi hatırlatma kağıdı. Altınok epey bir zaman harcayıp tekrar o “hatırlatma kağıdını” yazacak.
         <br/>
         <br/>
         Nobel adayı Yaşar Kemal ve siyasetçi
         <br/>
         <br/>
         Görüşme boyunca hocalar birçok fıkra ve anı—fıkra anlattı. Yaşar Kemal, Oğuz Hoca’nın ahbabı. Lav, "Uzun seneler sonra bir sınıf arkadaşımla karşılaştım. 'Naaber yaa' dedim, 'Sorma Oğuzcuğum, toruna torbaya karıştık' deyince, ben de 'Şükret, ya toprağa karışsaydın' dedim" şeklinde kendi fıkrasını anlattıktan sonra, ünlü romancıdan bir ibretlik hatıra aktarıyor: “Yaşar’ın başından geçmiş bir olay. Adam Karadenizli ve dışarıdan ilkokul diploması almış, fırıncı, cahil biri. Etkin bir partiden aday. Seçimler de yakın. Bir toplantıda buna Yaşar Kemal’i tanıştırıyorlar, ‘İşte bu bey, meşhur yazarımız’ diyorlar, siyasetçi, ‘Tanumaayrum’ diyor. Oradakiler, ‘Hani, İnce Memed var ya işte onu yazan..’ diyecek oluyor, adam, ‘İnce Memed’i de tanumaayrum, aha puni da’ diyor. İnsanlar sabırla, ‘Yaa hani Nobel adayımız var ya, işte o’ deyince adam ‘aday’ kelimesini duyar duymaz, ‘Yaa memnun oldum, Nobel hangi vilayetin kazasidur da’ diyor”.  Oğuz Hoca Kutuplar ve Kanada dışında dünyanın hemen bütün ülkelerine gitmiş. O kültürlere ait birçok fıkra toplamış. Altınok, hocasını, “Oğuz Lav’ın Beğendikleri” adlı bir fıkra kitabı hazırlamak için ikna etmeye çalışıyor. O ise, “Önemli olan taşı gediğine koyan bir fıkracı olmak” deyip, kitap fikrine direnmeye devam ediyor.
         <br/>
         <br/>
         “Benim partime nasıl oy verirsin, kapıcı?”
         <br/>
         <br/>
         Gerçek hayatta fıkra gibi olaylar hemen dikkatlerini çekiyor; bunları da hemen dağarcıklarına yazıp anlatıyorlar. Lav, birini anlatıyor: “Bir sanayici tanıdığım var. Kapıcısına sormuş, ‘Hangi partiye oy verdin?’ diye. Kapıcı, ‘Filanca partiye’ deyince, bizim işadamı kapıcıya bir güzel küfredip, ‘Sen kim oluyorsun, kaç paralık adamsın ki benim oy verdiğim partiye oy veresin’ demiş. Bu gibi adamlar oldukça Türkiye’de mizahçılara bol bol malzeme çıkar. Bu arada siyasetçiler fıkranın gücünü bilmiyor ve kullanamıyor, Demirel dışında.”
         <br/>
         <br/>
         Ağlayalım mı, gülelim mi?
         <br/>
         <br/>
         Konu fıkra ve “gülmek” olunca, ister istemez akla ekonomik sıkıntı ve “ağlayan” insanlar, kitleler geliyor. Hocalara, bu dramatik ve karamsar ortamda bile bir “misyon” yüklemek için belki, “Şu geçim sıkıntısı içinde bile insanlara fıkralar, hikayeler anlatıp, bir nebze olsun dertlerini unutturmayı, güldürmeyi başarıyorsunuz ya, büyük adamsınız, devlet sizin kadr—ü kıymetinizi bilmeli, toplumsal patlamayı filan da önlüyorsunuz” gibilerinden iltifat edecek olduk, Lav hocadan kızgın lavlar gibi bir cevap aldık: “Aç insan fıkraya güler mi a evladım? Çocuğuna önlük, evine ekmek alamayacak durumdaki insan fıkraya güler mi? Anlattığımız fıkralara gülecek insan bulmakta zorlanacağız bu gidişle. Sıkıntılar içinde yüzen insanları bari bir nebze olsun güldürelim diye fıkra anlatmak da mümkün ama bu durumda fıkra anlatmak değil, hepsini gıdıklamamız lâzım güldürmek için. Fıkraların toplumun neşelenmesine, hatta toplumsal barışa etkisi olur ama bu, ekonomik koşulları yüksek ülkelerde olur.”
         <br/>
         <br/>
         Tarık Hoca’nın bilimsel anekdotlarından öğreniyoruz ki, yüzde gülmek için 12 tane, somurtmak içinse 60 tane kasın kasılması gerekiyormuş. Vaziyete bakılırsa, somurtmak daha zor. Bizim ülkemizde genellikle “zor” olanı tercih ediliyor. Zaten medya da bu zorluğa açıktan çanak tutup yolsuzluk, hortumlama, mafya, terör.. ne kadar netameli konu varsa ısrarla bulup çıkarıyor, insanları somurtturuyor. Gülmeye, neşeye olan ihtiyaç giderek artıyor galiba.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 144 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1980), [web.archive.org (arşiv bağlantısı)](http://web.archive.org/web/20050302045648/http://www.aksiyon.com.tr:80/yazdir.php?id=1980)
