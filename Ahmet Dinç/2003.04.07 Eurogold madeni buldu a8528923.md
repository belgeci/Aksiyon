# Eurogold "madeni" buldu

*Ahmet Dinç 2003.04.07*

<div class="pNewsDetailMainContent ctx_content" itemprop="articleBody">
 Amerika Ortadoğu tarihini, coğrafyasını ve siyasasını yeniden dizayn etmeye Irak'la başladı; bu şüphesiz çok önemli tarihî bir hadise. Dikkatler de ister istemez buraya sabitlenmiş durumda. Algılama vasıtalarımız, Saddam ve Bush'la perdelendiği için, geleceğimiz adına çok önemli başka olayları kapsama alanına almakta zorlanıyor. Şu sıralarda yeniden hazırlanan ve kabul edilme aşamasında bulunan Maden Kanunu'nun bazı maddelerinde yapılacak değişiklikler ve Madencilik Atık Yönetmeliği bunlardan biri, belki birincisi. Türkiye'nin bugüne kadar madencilik atıklarına ilişkin özel bir yönetmeliği yoktu. Madencilik atıkları, 'Tehlikeli Atıkların Kontrolü Yönetmeliği' gibi bazılarının konuyla doğrudan, bazılarının ise dolaylı ilgisi bulunan düzenlemelere tabi idi.
 <br/>
 <br/>
 Çevre Mühendisleri Odası Genel Sekreteri Tezcan Abay, yürürlükteki Tehlikeli Atıkların Kontrolü Yönetmeliği'nin maden atıklarını da kapsadığını söylüyor ama DSPMHPANAP koalisyonunun son aylarında, Madencilik Atık Yönetmeliği hazırlanması gündeme geldi. Böylece madencilik faaliyetleriyle ilgili bütün atıkların durumu disiplin altına alınacaktı. Yönetmeliğin Çevre Bakanlığı tarafından hazırlanması gerekiyordu. Ön çalışma aşamasında konuyla ilgili odalardan, firmalardan ve diğer kuruluşlardan bilgi/öneri alınması da gayet doğaldı. Fakat konuyla direkt ilgili Çevre, Jeoloji, Maden, Metalürji, Kimya Mühendisleri gibi odalardan görüş alınmadığı gibi, Jeoloji Mühendisleri Odası Genel Sekreteri İsmet Cengiz, "Bu konudan haberimiz bile olmadı" diyor.
 <br/>
 <br/>
 Bergama'da altın çıkarırken siyanürle çevreyi zehirlediği iddiasıyla ülke gündemine oturan Eurogold firması (şimdiki adıyla Newmont), görüş bildirme işini "biraz" daha ileri götürerek yönetmeliği bizzat kendisi yazdığı iddia ediliyor.
 <br/>
 <br/>
 Çevre Bakanlığı'ndan ilgililerin bildirdiğine göre, yönetmelik hazırlama işi bizzat Eurogold firmasınca bakanlığa önerilmiş. Eurogold Madencilik'in Türkiye Genel Müdürü Sabri Karahan da, firmanın John Nitschke adlı üst düzey yöneticisine gönderdiği mektupta, yönetmeliği ekibiyle birlikte hazırlayıp Çevre Bakanlığı'na sunduklarını anlatıyor.
 <br/>
 <br/>
 "Hazırladık ve bakanlığa sunduk"
 <br/>
 <br/>
 22 Şubat 2003'te gönderilen mektupta Karahan şöyle diyor: "Müsteşar yardımcısı ve izin işlerini ikmal eden dairenin başkanı ile sağladığım irtibat aşağıdaki hususları teyit etmiştir: Tehlikeli Atık Yönetmeliği madencilik atıklarına aslında uygulanamaz. Yönetmelik daha çok zehirleyici endüstriyel ve ev atıkları için atık stoklama alanlarıyla ilgilidir. Atıfta bulunacak başka bir şey bulunmadığı için, izin işlerini ikmal eden yetkililer, madencilikle ilgili konuları da buna dahil etmeyi kolay bir yöntem olarak uygulamaktadırlar. Endüstri ve bakanlık konudan tam olarak haberdardırlar. Devletin madencilik kuruluşları ve Türk özel sektörü mevcut hali kabullenmiş görünüyorlar. Ancak aleyhimize açılan birçok davadan dolayı sistemi hiçbir zaman bypass edemeyeceğiz. Sorunun üstesinden gelmek için biz büro olarak (danışmanlarımızdan bir tanesi ve bizden müteşekkil), bakanlıkla işbirliği içerisinde Madencilik Atık Yönetmeliği hazırladık ve altı ay kadar önce Çevre Bakanlığı'na teslim ettik. Dönemin özel koşullarından dolayı yasalaşmadı. Yakın bir tarihte bakanlık, AB Maden Atık Yönetmeliği taslağını göz önünde bulundurmak suretiyle taslağı revize etmemizi istedi. Eldorado'nun bir iştirakı olan TUPRAG ile birlikte taslağı tadil ettik ve bir hafta önce bakanlığa teslim ettik. Dün çevre bakanlığı ile yaptığımız değerlendirmelerden sonra, herhangi ciddi bir izin verme süreci için mümkün olan en kısa süre içinde Maden Atık Yönetmeliği'nin yürürlüğe konmasının doğru olacağı konusunda mutabık kalındı. Bürokratların, süreci hızlandırmak üzere talimatlandırılmaları için Endüstri olarak siyasetin saflarında bulunanlar üzerinde baskı kurmamız tavsiye edildi. Eğer her şey yolunda giderse üç ay içinde yönetmeliğe sahip oluruz. Özet olarak, sorunlar var ama hiçbir şey üstesinden gelinmez değildir. Selamlar. Sabri".
 <br/>
 <br/>
 Mektubun bu bölümünden anlaşılan şu: Eurogold, Fevzi Aytekin'in çevre bakanı olduğu dönemde bakanlık yetkilileriyle, madencilik atıklarına tam olarak uygulanacak bir yönetmeliğin bulunmadığı ve bir Madencilik Atık Yönetmeliği hazırlanması gerektiği üzerinde mutabakata varıyorlar. Şirket, yönetmeliği hazırlayıp, 2002 yaz sonu civarında bakanlığa sunuyor. Fakat araya 3 Kasım seçimi girince yasalaşması AKP hükümeti dönemine kalıyor. Firma İmdat Sütlüoğlu'nun çevre bakanı olmasıyla birlikte, taslağı yeni bakanlığa da sunuyor. Bakanlık, taslağın AB standartlarına uygun hale getirilmesini istiyor. Eurogold, yeniden düzenleme işlemini, Türkiye'de bor, trona, altın, gümüş gibi madenler arayan yabancı TUPRAG ile birlikte yapıp, 15 Şubat 2003'te tekrar bakanlığa veriyor.
 <br/>
 <br/>
 Mevcut hukuki kurallara göre bir bakanlık, kendi yönetmeliğini ilgili genel müdürlüğün de iştirakiyle bizzat kendisi hazırlıyor. Eurogold, Bergama'daki tartışmaların ardından, şimdi de 'bakanlık adına yönetmelik hazırlayan firma' olarak tarihe geçecek gibi. Yönetmeliğin bu şekilde hazırlanması, Türkiye'deki idari işlemlerin nasıl gerçekleştirildiğine ilişkin bir ibret tablosu sunuyor.
 <br/>
 <br/>
 Uzmanlar ne diyor?
 <br/>
 <br/>
 Eurogold(Normandy) ve TUPRAG'ın, yönetmeliği kendi menfaatleri doğrultusunda hazırlayıp hazırlamadığını, işin tekniğini iyi bilen uzmanlara sorduk. Jeoloji Mühendisleri Odası Genel sekreteri İsmet Cengiz, Metalurji Mühendisleri Odası'ndan Kaya Özeren, Çevre Mühendisleri Odası Genel Sekreteri Tezcan Abay ve aynı odadan Erdoğan Karaca, yönetmelik taslağını değerlendirdiler.
 <br/>
 <br/>
 İsmet Cengiz, Madencilik Atık Yönetmeliği'nin yerini tutabilecek başka yönetmeliklerin bulunduğunu ifade ederek, "Tehlikeli Atıkların Kontrolü Yönetmeliği, altın, gümüş gibi maden atıklarını da kapsıyor. Yeni taslak, bir firmanın özel bir sorununun giderilmesine yönelik hazırlanmış. Gerek Karahan'ın mektubunda, gerekse taslakta maden atıklarının tehlikeli olmadığı imajı oluşturulmaya çalışılıyor" diyor.
 <br/>
 <br/>
 Özeren ise 37. maddedeki geçici 1. maddeyle ilgili, "Bu madde ve diğer maddeler, altıncıların önündeki hukuki engelleri kaldırmaya yönelik.  Altın üretimi yapan şirketler, uymak istedikleri çerçeveyi yönetmelik haline getirmiş. Hukuku çiğneyen yabancı bir şirkete yönetmelik hazırlatılması ayrı bir skandal. Gerekçeler kısmında, AB ülkelerinde madencilik olmadığı için ABD, Kanada, Avustralya mevzuatlarından yararlanıldığı belirtiliyor. Bu nedenle bazı sınır değerleri Nevada, Colorado ve Arizona gibi yerler esas alınarak belirtilmiş. Bu eyaletler genellikle çöl ve insan yerleşimi daha az. Aynı değerlerin bize uygulanması insana ve çevreye çok zarar verir" ifadelerini kullanıyor.
 <br/>
 <br/>
 Yeni taslağın bütünüyle kötü ve menfaate dayalı olarak değerlendirilmemesi gerektiğini de vurgulayan Tezcan Abay, "Taslağa göre maden atıklarının tehlikeli atık olarak değerlendirilemeyeceği iddiasından hareketle, bu atıkların kontrolü, Tehlikeli Atıkların Kontrolü Yönetmeliği'nin öngördüğüne nazaran maliyetleri azaltıcı hükümler içeriyor. Bu da atıkların insan ve çevre sağlığı üzerindeki etki riskini artırır. Türkiye'deki en büyük sorun, düzenlemeler ne olursa olsun bunlara uyulup uyulmadığının denetlenmesidir. Mektuba yansıyan ilişkiler göz önüne alındığında firmanın yeni yönetmeliği tam olarak uygulayacağı şüpheli. Çünkü uygulatacak kurum, firmaya yönetmelik hazırlatan Çevre Bakanlığı'nın kendisi" diyor.
 <br/>
 <br/>
 Bu noktada bir hatırlatmada bulunalım. Geçtiğimiz günlerde İTÜ Metalürji ve Malzeme Mühendisliği Bölümü öğretim üyesi Prof. Dr. İsmail Duman, Eurogold'un, atık suyundaki zehirli madde konsantrasyonuna ilişkin olarak, resmi kurumlara yalan beyanda bulunduğunu belgeledi. Duman'da bulunan belgelere göre firma, kendi analiz sonuçlarında kirletici konsantrasyonu, resmi kurumlara taahhüt ettiği oranın üstüne çıktığı zaman sahte belgeler düzenleyerek kirletici oranını sınırın altındaymış gibi göstermekteymiş.
 <br/>
 <br/>
 Karaca ise, kontrollerde kimin analizinin esas alınacağının belirsiz olduğunu vurgulayıp "Madde 7 öyle düzenlenmiş ki, teknik raporun kim tarafından hazırlanacağı, kim tarafından değerlendirileceği belli değil. Bu durumda bizzat şirketin verileri mi esas alınacak? Bu nasıl denetlenecek? Madde 28'de, 'bilgiler ve belgeler başka amaçlar için kullanılamaz' hükmünün ne anlama geldiği şüphe uyandırıyor" diyor.
 <br/>
 <br/>
 "Menfaate dayalı bir yönetmelik"
 <br/>
 <br/>
 Maden Kanunu'nun hazırlandığı komisyonun üyesi CHP Adana Milletvekili Tacidar Seyhan konuyla ilgili olarak şunları söylüyor: "Hazırladığımız kanun, yönetmeliğe o kadar fazla atıfta bulunuyor ki eğer yönetmelik düzenlenirken, uygulanacak tasarruf iyi niyetli olmazsa, hem Maden Kanunu 'Maden Yağma Kanunu' haline dönüşür, hem de çevre sorunları artarak sürer. Yönetmeliği, o alanda faaliyet gösteren firmaların hazırlaması tam bir skandaldır. Biz komisyon olarak, yönetmelik tarafından delinemeyecek ciddi bir kanun tasarısının Meclis'in önüne getirilmesine çalışıyoruz. Bu dışarıda yazıldığı söylenen Madencilik Atık Yönetmeliği taslağı, altın çıkaranları rahatlatan, tek mesleki menfaate dayalı bir yönetmeliktir. Komisyondaki bütün arkadaşlarımız iyi niyetli ama Türkiye'de iş yapan yabancı ve bazı yerli firmaların iyi niyetli bir arama ve çıkarma faaliyeti içinde olduğunu sanmıyorum".
 <br/>
 <br/>
 Eurogold: Hiçbir şey demiyoruz
 <br/>
 <br/>
 Konuyla ilgili olarak Eurogold Temsilcisi Sabri Karahan'ı birkaç kez aramamıza rağmen, herhangi bir açıklama yapmadı. Sadece, basınla ilişkilerden sorumlu üst düzey yöneticilerden Vedat Oygür, ısrarlı sorularımız karşısında, "Bu işin açıklaması olmaz ki. Yönetmelikler her yerde yapılıyor. Bizden de görüş alınmış olabilir. Bu da gayet normaldir. Bu konuyla ilgili hiçbir şey demiyoruz. İddianın açıklaması olmaz" demekle yetiniyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/eurogold-madeni-buldu_509311), [web.archive.org (arşiv bağlantısı)](http://web.archive.org/web/20151031013257/http://www.aksiyon.com.tr:80/dosyalar/eurogold-madeni-buldu_509311)
