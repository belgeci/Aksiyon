# Afyon’da deprem!

*Ahmet Dinç 2002.02.09*

<div>
 <p class="spot">
  Herkes İstanbul'da beklerken, deprem Afyonu vurdu. 6 şiddetindeki deprem bile can aldı.
 </p>
 <p class="metin">
 </p>
 <img border="0" src="/web/20020226014739im_/http://www.aksiyon.com.tr/2002/375/resimler/afyon.jpg"/>
 <p class="metin">
  Deprem coğrafyası Türkiye'de sakin birkaç ay geçirmek mümkün olmuyor. Merkez üssü Afyon'un Sultandağı ilçesi olan depremin şiddeti Kandilli Rasathanesi'nce 6.0, Amerika tarafından 6.2 olarak ölçüldü. Depremde 43 kişi öldü. Kızılay ve AKUT, Afyon ve ilçelerinde depremzedelerin yardımına hemen koştu.
 </p>
 <p class="metin">
  Başta Afyon olmak üzere ilçelerinde binaların camları kırıldı, birçok binada da çatlaklar oluştu. Afyon'da 112 Acil Servis binası çöktü. Deprem, aralarında Burdur, Isparta, Ankara, Konya, Eskişehir, Kocaeli ve Sakarya'nın da yer aldığı çok sayıda ilde de hissedildi. Sultandağı'nda 15, Çay'da 24, Bolvadin Sincanlı'da 1'er, Çobanlar'da 2  kişi hayatını kaybetti. Bir kişi de kalp krizinden öldü. Çay'da sanayi sitesi çöktü; tatil günü olması sitede can kaybını önledi. Bölgede depremden etkilenen 340 konut, 246 işyeri ve 36 adet resmi kurum binası olmak üzere toplam 622 yapı arasında, 71 binada ağır hasar ve yıkılma belirlendi.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Encarta adlı mültimedya ansiklopedisinde Diyarbakır, Batman ve Adıyaman'ı "Kürdistan" diye gösteren Microsoft, yanlışını düzeltti ve özür diledi.
 </p>
 <p class="metin">
  Devlet Bakanı Yılmaz Karakoyunlu, Türk Silahlı Kuvvetleri'nin radyo ve televizyon kurması için yasa taslağı hazırladı. Ordu'nun yayın organları kriz dönemlerinde vatandaşı bilinçlendirecek, bilgilendirecek.
 </p>
 <p class="metin">
  Solda yeni oluşum için İzmir'de biraraya gelen Murat Karayalçın, Zekeriya Temizel, Ercan Karakaş, Ziya Halis, Yiğit Gülöksüz, İlhan Tekeli, Fikri Sağlar gibi isimler anlaşamadan, dahası kavga ederek ayrıldı.
 </p>
 <p class="metin">
  Geçtiğimiz günlerde deprem yaşayan Afyon'un Yapı Denetim Yönetmeliği kapsamından çıkarıldığı ortaya çıktı.
 </p>
 <p class="metin">
  Beyin kanaması sonucu komaya giren, ünlü deprem uzmanımız Prof. Aykut Barka hayatını kaybetti.
 </p>
 <p class="metin">
  Tefekkür hayatımızın büyük ismi Hekimoğlu İsmail, sabah namazı kılmak için gittiği İstanbul Eyüp Sultan Camii'nde beyin kanaması geçirdi. Hekimoğlu'nun koma hali sürüyor.
 </p>
 <p class="metin">
  NASA, uzay turizminin şartlarını belirledi: Zengin de olsa kişi yalancı, dolandırıcı, uyuşturucu ve alkol bağımlısı ise ve İngilizce bilmiyorsa uzaya gidemeyecek.
 </p>
 <p class="metin">
  Suudi Arabistan eski haberalma teşkilatı başkanı Prens Türki el Faysal, ülkesinin, Irak lideri Saddam'ın ihtilalle devrilmesi konusunda ABD ile birlikte çalışacağını açıkladı.
 </p>
 <p class="metin">
  Peygamber sevgisi sebebiyle Medine'ye yerleşen Ali Ulvi Kurucu Hoca 81 yaşında vefat etti. Doktoru; "Son nefesini vermeden önce bilinci açıldı ve bütün Müslümanlara dua etti" dedi.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —Küreselleşme karşıtları haklı (Bill Gates—ABD'li dünyanın en zengin adamı).
 </p>
 <p class="metin">
  —Artık krizi aştık (Kemal Derviş—Devlet Bakanı).
 </p>
 <p class="metin">
  —60 ihtilalinden sonra kurulan strateji ekibindeydim. Demirel'i biz keşfettik (Em. Tümgeneral Mahmut Boğuşlu).
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Zekeriya Beyaz (Prof., Dekan): Hac ve kurban konularında dinî hükümleri, bilgisini ve vicdanını değil sanki başka sesleri dikkate alarak konuştuğu için.
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Ahmet Mete Işıkara (Kandilli Rasathanesi Müdürü): Büyük bir açıksözlülükle, depremin yaklaştığını ve önlem alınması gerektiğini hergün halka ve devlete haykırdığı için.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —Bakanken yaptığım 13 yolsuzluk operasyonuna ait dosyalar tehlike altında; yakacaklarını duydum ama yurtseverler direniyor (Sadettin Tantan—İçişleri eski Bakanı).
 </p>
 <p class="metin">
  —Dosyalar yok olmaz, birer örneği Tantan'da var. Dosyaları yakmak isteyenler yolsuzlukların ortaya çıkmasını istemeyenlerdir (Meral Akşener—İçişleri eski Bakanı).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  3.524.503: Dünyanın değişik ülkelerinde yaşayan Türk vatandaşlarının toplam sayısı.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  'Atlatma' dergicilik
 </p>
 <p class="metin">
  Habercilik, bir sanat. Zor bir sanat. Fakat dergi haberciliği hem sanatın inceliklerinin arttığı, hem de meslekteki en büyük rakip olan zamana karşı doğal bir dezavantajın bulunduğu bir alan; habercilik sanatının belki en zor icra edilen versiyonu. Bu mesleğin büyüklerinin, "Dergi haberciliğinde olgunlaşmış, kendini ispatlamış bir muhabir rahatlıkla yazar olur" demesi, bu alanın öneminin yanında, zorluğunu da anlatıyor.
 </p>
 <p class="metin">
  Elinizde tuttuğunuz derginin gün gelip Türkiye'nin en çok satan ve en çok okunan, en etkili "haber dergisi" haline geleceğini düşünenler, galiba inanmış Aksiyon çalışanları ve bir miktar Aksiyonkolik okuyucu ile sınırlıydı. Basında ve kamuoyunda etkili isimlerin nezdinde bugün Aksiyon, "parlak" imaja sahip nadir mevkuteden biri.
 </p>
 <p class="metin">
  Son dönemde Aksiyon'un 'atlattığı' veya ilk kez bizim yazdığımız haber sayısı o kadar artmaya başladı ki... PKK'nın Kürtçe eğitim için dilekçe kampanyası, satanizm, FRP, Irak'ın paylaşımı ve buna ilişkin detaylar, Saddam'ın bir ihtilalle yıkılacağı, Afganistan'a Türkiye modeli düşünüldüğü, ABD'nin Orta Asya'da üs çalışmaları... Sadece birkaç tanesini zikrettiğimiz bu konular haber olarak ilk Aksiyon'da çıktı. Bu konular daha sonra Türk basınında işlenmeye başlandı. Dergicilikte, yayınlarla gündem oluşturmak çok zor olanı başarmaktır.
 </p>
 <p class="metin">
  Burada en dikkat çekici husus, haftalık dergiciliğin günceli yakalama konusunda çok büyük dezavantaj taşıdığı gerçeğidir. Fakat Aksiyon, gündemi yakalama bir yana, son birkaç ay içinde birçok haber atlattı.  Aksiyon'un önce Karakutu'da duyurduğu, ardından kapak dosyası yaptığı Amerika'nın Orta Asya'ya yerleşmesi çalışmaları, bizden üç hafta sonra, dünyanın en etkili gazetelerinden New York Times'ta işlenmeye başlandı.
 </p>
 <p class="metin">
  Aksiyon kalitesi ve içeriğiyle Türk dergiciliğinde adeta bir ekol oldu. Pek yakında yeni bir Aksiyon'la karşınızdayız.
 </p>
 <p class="metin">
  Daha çok haber atlatacağız.
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Süryanileri
 </p>
 <p class="metin">
  Ermeniler kışkırtıyor"
 </p>
 <p class="metin">
  Lozan Anlaşması'nda azınlık sayılmayan Süryaniler'in yeni Vakıflar Kanun Tasarısı ile 'azınlık' konumuna gelmeleri sözkonusu. Konuyu Süryaniler konusunda otorite olan azınlıklar uzmanı Prof. Dr. Mehmet Çelik'e sorduk:
 </p>
 <p class="metin">
  —Süryaniler'in Lozan'daki durumu neydi?
 </p>
 <p class="metin">
  Lozan'da azınlıklar için, Türkiye'nin isteği üzerine etnik değil dini kriter kullanıldı. Lord Kurzon, konuyu gündeme getirdiğinde, İnönü ve Rıza Nur, Kürt unsuru nedeniyle azınlıkların dini kritere göre belirlenmesini istedi. Ancak Lozan Antlaşması'nda azınlık statüsü kazanmalarına rağmen Süryaniler, gerek Selçuklu gerekse Osmanlı döneminde devletle iyi ilişkilerinden dolayı bu statüye girmek istemedi.
 </p>
 <p class="metin">
  —Şimdi niçin azınlık olmak istiyorlar?
 </p>
 <p class="metin">
  Çünkü bunun sıkıntısını yaşadılar. Diğer azınlıklar gibi okul açamadılar. Dini eğitimlerini manastırda veriyorlardı. 1980 ihtilalinden 2 yıl sonra, basında Süryaniler hakkında bir kampanya başlatıldı. Cemaatin Hıristiyanî irtica içerisinde olduğu iddia edildi. Bu nedenle manastırlarda dini eğitim bitti. Ben de Süryanice öğrenmek için 5 yıl onlarla kaldım.
 </p>
 <p class="metin">
  —Yeni tasarıyı nasıl değerlendiriyorsunuz?
 </p>
 <p class="metin">
  Lozan Antlaşması'nda azınlıkların mülk edinme hakkı bulunmuyordu. Gerçi bu hükümetlerin göz yummasıyla azınlıkların kurduğu vakıflar bu yasağı deldi. Sonunda bu baskıya dayanamayan hükümet hazırlanan bu yasayla vakıflara mülk edinme yolunu açıyor. Örneğin yasa bu haliyle geçerse binasından başka mülkü olmayan Fener Rum Patrikhanesi vakıflar aracılığıyla mülk edinebilecek. Bu, 1500 yıldır Ekümenlik davasından vazgeçmeyen Fener Rum Patrikhanesi'nin elini güçlendirir.
 </p>
 <p class="metin">
  —Ermeni diyasporasının Süryanileri soykırım konusunda kışkırtığı iddiaları var.
 </p>
 <p class="metin">
  Avrupa ve ABD'deki Ermeniler, Süryanileri soykırım konusunda kışkırtıyorlar. Hatta bazı Süryanilerin kendilerinin de soykırıma uğradığını iddia ettiği biliniyor. İleride bu konu  Ermenilerin de desteğiyle Türkiye'nin gündemine gelecek. Ermenilerin özellikle Süryanileri kışkırtmaya çalışmasının nedeni her iki topluluğun mezhepsel açıdan önemli olmasıdır.                                           (Murat Uçar)
 </p>
 <br/>
 <center>
  <a class="anaorta" href="http://web.archive.org/web/20020226014739/mailto:a.dinc.aksiyon.com.tr">
   a.dinc.aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/375/karakutu/1.htm), [web.archive.org (arşiv bağlantısı)](http://web.archive.org/web/20020226014739/http://www.aksiyon.com.tr:80/2002/375/karakutu/1.htm)
