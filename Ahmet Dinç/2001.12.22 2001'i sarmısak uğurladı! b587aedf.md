# 2001’i sarmısak uğurladı!

*Ahmet Dinç 2001.12.22*

<div>
 <p class="spot">
  2001 yılı içinde gümrük kapılarında neler ele geçirilmedi ki! En ilginç
 </p>
 <p class="spot">
  kaçak mal kuşkusuz sarmısaktı.
 </p>
 <p class="metin">
 </p>
 <img border="0" src="/web/20020212010435im_/http://www.aksiyon.com.tr/2001/368/resimler/2001.jpg"/>
 <p class="metin">
  Bir yılı uğurladığımız şu günlerde her bir kişi ve kurum kendi muhasebesini yapıyor. Gümrük Müsteşarlığı da, 2001 yılı içinde gümrüklerde ele geçirilen şeylerin bir listesini açıkladı. Akla gelebilecek hemen herşey var. Gümrük Müsteşarı Nevzat Saygılıoğlu, 2001 içinde gümrüklerde 111 trilyon liralık kaçak mal ele geçirildiğini açıkladı. Yakalanan mal miktarında artış olmasının en önemli sebebi, gümrüklerdeki teknoloji yenilenmesi çerçevesinde otomasyona geçilmesi, bunun sonucu olarak da tüm işlemlerin yüzde 90'ının izlenir hale gelmesi.  Yıl içinde gümrüklerde ele geçirilen en çok tutara sahip mallar akaryakıt (45.2 trilyon liralık) ve uyuşturucu (34.9 trilyon liralık). Ayrıca 186 otomobil, 61 de tırın aralarında bulunduğu 17.1 trilyon liralık motorlu araç ele geçirildi. Gümrüklere takılanlar arasında neler yok ki! Bazıları şöyle: 4 gemi, 16 el bombası, 20 ton sarmısak, 197 kilo ketçap, 17 bin 750 kavanoz turşu, yarım ton ceviz içi, 3 bin 666 adet saç kesme makinası, 102 metre kumaş, 2 kilo ciklet, 498 bin adet Captagon hapı, 715 adet battaniye.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Ordu Yardımlaşma Kurumu (OYAK), havayolu şirketi kuracak. Daha önce de THY'ye talip oyan OYAK'ın kuracağı şirket daha çok iç hatlarda taşımacılık yapacak.
 </p>
 <p class="metin">
  ABD Ankara Büyükelçisi Robert Pearson, ülkesinin Türkiye'ye uyguladığı tekstil kotasını bütün kategorilerde 1 Ocak 2002 tarihinden itibaren yüzde 50 indireceğini açıkladı.
 </p>
 <p class="metin">
  Trafik para cezaları artırılıyor. 1 Ocak 2002'den itibaren en düşük para cezası 20 milyon 200 bin, en yüksek ise 1 milyar 258 milyon 600 bin lira olacak.
 </p>
 <p class="metin">
  Türkiye ramazan bayramını, kar ve yağmur yağışı ile fırtına altında geçirdi. Özellikle İzmir ve Antalya bütün bayram boyunca sel suları altındaydı. Her iki kentte üç kişi kayboldu. Manavgat'taki kayıplarla birlikte bu sayı altıya çıktı. Birçok kent ve köy yolu ulaşıma kapandı.
 </p>
 <p class="metin">
  Eski Mısırlılar'ın M.Ö. 2200 yıllarında arpa ve buğday kullanarak gebelik testi yaptıkları ve çocuğun cinsiyetini bildikleri bilimsel olarak ortaya çıkarıldı.
 </p>
 <p class="metin">
  Amerikan gizli haberalma servisi CIA'nın, Ladin'in yemeklerini yapan ve en yakınındaki adamı Mesut'u ajan olarak kullandığı ve ondan yıllarca çok önemli bilgiler aldığı ortaya çıktı.
 </p>
 <p class="metin">
  Afganistan'da Ladin'in sığındığı söylenen Tora Bora bölgesini İttifak güçleri ve ABD tamamen kontrol altına aldı ama Ladin bulunamadı.
 </p>
 <p class="metin">
  AİHM Yargıçlar Komitesi, Refah Partisi'nin kapatılmasını daha önce 3'e karşı 4 oyla onaylayan İnsan Hakları Mahkemesi'nin kararını bozdu. Bu durumda RP'nin eski yöneticileri temyize gidebilecek.
 </p>
 <p class="metin">
  Ekonomik kriz ve "şuurlanma" McDonald's için felaket oldu. Kapanan McDonald's şubesi sayısı 70'i aştı.
 </p>
 <p class="metin">
  ABD Başkanı Bush, ulusal füze savunma sistemi projesinin önündeki en büyük engel olan Anti Balistik Füze Anlaşması'ndan çekileceklerini açıkladı.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —Mehmet Akif'i bu ülkeden gitmek zorunda bırakan zihniyet bugün O'nun yazdığı İstiklal Marşı'nı okuyorsa ben niye Fethullah Gülen'in şiirini okumayayım ki? (Cem Karaca—Sanatçı).
 </p>
 <p class="metin">
  —Ölümümden sonrası için (haberin başlığı) soruluyorsa şöyle atardım: Göklerde iş takibine gitti. (Ertuğrul Özkök—Hürriyet Gazetesi Genel Yayın Yönetmeni).
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Ali Nesin (Aziz Nesin Vakfı Başkanı): Fethullah Gülen'in şiirini okudu diye Cem Karaca'yı vakfın gecesinden kovdurdu, hoşgörüsüzlüğünü gösterdi.
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  İsmail Cem (Dışişleri Bakanı): Amerikalı Bakan'ın bile giremediği Kabil'e ilk giren devlet adamı unvanını alıp, Türk Büyükelçiliği'ni açtı.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —Bugün olsa Bülent Ersoy'a sahne yasağı koymazdım. İzmir Valisi yasaklamış, ben de iyi olur demiştim sadece (Kenan Evren—Eski Cumhurbaşkanı).
 </p>
 <p class="metin">
  —Diktatör ressam bey günah çıkarıyor. İtiraf etmesi de büyük bir erdem ama kaybolan 8 yılımı geri veremez (Bülent Ersoy—Sanatçı).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  2.161.000.000$: 2001 yılında Türkiye'ye giren ve aynı zamanda rekor olan yabancı sermaye miktarı.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  Yılın son kulisleri
 </p>
 <p class="metin">
  Alternatif rivayete göre "milenyum yılı" olan 2001'in son günlerini yaşıyoruz. Zaman hızla ilerliyor. Fakat olaylar da durmuyor. Tabii, olaylara ilişkin kulisler ve iddialar da.
 </p>
 <p class="metin">
  Bu hafta bu köşeye birkaç yazı denemesi yapıp, çeşitli sebeplerden dolayı onları yayınlama imkanı bulamayınca, biz de bir kulis harmanlaması yapalım istedik. İşte 2001'in son flaş kulisleri!
 </p>
 <p class="metin">
  Bugünlerde Amerika'nın politika yapıcı think—tank kuruluşları Türkiye için "hayırlı" şeyler düşünüyor. Buralarda, "Borç, rüşvet çok. Demokrasi çabaları da pek parlak neticeler vermiyor. Türkiye'ye Güney Amerika modeli mi önersek acaba?" deniyormuş. "Güney Amerika modeli"nden neyin kastedildiğini bilen bilir. Üstelik, bu fikrin "içerde" hemen destekçileri oluşmuş durumda. Bazı mühendislik odalarında bu fikrin kamuoyuna nasıl "üslubunca" ve tepki çekmeden açıklanabileceğine dair taktik antrenmanlar yapılıyor.
 </p>
 <p class="metin">
  Ne ilginçtir ki, Türkiye için böyle düşünülürken, birileri Afganistan için "Türkiye modeli"ni düşünüyormuş. Kronik hastalıklarla malul siyasi ve ekonomik yapıları, içinden çıkılmaz bürokrasisi, siyaset—dışı derin kuruluşları, kısaca bilumum manzarası ile Türkiye'ye benzeyen ve her zaman başı ağrıyan, kontrol edilmesi kolay bir Afganistan yani.
 </p>
 <p class="metin">
  Bunu kanuni sakıncasından dolayı kapalı yazmak zorundayız: "Medya"da çok iyi tanınan bir işadamına ait banka, BDDK tarafından el konulmadan önceki son günlerini yaşıyor. El koyma kararı çıkmış ve nihayi imzanın atıldığı makamda bekliyormuş; önemli bir siyasi partinin lideri kararın hemen imzalanması için kulis yaparken diğer bir önemli parti lideri kararın çıkmamasına, en azından gecikmesine çalışıyormuş. Bankanın sahibi de boş durmuyor bu arada. Sahip, iki spekülatörle anlaştı ve bankasının hisselerini  toplattırıyor. Hisseler 2500'ü bulunca tahtadan indirilecekmiş. Bu arada bir siyasi parti liderinin kardeşinin aldığı (kamuoyuna açıklanmadı) önemli bir gazete için, bu bankadan alınan mektup teminat olarak gösterilmiş. Eh, kulağı doğal olarak  delik olan Kardeş, işini iyi biliyor demek ki!
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Hortlaklarla uğraşan, çağdaş değildir"
 </p>
 <p class="metin">
  Fethullah Gülen'in bir şiirini okudu diye Aziz Nesin Vakfı'nın programından kovulan Cem Karaca'ya sorduk:
 </p>
 <p class="metin">
  —Aziz Nesin hayatta olsaydı sizce böyle davranır mıydı?
 </p>
 <p class="metin">
  "Cem Karaca sahneye çıksaydı Aziz Nesin hortlardı" diyen bir düşünceyi fütursuzca dile getirebilen bir zihniyetin hortlaklarla vs. ile uğraşması ne kadar çağdaşlıktır? Ali Nesin gecede sadece kendi politik yandaşlarını görmek istedi. Fethullah Beyefendi ile tanışıp el sıkışmamı hazmedemedi. Adeta, 'benden olmayan bana düşmandır' zihniyetiyle zedelenmiş olduğunu gördüm. Yok olsun uzlaşma, yaşasın kavga mı yani? Yobazın at gözlüğünün rengi ne olursa olsun, sonuçta at gözlüğüdür. 57 yaşındayım, ömrümün şu demiyle içimsediğim için, Fethullah Beyefendi'nin 'Hazan' adlı şiirini okumakta hiçbir beis görmedim. Bu da yayınlandı. Aziz Nesin Vakfı'ndan Ayten Targan çok şiddetli tepkiler aldıklarını ve programa katılmamamızı bildirdi.
 </p>
 <p class="metin">
  —Olaya üçüncü kişi gözüyle baktığınızda nasıl bir manzara görüyorsunuz?
 </p>
 <p class="metin">
  Gecenin düzenlendiği tarihin 22 Aralık, yani benim düğünümden bir gün sonraya denk gelmesi sözkonusuydu. Hiçbir ücret talep etmeden, ben şarkılarımla, eşim de şiirler okuyarak katılacaktık. Balayına çıkmaktansa, çok daha anlamlı bir iş yapacağımız inancıyla, rahmetli Aziz Nesin'in anısına, çorbada bizim de tuzumuz olsun istemiştik.
 </p>
 <p class="metin">
  —Vakfın programından kovulmanızı Çağdaş Yaşamcılar istemiş.
 </p>
 <p class="metin">
  Daha önce de Gazeteciler ve Yazarlar Vakfı'nın ödülünü aldım diye şiddet, dehşet, hatta hakarete varan fakslar çekmişlerdi. Bu tavrı çağdaş kelimesiyle bağdaştırmak kelimenin yüklendiği anlam ve içerikle çelişkilidir.
 </p>
 <p class="metin">
  —Onların tabiriyle Fethullahçı mı oldunuz?
 </p>
 <p class="metin">
  Onların söylediği gibi Fethullahçı değilim. Ancak saygıdeğer Fethullah Beyefendi'yi bir mütefekkir olarak değerlendirdiğim için saygı duymaktayım. Her mütefekkirin ateist olması ya da her ateistin mütefekkir olması gerek diye bir kural yok. Ben cumhuriyetçi, laik, sosyal demokrat bir CHP üyesi ve hümanist bir Bektaşi, sanılanın aksine Yaradan'a inanan bir insanım.
 </p>
 <br/>
 <center>
  <a class="anaorta" href="http://web.archive.org/web/20020212010435/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/368/karakutu/1.htm), [web.archive.org (arşiv bağlantısı)](http://web.archive.org/web/20020212010435/http://www.aksiyon.com.tr:80/2001/368/karakutu/1.htm)
