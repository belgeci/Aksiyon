# Tröstler vıtrıne çikiyor

*Ahmet Dinç 2003.04.14*

<font class="agenda2NewsSpot">
 Irak'ta Saddam rejimi devrildi ve yeni bir dönem başladı. ABD'nin Irak'ta ve bölgede ne yapacağını tahmin etmenin yolu Saddam'lı Irak'ın Batı'nın hangi isteklerine direndiğini tespit etmekten geçiyor.
</font>
<font class="newsDetail">
 ...Ve Bağdat düştü... Acılar ve sevinçler içiçe. Bu bir hitam mı? Bazıları ve bazı şeyler için, evet. Fakat gerek beynelmilel tröstlerin hedefleri, gerek ABD'nin tek kutup olmanın avantajlarını / gereklerini sonuna kadar kullanmak isteyeceği bir döneme geçiş olması, gerekse siyasi haritalarda değişmelere gebe bir atmosferin oluşması, asıl başlangıçların bundan sonra, kısa vadeden itibaren yaşanacak olduğunun işareti.
 <br/>
 <br/>
 Saddam sonrası süreçte Türkiye'nin, Ortadoğu'nun ve dünyanın karşı karşıya kalacağı olguları birkaç başlık altında değerlendirmek gerekiyor. Dünyadaki bilinen/üretilebilir petrol rezervlerinin yüzde 64'ünün bulunduğu Ortadoğu coğrafyası, büyük devletlerin ve global tröstlerin bölge halkını kendi inisiyatifiyle başbaşa bırakmaması katı/acı gerçeğini doğuruyor. Kömür, doğalgaz gibi 21. yüzyılda petrolle birlikte, dünya enerji ihtiyacının yüzde 90'ını karşılama görevi yüklenen diğer iki kaynağın da bölgede yadsınamayacak oranlarda bulunması, Ortadoğu'yu hem devletler, hem de tröstler düzeyinde gerçekleşecek girişimlere, oyunlara açık hale getiriyor. Nisan 2003 sonrasının dünyasını, Ortadoğu'sunu, Türkiye'sini tasavvur ederken, enerji kaynaklarının üstünde oturmak için yapılacak kurgunun esas alınacağını kabul etmemiz gerekiyor. Bunun yanısıra, İsrail gibi, onunla bağlantılı olarak Siyonistler gibi, WASP'lar gibi sadece reelpolitik yapmayan, teolojik birtakım faktörleri dünyadaki ve Ortadoğu'daki gelişmelere ilintileyen anlayışları da hesaba katmak gerekiyor.
 <br/>
 <br/>
 Tröstlerin hesabı
 <br/>
 <br/>
 Enerjinin dünya dengeleri açısından ne kadar önemli olduğunun farkına, ilk, 1970'lerdeki petrol krizi sırasında varıldı. OPEC'in petrol ambargosuna maruz kalan gelişmiş dünya ülkeleri, ellerinin altındaki Dünya Bankası gibi kuruluşlar aracılığıyla petrol ve doğalgaz sektörüne devasa yatırımlar yapmaya, kaynak akıtmaya başladılar. Dünya Bankası her yıl milyarlarca dolar tutarındaki krediyi ne doğrudan halklara, ne de projelere veriyor; aksine bu krediler dün olduğu gibi bugün de Enron, ExxonMobil, Shell gibi çok uluslu enerji devlerine gidiyor. Örneğin Halliburton şirketi, 1,97 milyar dolarlık kredinin büyük bölümünü, Dick Cheney'nin genel müdürlüğü sırasında aldı.
 <br/>
 <br/>
 OPEC'in piyasa etkinliğini kırmak olan gayelerden birisi orta vadede gerçekleşirken, Batı'nın enerji kaynaklarına güvenli erişimini ve başında oturumunu sağlamak olan diğer amaç da, kâh anlaşmalarla kâh tehdit ve savaşlarla gerçekleşme yoluna girdi. Diğer yandan onlar vasıtasıyla yatırım yapılan enerji şirketleri o kadar büyüdüler ki, sınırları aşmakla kalmayıp, devletlerin enerji politikaları başta olmak üzere, hemen bütün inisiyatif sahalarına tesir etmeye başladılar. Enerji ve silah tröstleri sık sık, gerek içinden çıktıkları devleti, gerekse başka devletleri, değişik ülke veya firmaları etkilemeye, hatta tehdit etmeye zorladı. Gerek Irak'ta, gerekse Afganistan gibi ülkelerde tehdit, askeri operasyonlara bile dönüştü.
 <br/>
 <br/>
 Uluslararası tröstlerin yatırım yaparken veya enerji kaynaklarının bulunduğu coğrafyada faaliyet gösterirken, gerek Irak'ı, gerekse yarını analiz etmemize yardımcı olabilecek bazı ölçüleri var: Dünyanın neresinde olursa olsun, enerji kaynaklarını mümkün olan en ucuz maliyetle ele geçirmek.. Gittikleri yerlerde aynı alanda faaliyet gösteren ulusal şirketleri ya satın almak ya da olmazsa güçsüz bırakmak.. Sadece enerji kaynaklarının işletmesini değil, altyapı ve dağıtım/ulaştırma şebekelerini de tekele almaya çalışmak.. Hedef coğrafyada ilgili devletin enerji sektöründen çekilmesini sağlamak.. İlgili devlete, IMF ve Dünya Bankası'nın da desteğiyle, öncelikle Tahkim Yasası'nı kabul ettirmek..
 <br/>
 <br/>
 Tröstlerin etkinlik boyutunu değerlendiren Enerji Uzmanı Necdet Pamir, Amerika'da Bush iktidarının arkasında petrol ve silah şirketlerinin bulunduğunu hatırlattıktan sonra, "Herşey bu kurgu üzerine giderse, çok daha az sayıda silah, enerji şirketinin ve finans kuruluşunun birleşmelerle ve az maliyetli, çok kârlı işlerle aşırı büyüyerek dünyayı yönettiği bir düzene doğru gidiliyor. 20 yıl sonrasına doğru bütün kestirimler böyle" diyor.
 <br/>
 <br/>
 Pamir, ABD'nin, Irak'la bir savaşa girmek gibi çok maliyetli bir atraksiyonun amacına değinirken de şöyle konuşuyor: "Şirketler ve Amerika sadece petrolü ve diğer enerji kaynaklarını çıkarmaya gelmiyor. Avrupa Birliği, Çin ve dünyanın önde gelen diğer ülkeleri enerji ihtiyacının büyük bölümünü Ortadoğu üzerinden karşılıyor. Japonya petrolün yüzde 60'ından çoğunu, Çin şimdilik üçte 1'ini Ortadoğu'dan karşılıyor. 2020'de Çin, petrol ihtiyacının üçte 2'sini bu bölgeden alacak. Çin, bölgeden aldığı petrolü taşırken gemileri Malaga Boğazı'ndan geçmek zorunda. Bu boğazın kontrolü de Amerikan donanmasında. Amerika, Basra KörfeziAfganistan çizgisini kontrol altına almakla, kendine rakip ülke ve birliklerin enerji yollarına ve kaynaklarına da hükmetmiş olacak. ABD ve tröstler bu yolları kontrolünde tutmakla, onlara karşı büyük avantaj sağlamış olacak. Bu durum ilişkilerdeki dengelere de yansıyacak. Amerika'nın, üzerinde oturduğu zincirin tamamlanması için Suudi Arabistan, Suriye ve İran'ın da bir şekilde kontrol altına alınması öngörülüyor".
 <br/>
 <br/>
 Irak pastası yeniden sofraya
 <br/>
 <br/>
 Savaşın bitmesiyle birlikte Amerika'nın Irak'ta ve bölgede ne yapacağını tahmin etmenin en isabetli yolu, Saddam'lı Irak'ın, Batı'nın hangi isteklerine direndiğini tespit etmekten geçiyor. Amerika ve onun büyük şirketleri geçtiğimiz yıllarda Irak'tan tahkim hakkı, sabit vergi, en az 30 yıllık olmak üzere uzun süreli anlaşma, azaltılmış bürokrasi, ürettiği petrolün tamamını ihraç edebilme hakkı, kazandığı paranın tamamını dışarı çıkarma hakkı, kur garantisi gibi, aslında genel olarak ve dobra bir tespit yapmak gerektiğinde 'çağdaş sömürge' şartları denebilecek şartlar dayattı. Saddam yönetimi bu şartları kesinlikle reddettiği gibi, kendi koyduğu şartlarla (yani tahkim hakkı vermek, ortalama 10 yıl gibi kısa süreli işletme hakkı, az limitli ve belli miktarın üstündeki petrolü dışarı çıkarma esasına dayalı üretim gibi) anlaşma yapmak isteyen devletlere ve şirketlere kapısını açtı. Amerika ve İngiltere ile bağlı şirketleri, Irak'a abluka politikasının bir gereği olarak bu şartlarda kesinlikle anlaşmaya yanaşmazken, diğer yandan Elf, Total, Çin Milli Petrol Şirketi gibi Fransız, Rus ve Çin şirketleri Saddam rejiminin istediği şartlarda Irak'la çok sayıda anlaşma imzaladılar. Irak'ta faaliyet gösteren Rus petrol şirketi sayısı 300'ü buldu.
 <br/>
 <br/>
 "Modern sömürgecilik devri başladı"
 <br/>
 <br/>
 Amerika ise Irak'ın sadece üretim şeklinin değil, bütün petrol faaliyetine yönelik hukuki altyapının kendi istedikleri gibi olmasını istedi. Çünkü enerji ve özelde petrol, Amerika için gelecek yıllarını ve dünya hakimiyetinin sürüp sürmeyeceğini şekillendirecek kadar önemli bir faktör. Birleşik Devletler bugün petrole yıllık 1,2 trilyon dolar veriyor ve 2020'de petrol ihtiyacının yüzde 60'ından fazlasını, bunun da büyük bölümünü Ortadoğu'dan karşılayacak. Dolayısıyla Amerika'nın Irak'ta ilk olarak petrol üretimpaylaşım anlaşmalarını kendi istediği şartlarda gerçekleştirmesini beklemek sürpriz olmayacak.
 <br/>
 <br/>
 Beklenmesi gereken bir başka gelişme, özellikle petrol sahalarına ilişkin hukuki düzenlemenin nasıl olacağına dair "savaş". Almanya, Rusya ve Fransa'nın toplantı kararı almasının altındaki en büyük gerekçenin, yaşanacak bu uluslararası hukuk savaşına hazırlanmak olduğunu ifade eden Pamir, "Güç politikalarının ve şahinlerin yönlendirdiği Amerika, herşeye rağmen ipleri elinden bırakmayacaktır" diyor. Pamir'in tahmini, AlmanRusFransız birlikteliğinin, giderek birbirlerine daha fazla yanaşarak süreceği şeklinde.
 <br/>
 <br/>
 Avrasya Stratejik Araştırmalar Merkezi Başkanı Prof. Dr. Ümit Özdağ da bu yargımızı destekliyor ve "Irak petrollerini Amerikan ve İngiliz firmaları, Irak devletine vergi ödemeden arama ve işletme hakkı alacak. Bu bir anlamda modern sömürgecilik devrinin yaşanması demek. Kuzeyde ise bir Kürt devletini hemen ilan etmek yerine zamana yayacak" diyor.
 <br/>
 <br/>
 Pamir, Amerika'nın, daha önce Irak'la anlaşma yapmış ülke ve şirketlerin anlaşmalarının iptal edileceğini, petrol sahalarının paylaşımının, büyük dilimler kendisinde kalmak üzere yeniden saha dağıtımı yapacağını söylüyor ve şöyle devam ediyor: "Bu noktada büyük bir tasarım sözkonusu. Uluslararası ticaretin ve enerjinin kendi kontrollerinde olmasını sağlamaya çalışıyorlar. Petrolün ve fiyatının kontrolü kendisinde olacak bir dünyayı şekillendirmeye çalışacak. Dünya bir pazar, mamullerin ve sermayenin bu pazara güvenli bir şekilde çıkartılması sağlanacak. Enerji kaynakları ve yollarını kontrol edecek bir güç ve uluslararası şirketler var. Tasarlanan şey bu".
 <br/>
 <br/>
 Sıradaki kim ya da demir
 <br/>
 <br/>
 borularla dünyayı örmek
 <br/>
 <br/>
 Amerika'nın Ortadoğu'yu yeniden dizayn işleminde sıradaki ülkenin hangisi olduğu ya da sırada birinin gerçekten var olup olmadığı da net değil. Fakat Amerika'nın başı çektiği bazı petrol ve gaz boru hattı projelerinin geçtiği güzergahlara baktığımızda, bu ülkenin en azından Suriye, İran ve Arabistan'ı da Irak gibi "güven" içinde isteyebileceği sonucunu çıkarmak mümkün. Suudi Arabistan'ın doğusundaki petrolü Suriye üzerinden Ürdün'e aktaran TAP Petrol Hattı, 1990'dan beri kapalı. Açılması düşünülen bu hattın yanısıra, Mısır doğalgazının İsrail, Lübnan, Suriye, Türkiye toprakları üzerinden taşınmasının planlandığı POP (Pipeline of Peace) Gaz Boru Hattı bulunuyor.
 <br/>
 <br/>
 Ayrıca 1968'den itibaren İran petrolünü Suriye üzerinden İsrail'e taşıyan TİP (Transİsrael Pipeline) Hattı'nın tersine çevrilip Rus petrolünün Kızıldeniz'e aktarılması projesi var. Dolphin Gaz Hattı, 2005'te devreye girip Katar doğalgazını Körfez ve İran üzerinden Pakistan'a bağlayacak. Bütün bu çok önemli petrol ve gaz üretimtaşınım projelerinin gerçekleşmesi, ABD'nin hayatî derecede önem atfettiği bir husus ve bunların taşınması için sorunsuz bir Ortadoğu gerekiyor. Bunu sağlamak için de her türlü önlemden kaçınmayacağını ispatladı Amerika.
 <br/>
 <br/>
 Irak savaşı ABD'nin galibiyetiyle sonuçlandı ancak imaj cephesinde "sorun" devam edecek gibi görünüyor. Bir Müslüman ülkesine saldırıp ayrım yapmadan herkesi öldürerek işgal etmek, dahası bunu o ülkenin öz kaynaklarını alıp götürmek için yaptığının bilinmesi İslam dünyası nezdinde ABD'nin imajını şüphesiz derinden yaraladı. ASAM Başkanı Özdağ bu noktada, Amerika'nın beklenmeyen taktikler deneyeceği görüşünde: "Amerika'nın Ortadoğu'da bugüne kadar diktatörlükleri ve gerici şeyhlikleri desteklemesi, bu yönetimlerin de başarısız modeller olarak ortaya çıkması bölge insanında bir tepki, kızgınlık oluşturdu. Amerika demokratik sistemi bu ülkelere yayarak imaj düzeltmeye çalışacaktır. İkinci olarak da bölgede Amerikan askeri varlığı insanlarda büyük rahatsızlığa sebep oluyor; askerlerini orta vadede çekmeyi planlıyor ve bunun da yolu bölgenin demokratikleşmesinden geçiyor".
 <br/>
 <br/>
 Irak bölünecek mi?
 <br/>
 <br/>
 Türkiye'yi de çok yakından ilgilendiren bir husus, savaş sonrası süreçte Irak'ın bölünüp bölünmeyeceği. Zira bu ülkenin bölünmesi, kuzeyde bir Kürt devletinin kurulması noktasına yaklaştırıyor. Özdağ, "Bush'un Irak'ı bölmek istediğini sanmıyorum" derken, İslam Konferansı Örgütü Türkiye Grup Başkanı, Amerika'nın Irak'ın kuzeyinde bir Kürt devleti kurma meselesini uzun zamana yayacağı görüşünde. Irak'ın kuzeyinde bir coğrafyanın bir şekilde kontrol edileceğini belirterek şunları söylüyor: "Irak'ın kuzeyinde böyle bir coğrafyanın kontrolü, İran'dan kendine ve oradan İran'a olan hedeflere daha kolay ve doğrudan müdahale edebilecek bir İsrail veya Amerika, en azından güvenlik açısından bir mevzi kazanmış olur".
 <br/>
 <br/>
 Irak Milli Türkmen Partisi kurucularından ve ilk Genel Sekreteri Yaşar İmamoğlu ise oldukça endişeli. Bu aşamadan sonra Türkiye'nin çok dikkatli bir diplomasi kurgulaması gerektiğini belirten İmamoğlu, "Irak'ın kuzeyinde dönülmez bir yola girilmesini engelleyecek en önemli faktörlerden biri de Türkiye'nin askerî açıdan sürekli kararlılık içinde olduğunu hissettirmesi olacaktır. Gelinen noktada Türkiye faka bastırılmıştır" diyor.
 <br/>
 <br/>
 Irak'taki siyasi yapının nasıl şekilleneceği hakkında başta Pentagon olmak üzere Amerikan şahinleri kanadının etkinliği ve hazırlığı sözkonusu. Ülkedeki ilk yönetimin askeri bir nitelik taşıyacağı ve 1. Körfez Savaşında da bulunmuş olan emekli general Jay Garner önderliğinde bir yönetimin olacağı beklentisi, en yakın ihtimal. Daha sonra ise 20 ila 23 arasındaki bakan sayısının bulunacağı yine geçici bir Ahmet Çelebi yönetimi kurulması, Amerika'nın favori planı. Çelebi'nin küçük yaşlardan itibaren Irak dışında yaşamış ve "değişmiş" olması, benimsenmesinin önündeki en belirgin dezavantajı oluşturuyor.
 <br/>
 <br/>
 "Bağımsız Filistin'e çok yaklaşıldı"
 <br/>
 <br/>
 Irak'ta yerleşik bir Amerika'nın sadece petrol kuyularına hakim olmayacağına değinen Özdağ, İsrailTürkiye ekseninde şu değerlendirmeyi yapıyor: "Irak'ta yerleşmiş bir Amerika, hem Arap ülkelerine karşı, hem de Türkiye ve İsrail'e karşı daha güçlü bir konuma gelecek. Çünkü Bush'un babası, 1. Körfez Savaşı'nı kazandıktan sonra İsrail'e karşı geldiği güçlü konumun ardından Likut Cephesi'ni devirmiş ve İşçi Partisi'ne yolu açmıştı. Amerika'nın İsrail'e rağmen kendi menfaatleri var ve Amerika'daki Yahudi lobisi de tek değil, çok parçalı ve bunun İsrail iç politikasında uzantıları var. Yani ABD'nin İsrail'e karşı her halükarda daha güçlü hale geleceğini, barışın önünü açacağını düşünebiliriz. Bu anlamda bağımsız Filistin'e çok yaklaşıldı. Kaldı ki birçok İsrailli açısından bağımsız bir Filistin devletinin kurulması İsrail'in lehine bir sonuç olarak değerlendiriliyor".
 <br/>
 <br/>
 Şu aşamadan sonraki en önemli sorulardan biri de şüphesiz İslam ülkelerinin tavrı. Parçalı bir yapı/tavır sergileyen İslam dünyasında, belki uzun zamandır ilk kez, Amerika'nın Irak'a saldırısına karşı, hemfikir oluşa yakın bir tavır sergilendi. ASAM Başkanı Özdağ, ODTÜ'de okuyan laik ve çağdaş bir genç kızın derste ağlayıp, hiç alışık olunmayan şekilde, hınçla "Biz Müslümanları öldürüyorlar" dediğini aktarıp, "Bu tür davranışlar ilk kez yaşanıyor Türkiye'de" diyor. Bu anekdotun üzerine Yazıcıoğlu'nun şu iddiayı bindirmesi ise gelecek tahminleri hakkında ortaya ilginç bir manzara çıkartıyor: "Amerika, bu saldırıyla medeniyetler savaşını aslında bir yerde kendisi başlatmış oldu".
 <br/>
 <br/>
 Yazıcıoğlu'nun öngörüsüne Özdağ karşı çıkıyor: "Bu saldırının ileride bir medeniyetler savaşına kapı aralayacağını sanmıyorum. Bir çatışma ihtimalinden bahsetmek için, en azından yaklaşık güçlerden sözedilmeli. Oysa bugün İslam dünyası çok güçsüz ve parçalanmış durumda".
 <br/>
 <br/>
 Görünen o ki Amerika Birleşik Devletleri, artık Ortadoğulu ve bizim de komşumuz. Bir süper gücün sınırdaşı olmanın fayda ve risklerini de beraberinde getirerek geldi.
 <br/>
 <br/>
 Ortadoğu'da bir savaş daha sona erdi. Bu coğrafyanın tarihini ve karakterini bilenler, bu sonucun başka bir gerginliğe, hatta savaşa başlangıç teşkil ettiğinin de farkındadır. Kadim topraklarda ne savaşlar, ne de Saddamlar eksik oldu. Tarih, Ortadoğu'nun bilinmez kaçıncı kez işgalciler eliyle yeniden şekillendirileceği bir savaşa daha tanıklık etti.. Taa ki, bir sonraki savaşa kadar...
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-9330-26-trostler-vitrine-cikiyor.html), [web.archive.org (arşiv bağlantısı)](http://web.archive.org/web/20110105115126/http://www.aksiyon.com.tr:80/aksiyon/haber-9330-26-trostler-vitrine-cikiyor.html)
