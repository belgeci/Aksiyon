# Meclis'in şairleri bunalımda

*Ahmet Dinç Bilinmeyen-tarih*

<div>
 <font>
  <img border="0" height="1" src="/web/20041027030423im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027030423im_/http://www.aksiyon.com.tr/resim/446/36.jpg" vspace="5"/>
  </p>
 </font>
 <font class="content">
  Son genel seçim, 4 şairi TBMM’ye taşıdı. Hepsi de AK Parti sıralarında oturuyor. Fakat dünyanın kan, ülkenin kriz ve Meclis’in kasvet içindeki sıkıntılı havası, nahif şairleri tam anlamıyla bunalıma soktu. Şair vekiller kasveti dağıtmak için Meclis’te bir şiir şöleni hazırlığındalar.
 </font>
 <p>
  <font class="content">
   Ziya Paşa, Mehmet Akif Ersoy, Tevfik Fikret, Mehmet Emin Yurdakul, Yasin Hatiboğlu, Bülent Ecevit, Ali Naili Erdem, Erdem Beyazıt, Hasan Âli Yücel, Mehmet Atilla Maraş, Süleyman Gündüz, Recep Garip, Avni Doğan... Siz, bu isimler arasında, aynı yazıda toplanmalarını gerektirecek nasıl bir ortak yön buluyorsunuz? “Hepsi de şair” diyeceksiniz. Doğru, ancak tamamlanmamış bir doğru. Hepsi aynı zamanda milletvekili.
   <br/>
   <br/>
   Şairlerimiz siyasete sürekli ilgi duydu; Osmanlı’nın son asrında başlayan bu ‘sevda’, Cumhuriyet döneminde de sürdü ve politikanın içinde oldular. Fakat bazı küçük farklar da yok değildi. Osmanlı şair—siyasetçileri değişime, özgürlüğe öncülük ettiler, yeri geldiğinde savaşlar, istiklal mücadelesi için gereken coşkunun kaynağı oldular. Cumhuriyet vekil—şairlerinin ekseriyeti ise bütün şairlerin ruhunda var olan özgürlük, değişim, sınırsızlık özlemini fiilen değil, hayalen giderme yolunu seçti. Zira ortam Osmanlı’nın her an değişim/devrim kokan, merkeziyetçi olmayan yapısına hiç benzemiyordu. Bu da onları biraz küs, biraz umutsuz, biraz bunalım takılan kişilikler haline getirdi.
   <br/>
   <br/>
   Bunalım silsilesinin son halkaları, 3 Kasım 2002 seçimleri sonunda milletvekili seçilen dört şair. Dördü de Türk edebiyat dünyasının seçkin ve tanınmış isimleri; hepsinin dergilerde, radyolarda yayınlanan sayısız şiirleri, aldıkları birçok ödül var: Şanlıurfa Milletvekili Atilla Maraş, Sakarya Milletvekili Süleyman Gündüz, Adana Milletvekili Recep Garip ve Kahramanmaraş Milletvekili Avni Doğan. Tamamı AK Partili.
   <br/>
   <br/>
   Kolay değil; savaşlar, ülkeler arası ilişkiler/güç mücadeleleri ve sorunlar, yolsuzluklar, entrikalar, hortumcular, ekonomik sıkıntı, halktan gelen iş, tayin, terfi, torpil talepleri, biteviye dolup boşalan dört metrekarelik odaları. Bütün bunların şair ruhlarda bıraktığı yıpratan, iflah etmeyen etkiyi düşünün. Görüştüğümüz şair—vekillerin tamamı konuşma sırasında sıkılma, bunalım, kaçıp gitme kavramlarını sık sık telaffuz ediyor. Milletvekilliğinin bir şairde meydana getirdiği duyguları, çelişkileri şiirlerinde hüzün, ayrılık, acı, kaçıp gitme/terketme, hayalkırıklığı, ölüm, sığınma gibi kavramlarla sembolize ediyorlar. Hayallerindeki milletvekilliği ile yaptıkları arasında kapanmayacak kadar uçurum olduğunu anlamanın şaşkınlığını hâlâ atabilmiş değiller.
   <br/>
   <br/>
   Fakat onlar, bu kasvet içinde çıkış yolunu yine şiirde bulmuşlar. Nahif, zarif, ürkek, kırılgan şair ruhlarına hiç “gitmeyen” ve bitmeyen konuların gündeme geldiği bazı oturumlarda bunalıma girip “şiirleri gelince”, hemen sıradan sıraya birbirlerine mısralar, dörtlükler göndermeye başlıyorlar. Süleyman Gündüz, “Bunu da yapamıyorsak, sadece bakışıp birbirimize çok şey anlatıyoruz” diyor. Bunaltı daha artarsa bu kez, kendilerini Meclis bahçesine atıp, uzun uzun şiir, edebiyat konuşuyor, birbirlerine şiirlerini okuyor, adeta serenad yapıyor, coşuyor ve rahatlıyorlar.
   <br/>
   <br/>
   Meclis’te şiir akşamı düzenleyecekler
   <br/>
   <br/>
   Dörtlünün bugünlerde hazırlığını yaptıkları ilginç bir faaliyet var: Milletvekilleri ve eşlerine Meclis’te bir akşam, şiir şöleni düzenleyecekler. Maraş, “Dördümüz hem kendimizin hem diğer şairlerin şiirlerini okuyup genel bir rahatlama havası sağlamaya çalışacağız. Buna gerçekten Meclis’in ihtiyacı var” diyor. AK Parti’nin dört şairi bugünlerde, bütün diğer hay huyun arasında “Meclis’te şiir şöleni” için kafa yoruyor.
   <br/>
   <br/>
   “Şiir yazamıyorum”
   <br/>
   <br/>
   Meclis şairlerinin belki en çok sıkılanı, bunalım terennüm edeni, meşhur ‘Aney’ şiirinin şairi Atilla Maraş. Sürekli, “Böyle olmamalı, milletvekilliği böyle olmamalı. Bu iş, bir şair için çok zor bir iş” diyor. Başta Maraş olmak üzere hepsi 3 Kasım’dan sonra taşındıkları Meclis’in “yabancı” ortamında ciddi hastalıklara maruz kalmışlar. Maraş, son altı ay içinde iki kez yüksek tansiyondan hastaneye kaldırılmış. 3 Kasım’dan sonra hiç şiir yazamamış. Sebebini, “Biz buraya ülkeyi yeni çağa hazırlamak için geldik. Burayı iş takip, atama bürosu haline getirmişler. Zihnimiz çok sayıda konudan konuya anında atlamak zorunda kalıyor ve böyle bir ortamda şiir yazmak imkansız hale geliyor. Bölünmüş bir zihinle şiir çıkmaz” şeklinde açıklıyor.
   <br/>
   <br/>
   Şiir yazamasa da Maraş, zaman zaman şiirle taşı gediğine koymayı ihmal etmiyor: “Bazan belli birileri yanımdan geçerken, Fikret’in Han—ı Yağma şiirini mırıldanıp taş atıyorum, yiyin efendiler yiyin diyorum. Özgürlükle ilgili Ziya Paşa’nın, Akif’in şiirlerini okuyup rahatlıyorum”.
   <br/>
   <br/>
   Maraş, yatılı liseyi okurken yazdığı meşhur şiiri ‘Aney’den bize de birkaç mısra okuyor: “Bu akşam yine sen geldin/Dersi bıraktım, çalışamadım/Saat bire geliyordu aney/Yatamadım, uyku gözüme girmedi/Sen bu saatlerde eskiden/Benim beşiğimi sallardın... Canım aney kurban aney/Hayalin önümde şimdi bir anıt gibi durur/Sen şimdi leğenin başına oturmuş/Hamur yoğurursun... Evimiz yine o yokuşta mı/Dar sokaklar, taş duvarlar arkasında mı/ Eskisi gibi kırık dökük mü yine/Ah Aney ah...”
   <br/>
   <br/>
   En kıdemli şair—vekil
   <br/>
   <br/>
   Meclis’in şair—vekillerinin en kıdemlisi Avni Doğan. Bu, üçüncü dönemi. Ortama yavaştan alışmış ve siyasetin suyuna gidiyor gibi bir görüntüsü var ama Meclis’e gelirken şairlik libasını çıkarmadığını özellikle vurguluyor. Biraz deşince onun da dar ve kasvetli duvarlar arasında ne kadar bunaldığını, görüyoruz. “Ben çok üretken bir şairdim. Fakat siyasete atıldığım 1994’ten bu yana sadece bir şiir kitabı çıkarabildim” diyerek, adresi belirsiz bir sitemde bulunuyor.
   <br/>
   <br/>
   Doğan’ın bahsettiği “Bu Sevda Benim Değil”, çoğunluğu Meclis’te yazılmış şiirlerden oluşan bir kitap. İlginç olan, önceki şiirlerinin aksine, bu kitaptaki şiirlerine ‘kaçıp gitmek’ teması adeta sinmiş. Mesela, 28 Şubat’ın bir şair özgürlüğüne de ket vuran o ‘light’ ortamında yazdığı ‘Karmaşık Günlerin Şiiri’ndeki şu mısralar: “Kar yağıyor şimdi/Savruluyor dağlara yüreğimde büyüttüğüm sevdalarım/Her şeyim savruluyor, aşkım, hüznüm, gençliğim/Halkımın bin baharda büyüttüğü çiçeklerle birlikte/Hep birlikte savruluyoruz/Bu şehri, bu odayı, bu masayı terkedeceğim/Şehre/Eğer inersem bir daha/Rahmet gibi ineceğim.”
   <br/>
   <br/>
   “Politikaya fena alıştım galiba. Diğerleri yeni oldukları için biraz fazla sıkılıyorlar” diyen Doğan, gelecek önem milletvekilliği yapmayı düşünmüyor; “kimliğim” dediği şiire dönecek.
   <br/>
   <br/>
   Son “Garip”
   <br/>
   <br/>
   Recep Garip, dört şairin en genci. Soyadının aksine oldukça hareketli, neşeli. Diğerlerinde gözlemlediğimiz belli belirsiz içine kapanma vakasına maruz kalmayan ve milletvekilliğinden en az vurgunu yiyen, “olayda” en az hasara uğrayan şair. Sadece şair değil; ressam ve makale yazarı. “Önce şairim, sonra ressam. Milletvekilliği benim üçüncü elbisem” diyor.
   <br/>
   <br/>
   Önümüzdeki günlerde İstanbul’da resim sergisi açma hazırlığında Garip; bu sergi 17. resim sergisi olacak. Bazı gazete ve dergilere makale yazıyor. Garip’i diğer üç şair—vekilden ayıran belki en belirgin özellik, politik hayatın onu şiir yazmaktan alıkoymamış olması. Şiir yazmaya devam ediyor ve bunlar genellikle Ay Vakti ve Türk Dili’nde yayınlanıyor. Fakat herşeye rağmen Garip de, asıl kimliğinin şairlik olduğunu belirtiyor ve milletvekili elbisesini çıkarıp gardıropa asacağını, 30 yıllık şairliğine geri döneceğini özlemle ışıldayan gözleri eşliğinde anlatıyor. Yoğun ve sıkıcı gündem, Maraş gibi onu da hasta etmiş ve tansiyonu çıkmış.
   <br/>
   <br/>
   “Leyla”yı değiştirdik, “Babil’e Veda” oldu
   <br/>
   <br/>
   Garip, Irak savaşının bütün şiddetiyle devam ettiği mart sonlarında yazdığı “Leyla” şiirinin adını değiştirmemize müsaade edecek kadar da geniş sineli, hoşgörülü. Babil, Dicle, Kerbela coğrafyasındaki acıyı adeta her mısraında hissettiren şiire “Babil’e Veda” isminin daha güzel duracağını söylediğimizde Garip, bunu kabul etme nezaketini gösterdi. İşte o şiirden bir bölüm: “Ey yücelikler bildirisi/Ey Semerkant’ın nazlı ceylanı/Babil akşamlarından kalan masalları/Binbir gecelerden süzülen Bağdat rüzgarlarını/Aslan başlı hükümdar sarayını/Nasıl anlatmalıyım... Ey yüreğine yaslandığım Dicle perisi/Ey iki kaşın arasındaki bakir toprak/Rüzgardan atları bekleyen çocuk/Seni kadimler kadimine bırakıyorum/Seni toprağın renginde buluşan/Aşkın ırmağına bırakıyorum... Aah Leyla, ah ceylan gözlü peri/Sana Mecnun ne yapsın/Cana candan yakın/Canı ne yapsın.”
   <br/>
   <br/>
   Gazeteci, yazar, yönetmen, hekim, fotoğrafçı, komünist... ve şair
   <br/>
   <br/>
   Dörtlü’nün en mütevazı fakat en şair ruhlusu, Süleyman Gündüz. “Ben aslında şair sayılmam” diyor ama bizi alıp götürdüğü Meclis bahçesinde kendi şiirlerinden okumayı da ihmal etmiyor. Mesela şu mısralar: “Sütunlar ağır kubbeler taşıyor üstümüze/Havada kehribar sarısı kuşkuya düşürüyor/Şüphe ediyoruz hayallerimizden/ Susuyorsun, bu bilinmeyecek demektir ebediyyen/Ne kazanılan, ne kaybedilen.”
   <br/>
   <br/>
   Gündüz sadece şair değil. Hekim, uluslararası ilişkiler uzmanı, fotoğraf sanatçısı, sinema yönetmeni, gazeteci ve daha neler. Bir özelliği de, eskiden epeyce faal bir komünist olması. Lakin onun da şair yönü, bulunduğu ortamı yadırgıyor olmalı ki, yanlış eve girmiş de çıkış kapısını arar gibi bir hali var. O da Garip dışındaki diğer şairler gibi 3 Kasım seçimlerinden sonra hiç şiir yazamamış, uygun ruh ortamı bulamamış. Sonuçta sıkıntı onu da sarmış. Romantik bir kişiliğe sahip olması bunaltının dozunu daha da artırmış: “Meclis’in her kaldırımını, koridorunu acıyla ezberledim. Acıyı bal eyliyorum, sık sık şiire sığınıyorum” diyor. Diğer şairlerle Meclis bahçesinde buluşup, aşık atışmasına benzer bir havayla “şiirleşecekleri” zamanları dört gözle bekliyor.
   <br/>
   <br/>
   Bir yandan, şiddet ve kanla hiçbir zeminde uyuşamayacak şiirle uğraşmasının, diğer yandan uluslararası ilişkiler uzmanı olmasının ve Meclis Dış İlişkiler Komisyonu üyeliğinin, “Irak savaşında tavrınız ne idi” sorusunu ve buna vereceği cevabı ilginç hale getireceğini düşünüyoruz. Cevabı şöyle oluyor: “Gönüllerimiz gibi Bağdat da işgal edildi. Bir şair nasıl tavır alması gerekiyorsa öyle tavır aldım”.
   <br/>
   <br/>
   Dört özgür ruh, Meclis’in loş koridorlarına sığmıyor. İçlerindeki kadim ‘isyan’, değişme, özgürleşme arzusu bakalım Meclis’in çalışmalarına ne kadar yansıyacak.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2706), [web.archive.org (arşiv bağlantısı)](http://web.archive.org/web/20041027030423/http://aksiyon.com.tr:80/detay.php?id=2706)
