# Hans’ın “süper” dansı

*Ahmet Dinç 2001.07.28*

<div>
 <p class="spot">
  Dünyanın son 10 yıldır tek  kutuplu, tek "ağabey"li  gidişatı, Almanya'nın, yanına  Rusya'yı da alıp Amerika'ya  meydan okumasıyla ilginç bir hal almaya başladı. Almanya  hep ertelediği hayaline  2000'lerde ulaşacak mı?  ABD-Almanya mücadelesinin Türkiye yansımalarıysa  görülmeye değer
 </p>
 <p class="metin">
 </p>
 <img border="0" src="/web/20020329154414im_/http://www.aksiyon.com.tr/2001/347/resimler/hans.jpg"/>
 <p class="metin">
  Gerek Türkiye'nin gerekse dünyanın çeşitli bölge ve ülkelerinin politik, askeri ve ekonomik arenalarında oluşan gelişmeleri dikkatli analiz edebilenler, olayların son yıllarda daha ziyade iki eksende yoğunlaştığını fark ediyor: Amerika Birleşik Devletleri ve Avrupa. İkinci ekseni 'Almanya'nın Avrupası' ya da 'Avrupa'nın Almanyası' olarak isimlendirmek, şu aşamada tercihe kalmış bir ayrıntı.
 </p>
 <p class="metin">
  Ekonomik göstergeleri ve global tartıdaki yerine bakıp dünyanın kutuplarından biri olmayı  çoktan hak ettiğini düşünen Almanya, uzun yıllar iki parçalı kalmış, bu yüzden hedeflerini ertelemek, en azından örtülü yürümek zorunda kalmıştı. Fakat (yük oluşturmuş gibi görünse de) birleşmeden sonra iyice havaya giren Almanya, kartlarını daha açık oynamaya başladı; tek kutuplu dünya telakkisine itirazını giderek daha yüksek sesle dillendirip, lokomotif pozisyonunda bulunduğu Avrupa Birliği marifetiyle, ABD'ye alternatif oluşturduğunu hissettirdi. Bununla da kalmadı, ikinci kutup pozisyonundan zorunlu olarak feragat etmişlikten gelen bir eziklik içinde çıkış yolu arayan Rusya'yı ve birkaç önemli ülkeyi de yanına alarak Orta Asya, Ortadoğu, Balkanlar gibi  dünyanın değişik çıkar bölgelerinde oyun kuruculuğa soyundu.
 </p>
 <p class="metin">
  Global düşünen ve oynayan herhangi bir ülke Türkiye'yi es geçemezdi; Almanya da geçmedi. Türkiye'nin siyasi, ekonomik, askeri, bürokratik, diplomatik vs. alanlarına ilgi duyup kontrol mekanizmaları kurmaya çalıştı, çalışıyor. Almanya'nın Türkiye'de sözkonusu alanlardaki ilgi ve faaliyetleri uzun yıllardır var olmakla birlikte, son 10 yıldır daha  farklı, daha şümullü, daha dişli bir görüntü arz etmeye başladı. Bütün bunları yaparken Almanya, dünyanın hemen bütün köşelerinde olduğu gibi Türkiye'de de karşısında, ulusal hakimiyet ve çıkar endişelerinin şekillendirdiği yerli reaksiyonlardan ziyade, Amerika tepkisini buldu.
 </p>
 <p class="arabaslik">
  Halk grupları
 </p>
 <p class="metin">
  Birinci Dünya Savaşı'nın ardından Almanya, "halk grupları" adını verdiği ve daha sonraki yıllarda Alman dış politikasının temel donelerinden biri olacak bir kavramı teori haline getirdi. Savaş sonrasında Almanya dışında kalıp Germen kanı taşıdığı varsayılan topluluklar için kullanılan bu kavram, son yıllarda Alman teorisyenlerin/politika yapıcıların işlerine gelen her topluluk için kullanacakları derecede genişletildi. Mesela, ulusal azınlıklar ve halk gruplarını çatısı altında toplayan ve tamamen Alman politikalarına hizmet için faaliyet gösteren Avrupa Halk Grupları Federatif Birliği (FUEV)'nin Kasım 1993'te yaptığı toplantıya Kırgızistan, Kazakistan, Gürcistan, Romanya, Ukrayna gibi ülkelerden halk grupları temsilcileri katılmıştı ve bu, sonraki yıllarda genişleyerek sürdü. PKK'nın en iyi örgütlendiği ülkenin Almanya olmasını, halk grupları kavramı ve bu ülkenin atraksiyonları yeterince izah ediyor.
 </p>
 <p class="arabaslik">
  Asya'dan Latin Amerika'ya
 </p>
 <p class="metin">
  Hitler sonrasında kesintiye uğrayan "halk grupları faaliyetleri", 1980'li yıllarda SSCB ve periferindeki ülkeler öncelikli ele alınıp tekrar başlatıldı. İlerleyen dönemde Almanya'nın ekonomik gücüyle de yedeklenen bu faaliyetler şimdilerde Asya'dan Afrika'ya, Latin Amerika'ya kadar uzanıyor. Belki de, halk grupları faaliyetlerini, Almanya'nın ekonomik fetihlerine zemin hazırlama olarak değerlendirmek yerinde olacaktır.
 </p>
 <p class="metin">
  Almanya'nın Rusya ile girdiği birlikte hareket etme politikasına dair veriler Türkiye içinde zaten yeterli miktarda mevcut. Bununla birlikte iki büyük gücün İskandinavya, Ortadoğu, Orta Asya, Uzakdoğu başta olmak üzere çeşitli bölgelerde güçbirliği içinde olduklarından söz ediliyor. Fakat ilginçtir, Çeçenistan sorununun patlak verdiği ilk aylarda Almanya'nın azınlıklarla ilgilenen en önemli birimi FUEV, bölgedeki beş azınlık halkı ilgi, hatta koruma sahasına aldığını açıklamaktan çekinmemişti. Buradan hareketle Alman—Rus ittifakının, ABD gibi ortak bir rakibin sözkonusu olması faktörüyle birlikte, Almanya'nın Rusya'yı bazı pazarlıklara mecbur bıraktığı teziyle de açıklanması olası.
 </p>
 <p class="arabaslik">
  Türkiye meydan—arkası savaşları!
 </p>
 <p class="metin">
  Türkiye de Almanya'nın global hesaplarından nasibini fazlasıyla alan ülkelerden biri, belki birincisi.
 </p>
 <p class="metin">
  Alman—Rus ittifakının Türkiye'ye yansımaları tahmin edilenden daha derine ve detaya iniyor. İttifakın ülkemizde yerli faktörlerden ziyade, Amerika'ya göre vaziyet aldığını söylemek abartı olmayacaktır. Türkiye'deki hemen her noktada Amerikan ve Alman—Rus çıkarları çakışıyor.
 </p>
 <p class="metin">
  Orta Asya'da Türkiye'yi yakından ilgilendiren önemli husus, Rus—Alman cephesinin, Amerikan çıkarlarını temsil ettiğine inandıkları "Türkiyeli" varlığını bölgeden silmeye çalışıyor olması. 1990'ların başından itibaren Türk girişimcilerin Orta Asya'da yaptığı çeşitli yatırımların hedef alındığı, bu niyet için Rusya'nın birinci elden çalıştığı söyleniyor.
 </p>
 <p class="arabaslik">
  Siyasi arenadan ima'lar
 </p>
 <p class="metin">
  Siyasi arenamız özellikle son dönemde, yerli  ve yeni aktörlerle epeyce renkli ve hareketli günler geçiriyorsa da, her siyasi aktörün arkasında küresel aktörler bulunduğu her zaman bir ihtimal olarak zihinlerde canlılığını koruyor. Siyasi gözlemcilerin, Almanya'ya yakın durduğunu söyledikleri ANAP'ın dışında, öteden beri "Alman ekolü" olarak bilinen Milli Görüş geleneğinin kapatılan son partisi Fazilet, hayata veda ederken iki doğum yaptı. Saadet Partisi,  Almanya'ya sıcak durmaya devam edecek. Siyasi gözlemciler, buna karşılık ABD'nin Tayyip Erdoğan önderliğindeki Yenilikçi hareketi dikkatle takip ettiğini, ifade ediyorlar. Hareketin düğmesine basmadan önce Tayyip Erdoğan'ın uzun bir Amerika gezisine çıkması bu açıdan önemli bir gösterge kabul ediliyor. Milli Görüş hareketinin ikiye bölünüp, Erdoğan kanadının, tam da Amerika'nın Türkiye gibi ülkelerde öngördüğü tarzda (Özal'ın ANAP'ını düşünün) bir siyaset anlayışına soyunması, Türk siyasetindeki ABD—Alman mücadelesinin boyutunu gözler önüne seriyor. Siyasi çevrelerde, FP'nin bölünmesini, ABD'nin, Almanya'nın Türkiye'deki elini zayıflatma hamlesi olarak görenlerin sayısı az değil.
 </p>
 <p class="metin">
  Sadece FP kökenlileri değil, siyasi arenamızdaki hemen bütün partileri global oyuncuların es geçmediği hissediliyor. Hemen her parti üzerinde her iki eksenin de bazı planları, eylem biçimleri, yükseltmek istedikleri isimler mevcut. Almanya ve ABD'nin siyasi hareketler üzerindeki hesapları konusunda şimdilik ancak bu kadarını ve üstü örtülü olarak yazabiliyoruz.
 </p>
 <p class="arabaslik">
  Medyacının marifetleri
 </p>
 <p class="metin">
  Türkiye'nin önde gelen bir ekonomik grubunun son yıllarda Alman/Rus eksenine kaydığı gözleniyor. Bunun en önemli göstergesi, grubun yatırımlarının Orta ülkeleri, Rusya ve Balkan ülkelerinde yoğunlaşmaya başlaması. Büyük ekonomik gruba yakın duran bir medya patronunun da Alman/Rus yörüngesine girdiği, hatta medya patronuna, bankasına el konulmasını önlemek için Almanya tarafından 1 milyar mark kadar "el çıkıldığı" konuşuluyor.
 </p>
 <p class="metin">
  İçinde siyasi üst düzey isimlerin de geçtiği, Alman ve Amerikan kelimelerinin uçuştuğu telefon dinleme, izleme, dosya tutma, adam kazanma, ekarte etme vs. didişmelerinin yaşandığı söylentileri Ankara kulislerinde ayyuka çıkmış durumda.
 </p>
 <p class="arabaslik">
  Silah alımları
 </p>
 <p class="metin">
  Ülkemiz üzerindeki Amerika—Almanya çekişmesi askeri cenahta da kendini hissettiriyor. Amerika, TSK'da G—3'lerin bırakılıp Kaleşnikof'un kullanılmasını bir türlü hazmedememiş görünüyor. Dahası, savunma uzmanları, son yıllarda Amerikan kökenli askeri alımların azalma eğilimine girdiğini belirtiyorlar. ABD, buna mukabil daha büyük bir kazanç olarak, Türkiye'yi "Füze Kalkanı Projesi"ne dahil etmeye çalışıyor. Bu gerçekleştiği takdirde, her durumda  Türkiye, Amerikan ekseninden çık(arıl)ması imkansıza yakın hale gelecek. Almanya, Türkiye'nin projeye dahil olmasını kesinlikle istemiyor.
 </p>
 <p class="metin">
  Ankara'daki ilgili çevreler, Alman/Rus ittifakının, Kuzey Irak'ta fiilen kurulmuş bulunan Kürt devletini ABD—İsrail ekseninden "kurtarıp", böylece Ortadoğu'ya hakim olma yolunda önemli bir  mesafe almaya uğraştığını belirtiyor. Bu uğurda Almanya bugüne kadar milyonlarca mark göndermiş bölgeye. Kuzey Irak'taki devlete ulaşmanın en kestirme ve güvenilir yolunun Türkiye üzerinden gitmek olduğunu bilen Almanya'nın, ülkemizdeki yandaşlarını harekete geçirdiği belirtiliyor.
 </p>
 <p class="metin">
  Alman/Rus— ABD mücadelesinin Türkiye'deki bor, volfram, tungsten gibi bazı stratejik madenlerin ele geçirilmesine de sıçradığı, bu çerçevede, Almanya'ya yakın duran medya patronunun, Almanya adına bu madenleri ele geçirmeye uğraştığı söyleniyor.
 </p>
 <p class="metin">
  Bakalım, Almanya'nın Avrupası, yanına Rusya, Çin ve Hindistan'ı da alıp, Amerika'nın karşısına daha güçlü ikinci bir kutupla çıkabilecek mi? Bakalım, biz bundan sonra yönümüzü hangi tarafa döneceğiz?
 </p>
 <br/>
 <center>
  <a class="anaorta" href="http://web.archive.org/web/20020329154414/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/haberler/6.htm), [web.archive.org (arşiv bağlantısı)](http://web.archive.org/web/20020329154414/http://www.aksiyon.com.tr:80/2001/347/haberler/6.htm)
