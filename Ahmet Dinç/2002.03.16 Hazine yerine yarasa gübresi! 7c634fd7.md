# Hazine yerine yarasa gübresi!

*Ahmet Dinç 2002.03.16*

<div>
 <p class="spot">
  Konya'da define arayanlar 1000 ton altın yerine tonlarca yarasa gübresi buldu.
 </p>
 <p class="metin">
 </p>
 <img border="0" src="/web/20020325041309im_/http://www.aksiyon.com.tr/2002/380/resimler/hazine.jpg"/>
 <p class="metin">
  Konya Karatay'da, üç kafadar işadamı, "Tam bin ton altın var" diye aylardır kazdıkları mağarada altın bulamadılar ama tonlarca yarasa gübresi buldular. Bu da maceraperestlerin servete konmaları anlamına geliyor. Çünkü buldukları yarasa gübresi çok değerli ve kilosu 4 dolardan satılıyor. Adlarını gizleyen üç kafadar mağarada altını bulmak için bugüne kadar 100 milyar liranın üzerinde para harcamış. Anlaşmaya göre, 150 milyar dolar tutacağını hesapladıkları altını bulduklarında yarısı devlete kalacaktı ama yarasa gübresinin paylaşılıp paylaşılmayacağı henüz netlik kazanmadı.
 </p>
 <p class="metin">
  Kazı çalışmasının 700 metre ilerisindeki, küpü andıran 75 metre yüksekliğinde 115 metre genişliğindeki mağarada yüzlerce kamyonluk yarasa gübresi bulunuyor. Uzmanlar bulunan gübre hakkında şu bilgiyi veriyor: "Bünyesinde çok zengin azot, nitrat, fosfor, potasyum, kalsiyum, magnezyum, demir bulunan yarasa gübresi, yıllarca beklemekten dolayı mikroorganizmalar tarafından parçalanarak, inorganik bileşiklere dönüşür. Yarasa gübresi, diğer gübrelere göre çok küçük miktarlarda daha fazla verim sağlayacaktır. Konsantre olarak da tanımlayabileceğimiz bu gübre, zengin içeriği sayesinde pazarlama sorunuyla da karşılaşmaz."
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Fethullah Gülen hakkında Ankara 2 No'lu DGM'de görülen davada, müdahil davacı 3 kişi, bazı kişiler tarafından aldatıldıklarını belirterek Gülen aleyhine tanıklıktan çekildiklerini açıkladılar. Savcı Nuh Mete Yüksel'in, Gülen'i tutuklama talebi mahkeme tarafından reddedildi.
 </p>
 <p class="metin">
  MGK Genel Sekreteri Orgeneral Tuncer Kılınç'ın, "AB bizim için tek alternatif olamaz. İran ve Rusya'yla yeni şeyler düşünmeliyiz" sözleri büyük tartışma başlattı. Medya ve siyaset dünyası ikiye bölündü. Genelkurmay Başkanı Kıvrıkoğlu, "Bu, Kılınç'ın şahsi sözleridir" dedi.
 </p>
 <p class="metin">
  Cep telefonlarına da virüs bulaştı. İnternete bağlanabilen WAP'lı telefonlara bulaşan virüs kısa mesajlarla yayılıyor, hafızayı siliyor ve kendi kendine arama yapıyor.
 </p>
 <p class="metin">
  ABD Ankara Büyükelçisi Robert Pearson, PKK ve DHKP—C'nin terör örgütü olarak kabul edilmesi ve mahkeme önüne çıkartılması gerektiğini söyledi.
 </p>
 <p class="metin">
  Çevik Bir, Hikmet Çetin, Mehmet Ağar, Bülent Ulusu, Yekta Güngör Özden, Turgay Ciner, M. Ali Yılmaz gibi birçok ünlünün üyesi bulunduğu Büyük Kulüp'te başkanlık seçimini İlter Türkmen ve Mehmet Kuriş'i geçen Duran Akbulut kazandı.
 </p>
 <p class="metin">
  NASA'nın danışmanlarından estetik cerrahı Dr. Joe Rosen, insanlara 5 yıl içinde et ve kemikten kanat takılacağını açıkladı. Beyin tıpkı kol ve bacak gibi, kanada da uyum sağlayacağını iddia etti.
 </p>
 <p class="metin">
  Murat Karayalçın, solda Sosyal Demokrat Hareket Partisi adlı bir parti kurmak için start verdiklerini açıkladı.
 </p>
 <p class="metin">
  Fon Bankaları Ortak Yönetim Kurulu eski Başkanı Tevfik Altınok hakkında, bünyedeki bankalarda usulsüz işlem yaptığı gerekçesiyle suç duyurusunda bulunuldu.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —Fıkraların kurbanı oldum. Halkın bir kuruşunu peşkeş çekmediğim için üretildi o fıkralar (Yıldırım Akbulut— Eski Başbakan).
 </p>
 <p class="metin">
  —İlhan Selçuk'un solun başına geçmesi teklifi Cumhuriyet yazarlarından, Hikmet Çetinkaya'dan geldi (Murat Karayalçın— SHP eski Genel Başkanı).
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Ediz Hun (ANAP Milletvekili): Hem de Dünya Kadınlar Günü'nde İTÜ Rektörü Prof. Gülsün Sağlamer'le gereksiz polemiğe girdiği için
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Gülay Göktürk (Sabah gazetesi yazarı): Din, vicdan ve başörtüsü hürriyeti konusundaki yazısı için.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —Babamdan sonra ülkücü yetişmedi. Atatürk'ün CHP'si nasıl değiştiyse babamın MHP'si de öyle değişti (Tuğrul Türkeş— Alparslan Türkeş'in oğlu).
 </p>
 <p class="metin">
  —Ülkücüler artık dernek değil devlet yönetiyor. MHP'yi yönetenleri Başbuğumuz yetiştirdi. Babanız yanlış adam mı yetiştirdi? (Ahmet Çakar—MHP Milletvekili).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  87.457: Kamuda koltuk sahiplerine ve 'yakınlarına' tahsis edilen araç sayısı.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  Ölen Filistinli olunca...
 </p>
 <p class="metin">
  Ortadoğu'yu kan götürüyor. Birçok peygamberin ayak bastığı, Allah'ın birliğini anlattığı toprakları şimdilerde İsrail tankları ve Filistin intihar komandoları arşınlıyor. Osmanlı hakimiyeti altındaki birkaç yüz yıllık dönem hariç, tarihin hiçbir bölümünde sükun bulmayan bu topraklarda son günlerde tarihe geçecek kadar dramatik sahneler yaşanıyor. İsrail tankları veya uçakları Filistin topraklarını bombalıyor; ardından Filistinli bir genç canlı bomba kendini patlatıyor. Orada iki taraf var: Biri bağımsızlık hakkını isteyen bir millet, diğeri bu hakkı vermek istemeyen, bunun için de şiddete başvuran bir devlet. Şiddet şiddeti doğuruyor.
 </p>
 <p class="metin">
  Filistin'de şiddet durmuyor. Orada olanların bir de Türkiye'ye yansıması var ki, bizim bahsimizin ana eksenini oluşturuyor. En son, geçtiğimiz günlerde Filistinli bir genç olan Mahmut'un İsrailli askerlerce kasten öldürülmesi olayında tipik örneğini gördük; medya Filistinlilerin yaptığı intihar eylemlerini manşetlere, birinci habere çekiyor ama İsrail ordusunun silahsız bir toplumu günübirlik katletmesini satır aralarına sıkıştırıyor. Bir ordunun yüzlerce tankla Filistin mahallelerine dalıp, önüne geleni ezmesi bizim medya nezdinde demek ki o kadar abartılacak bir şey değil.
 </p>
 <p class="metin">
  Amatör bir fotoğrafçının kare kare görüntülediği olayda, Filistin genci Mahmut, İsrail askerlerince yere yatırılıyor. Önce elbiseleri çıkartılıp elleri arkadan bağlanıyor, ardından, hiçbir şey yapamayacak durumdaki gencin kafasına bir kurşun sıkılıyor. Bu olay görüntülendiği için dünyaya yansıma olanağı buldu; benzeri onlarca vahşet yaşanıyor orada. Bunun bir adım ötesinin, Yahudilerin yarım asır önce maruz kaldıkları soykırımdan hiçbir farkı kalmayacak.
 </p>
 <p class="metin">
  Mahmut'un ölümü Türk basınında mümkün olduğunca küçültülerek verildi. Birkaç etkisiz televizyon ve gazete haricinde, medyanın lokomotifi sayılan yayın organları üç maymunu oynuyor. Hemen sorular geliyor akıllara: Ölen Filistinli olunca, onun haberi tirajları ve reytingi mi düşürüyor? Ya da medyada, İsrail vahşetini gizleme görevini üstlenmiş malum köşebaşı tipler mi var?
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Sivas'ta Türkiye'ye yetecek petrol var"
 </p>
 <p class="metin">
  Türkiye gündemi petrole bulandı. Diyarbakır'da bulunan petrolle umut tazeledik. Bir petrol haberi de Sivas'tan geldi. Fakat biraz değişik şekilde. Sivas eski Milletvekili Mahmut Işık'a sorduk:
 </p>
 <p class="metin">
  —Sivas'ta petrol olduğunu fakat yabancı mühendislerin olayı örtbas ettiğini söylüyorsunuz. Neye dayanarak?
 </p>
 <p class="metin">
  1970'te Hafik ilçesine bağlı Celalli nahiyesinde bir arama yapmış TPAO. Enteresan şeylere rastladım. 6—7 yıl uğraşılıp bir kuyu açılmış, sonra kuyu kapatılmış. Enerji Bakanlığı'na 1996'da bir önerge verdim. Kuyu neden kapatıldı dedim. Verilen cevapta bir yığın çelişki var, ismim de kasten yanlış yazılmış.
 </p>
 <p class="metin">
  — Petrol çıkmış mı?
 </p>
 <p class="metin">
  Oradaki yetkililer halkı çağırmış, 'Bakın bol miktarda petrol bulduk. Evlerinizi petrol yutabilir, tedbirinizi alın' demişler. Konu hakkında iki farklı görüş var: MTA, 'Aradım, petrol yok', TPAO ise, 'İleride  son sistemle arama yapmak lazım' diyor.
 </p>
 <p class="metin">
  —Yöre halkı ne diyor?
 </p>
 <p class="metin">
  Sırtlarda petrol dışa vurmuş. Halk kendiliğinden çıkan petrolü alıp dinlendiriyor ve kullanıyor. Yörede ağaçlar 15 yıl sonra kuruyor. 1950'lerde bir Rus petrol mühendisi geliyor, bölgeyi gezip diyor ki, 'Burada öyle bir petrol var ki bütün Türkiye'ye yeter'.
 </p>
 <p class="metin">
  —İlgili kurumlarımız yeterince çalışmıyor mu?
 </p>
 <p class="metin">
  TPAO'nun petrol arama konusundaki ödeneği geçen yıl 200 milyon dolardı, bu yıl 28'e düşürüldü.
 </p>
 <p class="metin">
  —Birileri petrol çıkarmamızı istemiyor mu?
 </p>
 <p class="metin">
  Türkiye'yi böleceklerdi, olmadı.  O bölgelerin Türkiye'de mi kalacağı, planladıkları Kürt devletinde mi kalacağı belli değildi. Irak'ı kurmalarının bir hata olduğunu gördüler herhalde, o yüzden Türkiye'deki petrolü çıkarmaya başlayalım diyorlar. 1962'de Adıyaman'da yabancı bir şirket bir kuyu açıyor ve petrol yok diye kapatılıyor. Rahmetli Muammer Aksoy savcılığa başvuruyor, 'Petrol çıktı fakat kapattılar' diyor. Aynı kuyuyu TPAO temizliyor ve bugün o kuyudan saatte 20 varil petrol çıkıyor. Aynı olay Hakkari'de yaşandı. Bir sürü para harcanıp kapatılan kuyunun hesabı sorulsun. Sivas Savcılığı bu sözlerimi ihbar kabul etsin.
 </p>
 <br/>
 <center>
  <a class="anaorta" href="http://web.archive.org/web/20020325041309/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/karakutu/1.htm), [web.archive.org (arşiv bağlantısı)](http://web.archive.org/web/20020325041309/http://www.aksiyon.com.tr:80/2002/380/karakutu/1.htm)
