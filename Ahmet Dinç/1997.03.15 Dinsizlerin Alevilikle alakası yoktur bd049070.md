# "Dinsizlerin Alevilikle alakası yoktur"

*Ahmet Dinç 1997.03.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aleviler her zaman olduğu gibi dertli. Fakat sağduyuyu elden bırakmamak istiyorlar da. Sürekli itham ve "gözetim" altında yaşamış olmaktan dolayı
  </font>
 </div>
 <div id="newsText">
  <font class="detail-text">
   kişiliklerine monte ettikleri alınganlıklarını en son farkedip dile getiren, Cumhurbaşkanı Demirel oldu. Nevruz'a eklenen Gazi Olayları, mart ayını tedirginlik ayı yaptı. Gözler, sol terör örgütlerinin istismar etmeye çalıştığı Alevilerde. Türkiye Alevilerinin en büyük ve en geniş tabanlı kuruluşu Cem Vakfı'nın başkanı Alevi dedesi Prof. İzzettin Doğan sıkıntısını, Alevinin Sünniye gösterdiği hoşgörüyü Sünnide bulamamak cümlesiyle dile getiriyor. Ama alınmadığını da ekliyor.
   <br/>
   <br/>
    Bazı sol terör örgütleri Alevileri kendilerine doğal taban olarak görüyor. Bunun sebebi nedir? Alevilerin tarihten gelen bir "muhalefet" kişiliği taşıması mı?
   <br/>
   <br/>
   Bu konudaki yorumlara katılmıyorum. Marksist solu savunanlar Alevileri kendi nüfuz alanlarına çekebilmek için, Alevilik  muhalefet kültürüdür diyerek yanlış şeyler söylediler.  Ama bunu yaparken Alevi İslam ahlakının toplumda iktidar olduğunu görmezden geliyorlar. Osmanlı'nın 13. asır ile 16. asır arasındaki düzeni, Alevi ahlak düzeninin hakim olduğu düzendir. Türkiye'de 700 yıl öncesinin çok gerisine düşen tavırlar sergileniyor. Aleviliğin muhalefet kültürü olduğunu söylemek Marksist tuzaktır. Gerçek Alevi bu söyleme de, provokasyonlarına da kanmaz, kanmamalı. Alevilik İslam ahlak düzeninin tersine davranana muhaliftir.
   <br/>
   <br/>
    Özellikle belli zamanlarda, Alevi ile Sünniyi karşı karşıya getirmeye yönelik provokasyonlar oluyor?
   <br/>
   <br/>
   Bir ülkede Alevisi ve Sünnisiyle kardeşçe yaşıyorsanız, ama sizi yönetme sorumluluğunu yüklenenler bir tarafa verip diğerine hiçbirşey vermiyorsa bunun ıslah edilmesi gerekir. Alevi ile Sünni yüzyıllardır birbirine eş olmuş, akraba olmuş. Kim ne yaparsa yapsın bugüne kadar tutmamış, bundan sonra da tutmaz. Alevilikle Sünniliğin kapışması üzerine oturtulacak olan her türlü çözüm yanlıştır, tutmaz.
   <br/>
   <br/>
    Aleviler yıllardır sol'un hazır oy kitlesi, son dönemde soldan uzaklaşıyorsunuz gibi?
   <br/>
   <br/>
   Sol gerçekten Alevileri kaybediyor. Sağ partiler de kazanmıyor. Aleviler ortada.
   <br/>
   <br/>
    Kimi  bekliyorlar? Mehdi'yi mi, Godot'yu mu?
   <br/>
   <br/>
   O iki ayrı soru. Bence Alevilerin bu arayışı Türkiye'yi hem demokratik açıdan güçlendirecek, hem de belli bir ahlaki düzenin devleti yönetenlere hakim olmasını sağlayacaktır. Bizim çabamız budur Cem Vakfı olarak. Kur'an'da emanetin ehline verilmesi emrediliyor. Ama bugün emaneti ehline verecek adam bulamıyoruz.
   <br/>
   <br/>
    Aleviler emaneti kendi içlerinden çıkan birilerine vermeyi düşünürler mi?
   <br/>
   <br/>
   O vasıflara sahipse niye olmasın. Mevcut siyasi partiler topluma ümit vermiyor. Türkiye'de insanları yönetmeye talip olanlarda ahlaki değerler aramak gerekiyor. Aleviler sağ ya da sol kavramları yerine, birinci kriter olarak ahlakı alır, öyle oy verirlerse demokrasi çok daha sağlam temellere dayanacaktır.
   <br/>
   <br/>
    Barış Partisi Alevi tabana dayandığını hissettirerek kuruldu. Aleviler tutar mı?
   <br/>
   <br/>
   Bilemem. Bu partinin karşısında değiliz, ama yanında da değiliz. Yanında değiliz kelimesi daha ağırlıklı. Aleviler, ben Aleviyim, sırf bunun için bana oy verin diyen birine oy vermez.
   <br/>
   <br/>
    Peki, Cem Vakfı, "Cem Partisi" olmayı düşünür mü?
   <br/>
   <br/>
   Hayır. Ben orada olduğum sürece, Cem Vakfı siyasetin üstünde ve dışında kalacaktır. Eğer birgün siyaseten ülkeye hizmet düşünülürse o zaman vakıfla ilişiğim kesilir.
   <br/>
   <br/>
    Yaklaşık iki yıl önce devlet size bir vaadde bulundu: 3 trilyon lira verilecekti. Bu vaad galiba henüz gerçekleşmedi. Artı, bu vaad niye başka bir Alevi kuruluşuna değil de Cem Vakfı'na yapıldı?
   <br/>
   <br/>
   Devletin bütçesinden din hizmetleri için bir pay ayırıyorsanız, bunu sadece Sünni İslam öğretisine yönelik çalışmalara değil, bu ülkenin vatandaşı olan herkese vermeniz lazım. İslam'ın adalet anlayışı budur. Hz Peygamber, Hz. Ebubekir, Hz. Ömer, Hz. Osman adaletlerini gerçekleştirirken bu Yahudi, bu Hıristiyandır demediler. Üstelik Alevinin de Sünninin de tanrısı bir, peygamberi bir, kitabı bir. Biz ayırılacak parayı Cem Vakfı'na ayırın demedik, Alevilere ayırın dedik.
   <br/>
   <br/>
    3 trilyon meselesini bazı Alevi kuruluşları, Cem Vakfı'nın Alevileri Sünnilere angaje etme gayesiyle kurulduğu, söz verilen paranın da bunu gösterdiği şeklinde değerlendiriyorlar?
   <br/>
   <br/>
   Her Alevi şapkasını giyenin Alevi olduğunu söylenemez. Aleviliğin sadece kelimesini konuşan kişilerin, kendileri Alevi annebabadan gelmiş olsa bile uzaktan yakından ilgisi olmayan kişilerin  kendilerini Aleviymiş gibi göstermeleri tamamen bir aldatmacadır. Bir kişi Tanrı'nın birliğine, Peygamber'e, Kitab'a inanmıyorsa onun Alevilikle falan ilgisi yoktur.
   <br/>
   <br/>
    Cem Vakfı'nın Alevilerle ilgili nihai hedefi nedir?
   <br/>
   <br/>
   Devletle entegrasyondur. Özellikle din hizmetleri açısından Diyanet'te tüm inançların temsilidir. Diyanet'te her grubun altüst ilişkisi olmadan özerk bir yapıda kendi haklarındaki kararlarını kendilerinin alabileceği yapının oluşturulmasıdır.
   <br/>
   <br/>
    Diğer Alevi oluşum veya gruplardan destek görüyor musunuz?
   <br/>
   <br/>
   Çok büyük destek alıyoruz. Diğer Alevi gruplarla aramızda fikir ihtilafı yok. Biz inanç meselesini siyasetin dışında görüyoruz ve tutuyoruz. Ama diğer kardeş kuruluşlar özellikle şehirlerdekiler çok politize oldular.
   <br/>
   <br/>
    Onların politize olması, Alevilik ilkelerinden sapmayı da getirmiyor mu?
   <br/>
   <br/>
   Getiriyor.
   <br/>
   <br/>
    Bu da sizinle onlar arasında birtakım temel çelişkiler doğurmaz mı?
   <br/>
   <br/>
   Ama onlar çelişkilerini şimdi görmeye başladılar ve bizim bulunduğumuz noktaya doğru geliyorlar. Yüz tane Alevi kuruluş varsa, bizim gibi düşünmeyen üç ya da dört tane. O da siyaseti düşündüğü için. Aleviyim diyorlar ama dinle, imanla pek ilgileri yok. Bir tek, isimlerinde Alevi kelimesi var.
   <br/>
   <br/>
    Bu durumda, ileride Cem Vakfı'nda "cem olmak" gerçekleşir mi?
   <br/>
   <br/>
   Gerçekleşir, gerçekleşir. Tanrı herkesi farklı yaratmıştır. Herkesi aynı düşünmeye zorlamak Tanrısal iradeye aykırıdır. Bunun bilincine varabilirsek, Türkiye'de İslam daha bir güç kazanacaktır. Alevi gençler bize geliyor, bir Sünniyi seviyorum, evlenmem doğru mudur diye. Biz de teşvik ediyoruz. Ama Sünnilerden aynı şeyi göremiyoruz.
   <br/>
   <br/>
    Alevi ile Sünninin temel mutabakatı ne olmalı?
   <br/>
   <br/>
   Mutabakat zaten var. Ayrılığı getiren siyasetçiler. İki taraf da temel inançlarda bir. Ama Kur'anı Kerim'i farklı yorumlama insanın aklının farklı olmasının tabii sonucudur. Kimse, Kur'an'daki doğru yorum benimkidir, sen bunu kabul et diyemez. Sünni din adamlarının kendi aralarında bir hiyerarşi kurmamaları fevkalade yanlıştır. Bizde ruhban sınıfı yoktur diye bunu bir meziyet gibi sunuyoruz ya, bu durum İslam'da bugünkü uygulamada birtakım çarpıklıkların ve yanlışların çıkması sonucunu doğuruyor. Üstte bilge kişilerden kurulu  bir yüksek heyet lâzım Türkiye'ye.
   <br/>
   <br/>
    Refah Partisi'nin Aleviler konusunda bir çalışması var. Bu, toplumsal bir mutabakat için mi?
   <br/>
   <br/>
   Bunu söylemek isterdim. Çok destek verdim. Ama maalesef umutlarımı boşa çıkardılar. Sayın Erbakan'la görüştüğümde hakikaten Refah'ın inanç özgürlüğünü tüm yurttaşlar için savunduğunu düşünmüştüm. Fakat Refah iktidarı döneminde bir kez bile Aleviler gündeme getirilmedi.
   <br/>
   <br/>
    Askeri darbe olayına nasıl bakıyorsunuz?
   <br/>
   <br/>
   Biz ihtilalden yana değiliz. Ama ülkede fakir fukaranın ezilmesi sonucunu doğuracak bir anarşik ortamdan yana da değiliz.
   <br/>
   <br/>
    Bu soruma alınabilirsiniz. Çünkü alınganlık üzerine bir soru. Geçenlerde Cumhurbaşkanı Demirel bir grup Alevi temsilcisini kabul etti. Şikayetler olunca Demirel, "Yahu çok alıngansınız, bazı konularda fazla alıngan olmayın" dedi. Gerçekten Alevilerde olması gerekenden fazla mı alınganlık var?
   <br/>
   <br/>
   Var. Belki de bu kadar itilmiş ve haksızlığa uğramış olmaktan. Bu doğal bir duygu. Ben alınmadım. Ben eğer alıngan değilsem, bu duyguyu bildiğim, bunun üstüne çıkılması gerektiğine inandığım içindir.
   <br/>
   <br/>
    Bir Alevi olarak Sünnilere nasıl bakıyorsunuz?
   <br/>
   <br/>
   Bizim ailede 7 tane gelin vardır şu anda. Bu gelinlerin 4 tanesi Sünnidir. Benim eşim de Sünniydi. Alevi, Tanrı'nın yarattığı herkesi kutsal kabul eder. Bana gelenler, "Bizim kızlar hep Sünni erkeklerle evleniyor, oğullarımız ne olacak" diyorlar. Onlar da Sünni kızlar alsınlar. Ama şu var: Sünni aile hâlâ Alevi gelin ve damadı kabule hazır değil. Diyanet evliliğin mahzuru olmadığına dair açıklama yapmalı.
   <br/>
   <br/>
    Bazı Sünni cemaatlerin hoşgörü merkezli bir tavrı var. Bu hoşgörüye nasıl bakıyorsunuz?
   <br/>
   <br/>
   Sevgi ve hoşgörü eksenli hareketleri güzel işler olarak değerlendiriyorum. Fethullah Hocamız'ın özellikle eğitime dair faaliyetlerini çok hayırlı buluyorum. Vaazlarında sevgi ve hoşgörüyü, Ehli Beyt sevgisini işlemesini taktirle karşılıyorum. Ama bu yetmez gibi geliyor bana. Fethullah Hocamız'ın çok daha geniş kitlelere sevgiyi ve kardeşliği işlemesini istiyorum.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2363-dinsizlerin-alevilikle-alakasi-yoktur.html), [web.archive.org (arşiv bağlantısı)](http://web.archive.org/web/20120323173227/http://www.aksiyon.com.tr:80/aksiyon/haber-2363-dinsizlerin-alevilikle-alakasi-yoktur.html)
