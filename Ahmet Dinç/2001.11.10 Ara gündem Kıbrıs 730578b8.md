# Ara gündem Kıbrıs

*Ahmet Dinç 2001.11.10*

<div>
 <p class="spot">
  Rumların AB'ye tek taraflı üyeliği Türkiye ile Yunanistan arasındaki sıcak ilişkileri tehlikeye soktu.
 </p>
 <p class="metin">
 </p>
 <img border="0" src="/web/20011224001840im_/http://www.aksiyon.com.tr/2001/362/resimler/ara.jpg"/>
 <p class="metin">
  Son dönemde Türkiye ile Yunanistan arasındaki ilişkiler oldukça sıcak bir ortamda devam ediyordu. Çözülmesi zor sorunlar konuşulmak yerine görmezden geliniyor, her iki taraf da birbirini incitecek mesajları mümkün olduğu ölçüde vermemeye çalışıyordu. Ancak Kıbrıs Rum Kesimi'nin Avrupa Birliği'ne üyeliği konusunda gelinen nokta Türkiye'nin sabrını taşırdı ve Dışişleri Bakanı İsmail Cem'den son dönemde unuttuğumuz bir üslupla sert bir açıklama geldi; "Rumların tek taraflı üyeliğinin kabulü halinde Türkiye bedel ödeme pahasına kesin kararlar alabilir." AB genişleme komisyonu sözcüsü Jean Christophe Filori ise bunun üzerine yaptığı açıklamada, Türkiye ile gerginliği tırmandırmaya niyetli olmadıklarını ama Ankara'nın söylediklerinin AB'nin tutumunda bir değişkilik yapmayacağını belirtti. AB, Kıbrıs sorunu çözülmese dahi Rum Kesimi'nin üyeliğine sıcak bakıyor. Eğer bu gerçekleşirse KKTC vatandaşı olanlar da üyelik haklarından yararlanabilmek amacıyla, Rumların çözüm önerilerine sıcak bakabilecek. Tabii bu da Türkiye'nin çıkarlarına ve politikasına aykırı. O nedenle de Türkiye sorun çözülmeden üyeliğe kesinlikle sıcak bakmıyor.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  İstanbul polisi sol terör örgütlerinin yuvası haline geldiğini iddia ettiği Küçükarmutlu'ya operasyon düzenledi. Operasyonda 4 kişi ölürken, 10 kişi de yaralandı.
 </p>
 <p class="metin">
  Ünlü İtalyan Kulübü Milan, Torino yenilgisinin ardından Fatih Terim'in işine son verdi ve yerine Carlo Ancelotti'yi getirdi.
 </p>
 <p class="metin">
  İçişleri Bakanı Rüştü Kazım Yücelen son 17 ay içinde 32 kamu görevlisinin işkenceden mahkum olduğunu söyledi.
 </p>
 <p class="metin">
  Ege Denizi'nde Türk, Iraklı, İranlı ve Afganlı kaçak göçmenlerin yolculuk yaptığı Türk bandıralı bir gemide Yunan karasuları içindeyken yangın çıktı ve 14 kişi hayatını kaybettti.
 </p>
 <p class="metin">
  20 milyonluk banknotlar da piyasaya sürüldü.
 </p>
 <p class="metin">
  Koray Aydın'ın Bayındırlık Bakanlığından istifasına neden olan vurgun operasyonu ile ilgili savcının hazırladığı raporda Koray Aydın'ın ismi geçmediği için MHP, TBMM'den iade—i itibar istedi.
 </p>
 <p class="metin">
  Cumhuriyet Gazetesinin imtiyaz sahibi ve Türk basınının en yaşlı ismi Berin Nadi hayatını kaybetti. 91 yaşında ölen Nadi tüm malvarlığını Cumhuriyet Gazetesi Vakfı'na bağışlamıştı.
 </p>
 <p class="metin">
  Başörtüsü yasağı üniversite sınavlarına da girdi. ÖSS için başvuranlar son altı ay içinde önden ve başı açık çekilmiş fotoğraflarla müracaat yapmazlarsa başvuruları kabul edilmeyecek.
 </p>
 <p class="metin">
  Genelkurmay olası suikast girişimlerini önlemek için generalden ere kadar tüm personelin cep telefonu kallanmasını yasakladı.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  "Ordunun alt kademesi istiyordu ama ihtilali İsmail Hakkı Karadayı önledi". (Yalım Erez- Eski başbakan adayı)
 </p>
 <p class="metin">
  "Başbakanlığı üstlenmekten kaçınmayız." (Devlet Bahçeli—MHP lideri)
 </p>
 <p class="metin">
  Sosyalizmin Alfabesi kitabını okuduktan sonra solcu oldum. (Abdullah Öcalan-İmralı)
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Erdal İnönü: (Eşinin kefil olduğu borçları ödememek için Anadolu Hisarındaki Yalısını Erdal—Sevinç İnönü Vakfı'na devrettiği ortaya çıktığı için)
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Halil Mutlu: (Ne yazık ki ekonomi, siyaset ve kültürden bu hafta da çıkan bir isim olmadığı için dünya rekortmeni haltercimiz haftanın çıkanı oldu)
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  "Asker göndermeyi biz değil Türkiye istedi."
 </p>
 <p class="metin">
  (Donald Rumsfeld — ABD Savunma Bakanı)
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  92.553.000 : Türkiye'nin 2025 yılındaki tahmini nüfusu
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  Et yoksa pasta yiyin
 </p>
 <p class="metin">
  "Ekmek bulamıyorlarsa pasta yesinler". Yıllar önce bir Fransız Kraliçesinin yoksul insanlara söylediği bu söz geçtiğimiz hafta bir başka şekilde yeniden söylendi. Zengin insanların yoksulluğa bakışını biraz da çarpık bir şekilde ifade eden bu düşünce ne yazık ki hiçbir anlam kaybına uğramadan Türkiye'de de sergilendi. Hoş daha önce de bu mantığın değiştiği pek görülmedi ama Sağlık Bakanlığı bunu resmen ilan etti; "Vatandaş et bulamıyorsa yumurta, kıyma bulamıyorsa mercimek yesin". Bakanlık dar gelirli ailelerin sağlıklı ve dengeli beslenebilmelerini düşündüğü için hazırladığı raporda onlara "alternatif!" yiyecekler sunmuş. Buyrun okuyun; pekmez baldan daha besleyici, elma muz değerinde, yapraklı marul göbeklisinden besleyici, bulgur pirinçten besleyici, istavrit lüfer değerinde, yumurta et, mercimek kıyma kadar besleyici, süt ise gazoz ve koladan faydalı. Üstelik fiyatları da eşdeğer olduğu mala göre çok daha ucuz".
 </p>
 <p class="metin">
  Yani Türkçesi şu; "Biz sizin daha fazla para kazanmanızı sağlayamıyor, pahalılığı engelleyemiyor ve yoksulluğun önüne geçemiyoruz. Ama buna rağmen sizi düşünüyoruz." Bir kaç yüzyıl önce söylenen iki söz arasındaki farkı da unutmamak gerek. O zaman ekmek bulamayanlar için daha iyi ve pahalı olan pasta önerilirken şimdi iş tersine dönmüş ve ucuz besinler tavsiye edilmiş.
 </p>
 <p class="metin">
  Sağlık Bakanlığınca hazırlanan raporda bununla da yetinilmemiş ve insanların nerelerden, nasıl alışveriş yaparlarsa daha kârlı çıkacaklarının yolları da gösterilmiş; "Sebzelerden yeşil yapraklı olanlar, vitaminlerin birçoğu ve bazı madenler açısından daha zengindir. Bu nedenle yeşil yapraklı sebzeler tercih edilmelidir. Sebze ve meyveleri satın alırken turfanda olanları satın almak israftır. Bunun yerine mevsimlik sebze ve meyveleri tercih edilmelidir. Mevsimlik sebze ve meyveler turfandalarından daha ucuz, daha lezzetli ve daha besleyicidir. Manav ve bakkallar yerine alışveriş için pazarlar tercih edilmeli, satın alınacak besinin değişik yerlerdeki fiyatları incelenmeli ve ondan sonra karar verilmelidir".
 </p>
 <p class="metin">
  "Baba" tavsiyeler bakanlıktan, bize ise uymak düşüyor!..
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  Terim'i içlerine sindiremediler...
 </p>
 <p class="metin">
  Fatih Terim'in Milan'daki görevine son verilmesinin sebeplerini, onu yakından takip eden spor yorumcusu Ömer Üründül'e sorduk.
 </p>
 <p class="metin">
  — Fatih Terim'in görevine niçin son verildi?
 </p>
 <p class="metin">
  Sebebi İtalyan medyası ve İtalyan spor kamuoyunun Milan'ın başında bir Türkün teknik direktör olarak görev yapmasını içlerine sindirememiş olmalarıdır. Bir de Ancelotti gibi alternatif vardı. Sürekli bir hayalet gibi gündeme geliyordu.
 </p>
 <p class="metin">
  — Medeniyetler çatışmasının tezahürü deniyor...
 </p>
 <p class="metin">
  Onlarla ilgili değil. Milan'da tekli bir yönetim var. Ne derse o oluyor.
 </p>
 <p class="metin">
  — Mafyanın işi de diyorlar...
 </p>
 <p class="metin">
  Hayır hayır... O zaman ettirenler onlardı. Öyle birşey yok. Ancelotti seviliyordu.
 </p>
 <p class="metin">
  — Bu Ancelotti hikayesinin aslı ne?
 </p>
 <p class="metin">
  Terim, Milan ile anlaştığında Ancelotti Juventus'un başındaydı. Dolayısıyla hiç gündemde yoktu. Ancak Juventus ile ilişkisi bitince Milan yönetimi için bir alternatif oldu. Çünkü Ancelotti Milan'da oynadığı yıllarda çok sevilen bir futbolcuydu ve en büyük ideali de Milan'a teknik patron olmaktı.
 </p>
 <p class="metin">
  — Bu hayalet nasıl oldu da gerçek haline geldi?
 </p>
 <p class="metin">
  Terim kesinlikle başarısız değildi ama istikrarsız sonuçlar alıyordu. Ancelotti de Parma ile anlaşmak üzereydi. Hele 4—2'lik İnter galiyibiyetinden sonra Milan hayalinin iyice bittiğini düşünüyordu. Çünkü Milano derbisini kazanmak bir teknik driktör için en az üç ay kredi demektir. Ancak Terim kesinlikle başarısız olmamasına rağmen istikrarsız sonuçlar alıyordu. Son yenilgi işin bahanesi oldu. Yani, Parma ile Ancelotti anlaşmış olsaydı Terim kesinlikle görevde kalırdı. Çünkü başka alternatif yoktu.
 </p>
 <p class="metin">
  — Fotbolcular sabote etmiş olabilirler mi?
 </p>
 <p class="metin">
  Sabote yok.
 </p>
 <p class="metin">
  — Fiorentina'yı bırakmakla doğru mu davranmıştı?
 </p>
 <p class="metin">
  O zaman için doğru ya da yanlış demek mümkün değildi. Haklı gibi gözüküyordu. Milan'dan bir daha böyle bir teklif gelmemesi ihtimali vardı. Fırsat kaçmamalıydı. Ama şu andaki görüntü yanlış yaptığını ortaya koyuyor.
 </p>
 <br/>
 <center>
  <a class="anaorta" href="http://web.archive.org/web/20011224001840/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/362/karakutu/1.htm), [web.archive.org (arşiv bağlantısı)](http://web.archive.org/web/20011224001840/http://www.aksiyon.com.tr:80/2001/362/karakutu/1.htm)
