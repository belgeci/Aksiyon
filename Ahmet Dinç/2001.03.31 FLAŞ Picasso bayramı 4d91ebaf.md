# FLAŞ: Picasso “bayramı”

*Ahmet Dinç 2001.03.31*

<div>
 <p class="spot">
  Van Bağımsız Milletvekili Mustafa Bayram'ın dokunulmazlığı kaldırıldı. Sıra yargıda. Picasso'nun iki tablosunu akrabalarıyla birlikte polise pazarlamaya çalışırken yakalanan Van Bağımsız Milletvekili Mustafa Bayram'ın dokunulmazlığı kaldırıldı.
 </p>
 <p class="metin">
 </p>
 <img border="0" src="/web/20020430212419im_/http://www.aksiyon.com.tr/2001/330/resimler/Picasso.jpg"/>
 <p class="metin">
  Sabıkası ve hakkında adam öldürmekten uyuşturucu kaçakçılığına kadar birçok iddia bulunan Bayram'ın adam öldürme ve tarihi eser kaçakçılığı suçlarından yargılanabilmesi için dokunulmazlık zırhının kaldırılması gerekiyordu. Adam öldürme dosyasıyla ilgili yapılan oylamada Meclis'ten  303 kabul, 4 ret, 2 çekimser, tarihi eser kaçakçılığıyla ilgili ise 309 kabul, 1 ret oyu çıktı. Uyuşturucu ticaretinden kesinleşmiş 5 yıl cezası ve 11 ay hapis hayatı bulunan Mustafa Bayram, 1995 seçimlerinde ANAP'tan milletvekili seçilebilmek için soyadını "Bayrak" olarak gösterdi. Yasaya göre, hüküm giyenler milletvekili olamıyor. Ardından Refah Partisi'ne girdi. Bayram, Meclis'teki savunmasında "Tablo nedir ki? Tablo bu, alınır, satılır. Bir tane dosya ispat edin intihar diyorsanız intihar edeyim" dedi. Bayram,uyuşturucudan  İstanbul DGM'de yargılanıp 5 yıl ceza aldı, 11 ay yatıp çıktı. Van'da 6 Ağustos 1997'de iki kişinin öldürülmesi olayına karışan Bayram'ın silahından çıkan kurşunun ölenlerden birinin gözüne isabet ettiği belirlendi.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Türk Telekom, tüm data devrelerinde verdiği hizmete yüzde 100 ila yüzde 600 arasında zam yaptı. İnternet Servis Sağlayıcıları Derneği zammı protesto etti ve zammın, internetin yaygınlaşmasını önleyeceğini açıkladı.
 </p>
 <p class="metin">
  Van Bağımsız Milletvekili Mustafa Bayram, şoförü aracılığıyla satmaya çalıştığı iki adet Picasso tablosunun alıcılarının polis çıkması üzerine gözaltına alındı, dokunulmazlığı olduğu için serbest bırakıldı.
 </p>
 <p class="metin">
  Uluslararası Af Örgütü'nün dünyada işkence aleti üreten 170 firmadan biri saydığı CCS'nin Türkiye'de bir distribütörü bulunduğu, eski Emniyet Genel Müdürü Fahri Görgülü'nün de bu şirketin ortağı olduğu ortaya çıktı.
 </p>
 <p class="metin">
  Uğur Dündar'ın ayrılmasıyla boşalan Star TV Haber Dairesi Başkanlığı'na ATV'den ayrılan Ali Kırca geçti. Transferden 2 milyon dolar aldığı söylenen Kırca ekibini de getiriyor.
 </p>
 <p class="metin">
  Makedon ordusunun Arnavut gerillalara karşı başlattığı operasyonların ardından Balkanlar giderek ısınıyor. Uzmanlar Balkan savaşı uyarısı yapıyor.
 </p>
 <p class="metin">
  İngiliz bilimadamları kadınlarda yumurtalık kanserini önleyen bir gen buldular. Gen, yumurtalık hücrelerinin büyüme ve bölünmesini kontrol altına alıp kansere yol açma riskini yok ediyor.
 </p>
 <p class="metin">
  Japonya "sıfır" enflasyon sıkıntısı yaşıyor. Japon Merkez Bankası enflasyonu artırmak için önlemler alıyor!
 </p>
 <p class="metin">
  Rusya, 1580 km'lik Rus—Kazak petrol boru hattı işletmeye açıldı. Kazakistan'dan Novorossisk'e gelen petrol, İstanbul ve Çanakkale Boğazları'ndan geçirilerek pazarlanıyor.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  — "Antrenmanlar olmasa 45 yaşına kadar futbol oynarım" (Gheorghe Hagi— Galatasaraylı futbolcu).
 </p>
 <p class="metin">
  — "Bir kurşun atıldı Özal'a. Sordum, acaba kim attı diye. Özal, "Belgesi var, İsviçre'de" dedi." (Çetin Altan—Yazar).
 </p>
 <p class="metin">
  — "Ayrılığımız gayrılığımız yok Hoca ile. Nikahlarda biraraya geliyoruz" (Tayyip Erdoğan)
 </p>
 <p class="metin">
 </p>
 <p class="arabaslik">
  İNER MİSİN, ÇIKAR MISIN?
 </p>
 <p class="metin">
  Mustafa Bayram (Van Bağımsız Milletvekili): Milleti Picasso tabloları pazarlayarak temsil edip, kendisini yakalayan polisleri tartakladı).
 </p>
 <p class="metin">
  Kemal Derviş (Devlet Bakanı): Siyasî polemiklere bulaşmadan, çakıltaşlarına aldırış etmeden sadece "kurtarma"yı düşünüyor.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  — "Siyaset edebiyle yapılırsa güzeldir. İftiralara, cevaplamıyorsak, söyleyecek şeyimiz yok anlamına gelmez" (Mesut Yılmaz—Başbakan Yardımcısı, MHP'ye salvo atışları).
 </p>
 <p class="metin">
  — "Krizde yer alan, krizden çıkar sağlamaya çalışan çevrelerin partimizi dillerine dolaması mânidâr" (Devlet Bahçeli—Başbakan Yardımcısı, ANAP'a yükleniyor).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  12.000.000.000.000.000 (oniki katrilyon lira): Fon'a devredilen 11
 </p>
 <p class="metin">
  bankanın, verip de geri alamadığı kredilerin miktarı.
 </p>
 <p class="metin">
 </p>
 <p class="arabaslik">
  REAKSİYON: Sadece bayram mı?
 </p>
 <p class="metin">
  Mesut Yılmaz'ın TBMM çatısı altına taşıdığı Mustafa Bayram, bir, iki, üç değil, birçok sıçrayıştan sonra nihayet "iş üstünde" yakayı ele verdi ve dokunulmazlığı kaldırılıp yargıya havale edildi. Bayram'ın sabıka defteri o kadar kalın ki, demokratik bir ülkede, böyle bir ismin milletvekili seçilmesi tarihi bir skandal olur, sayısız kelle götürürdü. Fakat burası her zamanki Türkiye ve bu gibi "sıradan" vakalara şaşırmaya ne lüksümüz, ne mecalimiz kaldı.
 </p>
 <p class="metin">
  Mustafa Bayram'ın türevleri Türkiye Büyük Millet Meclisi çatısı altında o kadar çok ki. Demokrasimiz adına, hukukumuz adına talihsiz ve dramatik olansa, bu tür kişilerin vatana ve vatandaşa hizmet için değil de, dokunulmazlık zırhına bürünüp adaletten kaçmak, dahası, meslek edindikleri kanunsuz işlerini devlete yakın durup daha risksiz şekilde yürütmek, bu arada devleti hortumlamak için Meclis'e giriyor olmaları. Tertemiz geçmişe ve hale sahip, sadece milletine hizmet için Meclis'te bulunan büyük çoğunluğu tenzih ederek şu kadarını söylemek zorundayız: Meclis'e "artniyetle" girmiş olanlardan en az bir düzinesini buradan bir çırpıda sayabiliriz ama hiç şüpheniz olmasın ki ertesi gün bu isimler, "biz temiziz, hakaret edildi" yaygaralarıyla mahkemeye gideceklerdir. Bu kişilerin kimi uyuşturucu kaçakçısıdır, kimi kumar mafyasının temsilciliğini yapıp çıkarlarını kollar Meclis'te, kimi arazi rantçısıdır, kimi derin ve kirli ilişkilerin adamıdır, kimi bilmem ne kaçakçısıdır, kimi devleti soymak için oradadır. Bu tip kişiler devletin güvenlik birimlerinin ve adaletin elinden kurtulmak için, yasadışı yollardan kolayca kazandıkları bol parayı devreye sokmaktan çekinmez.
 </p>
 <p class="metin">
  Meclis, Mustafa Bayram olayında iyi bir sınav verdi, olumlu puan aldı. Fakat temizlik işlemi Bayram'la sınırlı kalmamalı. TBMM, içinde barındırdığı bütün kirliliklerden kurtulmalı. Meclis çatısı altındaki "kirlilerin" dosyalarını kıyaslarsak, Mustafa Bayram kesinlikle en alt sıralarda kalır.
 </p>
 <p class="metin">
  Şimdi sıra diğerlerinde. Haydi görelim sizi milletin gerçek temsilcileri. Kamuoyu yoklamalarında en alt sıralarda çıkan Meclis'in itibarını yükseltmek için hayırlı bir kapı açıldı.
 </p>
 <p class="metin">
 </p>
 <p class="arabaslik">
  SORUNCA: Hükümet iki ortaklı: Derviş ve diğerleri
 </p>
 <p class="metin">
  Koalisyonun manzara—i umumiyesini, Ankara kulislerini iyi takip eden Gazeteci—Yazar Mustafa Ünal'a sorduk:
 </p>
 <p class="metin">
  — Ortaklar günaşırı kavga etmeye başladı. Koalisyon çatırdıyor mu?
 </p>
 <p class="metin">
  Sıkıntı var ama çatırdadığı söylenemez. Baştaki uyumun olmadığı ortada.
 </p>
 <p class="metin">
  — Bu gidişle koalisyonun ömrü ne kadar olur?
 </p>
 <p class="metin">
  Alternatifi olmadığı için şekil değiştirerek bu eksende devam eder. Hükümet alternatifleri var da, başbakan alternatifi yok. Bu hükümet yıkıldığında yerine çok rahat hükümetler kurulur ama Ecevit'ten sonra bir başbakan bulmak zor görünüyor.
 </p>
 <p class="metin">
  — Koalisyondaki kavgalı ortam, yaşadığımız krizi nasıl etkiler?
 </p>
 <p class="metin">
  Krizi derinleştirir. Küçük gibi görüyoruz ama çok ciddi ve büyük bir kriz yaşıyoruz. Hükümet kavgasız olsa da krizden çıkış o kadar kolay değil.
 </p>
 <p class="metin">
  — Derviş'le birlikte dengeler nasıl değişti?
 </p>
 <p class="metin">
  Bu, Derviş'i nereye koyacağımıza bağlı. Şu an Ankara'da Derviş'e çok sağlıklı roller biçilemediğini söyleyebilirim. Siyasi kulislerde, hükümet içinde ne anlama geldiği net açıklanamıyor. Geniş yetkilerle donatılmış bir süper—bakan ama sınırları nerede başlayıp bitiyor belli değil. Siyasette çok ciddi boşluklar olduğu için, bu boşluktan acaba kendisine bir görev çıkarabilir mi, göreceğiz.
 </p>
 <p class="metin">
  — Hükümet şimdi kaç ortaklı; üç mü, dört mü?
 </p>
 <p class="metin">
  İki ortaklı: Derviş ve diğerleri. Asıl olansa Kemal Derviş hükümeti.
 </p>
 <p class="metin">
  — Ortaklar, Derviş'in yanında mı?
 </p>
 <p class="metin">
  DSP tam yanında. Diğer ikisi öyle görünmüyor. Fakat tam cepheden mücadele etmeye de yanaşamıyorlar. Koalisyon öyle bir durumda ki şimdi, Derviş başarılı olursa 'bunlar ekonomiyi ve ülkeyi yönetemediler, yüzlerine gözlerine bulaştırdılar, o gelip herşeyi düzeltti' denecek. Derviş başarısız olursa, o da ortaklara mâl edilecek ve ekonomiyi o kadar çıkmaza soktular ki Derviş bile düze çıkaramadı denecek.
 </p>
 <p class="metin">
  — Bu kriz sürecini nasıl algılıyorsunuz?
 </p>
 <p class="metin">
  Türkiye'de iki tane 28 Şubat süreci yaşandığını düşünüyorum. Birincisi malum süreç, ikincisi büyük krizle başlayan süreç. Birinci 28 Şubat irticayla mücadele etti, ikincisi yolsuzlukla mücadele ediyor. Birincisinin aktörleri kendilerini çok iyi anlattılar, ikincilerin araçları çok zayıf, kendilerini topluma anlatamıyorlar.
 </p>
 <br/>
 <center>
  <a class="anaorta" href="http://web.archive.org/web/20020430212419/mailto:ahdinc@superonline.com">
   ahdinc@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/karakutu/1.htm), [web.archive.org (arşiv bağlantısı)](http://web.archive.org/web/20020430212419/http://www.aksiyon.com.tr:80/2001/330/karakutu/1.htm)
