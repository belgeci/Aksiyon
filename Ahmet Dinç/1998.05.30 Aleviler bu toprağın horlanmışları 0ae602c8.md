# "Aleviler, bu toprağın horlanmışları"

*Ahmet Dinç 1998.05.30*

<div class="pNewsDetailMainContent ctx_content" itemprop="articleBody">
 Prof. Dr. Orhan Türkdoğan, ülkemizin önde gelen sosyologlarından biri. Geçtiğimiz yıllarda "AleviBektaşi Kimliği" adlı hacimli bir eseri yayınlandı. Prof. Türkdoğan, bu kitap için 1960'lardan 1995'e kadar materyal topladı. Tam 47 il ve bunlara bağlı çok sayıda köye gidip AleviBektaşiler arasında uzun süre kaldı. Tamamen modern sosyolojinin gereklerine uyan araştırma yöntemlerini kullandı ve hiçbir art niyet taşımadı. Fakat kitap birilerinin hoşuna gitmedi ve birkaç yıldır devam edegelen eleştiriler, son günlerde hakaret ve saldırı mahiyetini aldı. Prof. Türkdoğan'la, "AleviBektaşi Kimliği" ve yankıları üzerine konuştuk:
 <br/>
 <br/>
  AleviBektaşi dünyasına ilginiz nerden başladı?
 <br/>
 <br/>
 Ben Malatyalıyım. Sünni bir aileye mensubum. Okul arkadaşlarımın bir kısmı Alevi idi. Sünni arkadaşlar onlara zaman zaman takılırdı. Tavşan ayaklarını kesip onların cebine koyarlardı. Onlar üzülürdü ve tepki gösterirlerdi. Ben bu yapılan hareketleri son derece yakışıksız bulurdum. Bu yüzden onlara karşı bir sempati oluştu bende. Hatta anneme, "Senin oğlun Alevi oluyor" derlerdi. 1946 seçiminde lise öğrencisiyken bir Alevi köyünde sandık başkanı oldum. Bir Alevi köyüne ilk kez gidiyordum. Önyargılarım vardı. Bunların pis olduklarını, gusül abdesti almadıklarını, mumsöndü yaptıklarını söylerdi çevrem. Seçimde köylülerle birlikte oldum bir süre. Baktım, hepsi bize benziyor; evleri son derece temiz, yiyecekleri temiz ve lezzetli. Giderek bende Alevilerin bu toprakların horlanmışları olduğu, haksızlıklara uğradıkları düşünceleri güçlendi.
 <br/>
 <br/>
  Araştırmacı gözüyle ne zaman bakmaya başladınız?
 <br/>
 <br/>
 İlk tayinim Malatya'ya lise öğretmeni olarak yapıldı. Orada Alevi köylerini incelemeye başladım. Sonra Atatürk Üniversitesi'ne geldim. Burada Kars'ta yaşayan bir Şii grubunu seçtim ve üç yıl bunları yakından tanıdım. 1982'de de yolum Kars'ın Gaziler köyüne düştü. Bunlar da Şii idi. Onlarla birlikte ibadet ettim, bilgimi artırdım. Türkiye'deki tüm Alevi yayınlarını dosyaladım. Ondan sonra stratejik Alevi grupları arasına girmeye başladım. Stratejik Alevi kültür alanlarında, özellikle Babai ayaklanmasından başlayarak Bedrettin ve Celali ayaklanmalarının izlediği çizgi alanlarını dolaştım. 47 ili seçerken buna göre hareket ettim. Ayaklanmaların olduğu toprakları seçtim.
 <br/>
 <br/>
  Bunları yaparken Alevilerin yanlış bir yol tuttuğunu, sizin dünya görüşünüze uygun görüşler taşımıyor olmaları yüzünden sizin onları yerdiğiniz ya da ben öyle şeyler yazayım ki onlara kılavuz olsun, doğru yolu göstersin dediğiniz oldu mu?
 <br/>
 <br/>
 Hayır hiç olmadı. Çünkü ben Amerikalılarla Atatürk Üniversitesi'nde çalışmıştım. Türk köylerine gider, arkasından Kürt köylerine girerlerdi. Objektif olmadıklarını anladım. Doktoramı ABD'de yaptım, orada da birkaç önemli etnik grubu inceledim. Sürekli saha araştırmasına çıktım Amerikalı hocalarla. Doktora hocam güçlü bir antropologdu, onlardan saha araştırmasını öğrendim.
 <br/>
 <br/>
  Saha araştırmasını Alevilere nasıl uyguladınız?
 <br/>
 <br/>
 Bir saha araştırmasını düşünürken bir yapıyı öğrenmek istedim. Netice nedir, nasıl çözüm yoluna gidilir diye. Çünkü modern sosyolojinin yönelim biçimi şu dönemde iyileştirmeye gitmek şeklinde. Sosyolog da bir doktor gibi, sadece teşhis koymakla yetinmiyor, hastalık bölgelerini tesbit ederek, teşhisten sonra tedavi etmek durumunda. Alevilere ben bu bakış açısıyla yaklaştım. Bin yıllık, hatta daha öncesine dair kalıp yargıları gördüm: Mumsöndü, yıkanmaz, temizlenmez gibi önyargılara dayanan görüşleri hastalık olarak telakki ettim ve Sünniler ile Alevilerin aralarına girerek çok bataryalı değişken dediğimiz bir antropoloji yöntemini kullandım. Alana çıkmak, görüşme, gözlem. Bu üçünü biraraya getirdim. Buna bir de anketi ekledim ve dörtlü bir yöntem kullandım. Alevi ve Sünnilerin birbirlerine karşı kalıp yargılarını, değerlendirmelerini 47 ocağı ile Sünni kuruluş ve alanları tarayarak tesbit ettim. Alevilerin fıkhını, dilini, tarihsel yarılmalarını, olayları tesbit ettim.
 <br/>
 <br/>
  AleviBektaşi Kimliği kitabını yazmak fikri nerden doğdu?
 <br/>
 <br/>
 Bu kitabın hazırlığının uzun bir geçmişi vardı. Bu insanların tarihimizin uzun sürecinde horlandıklarını, itildiklerini yakından temaşa ettim. Ve 195060'lara kadar üzerlerinde ciddi hiçbir araştırma yapılmadığını tesbit ettim.
 <br/>
 <br/>
 1993'ten 95'e kadar sadece 45 köyü incelemekle geçirdim. Daha önceki malzemelerimi de devreye soktum ve kitabı yazdım. Siyasal Aleviciliğin peşin yargılara dayandığını, Alevi yapılarını hiç temsil etmediklerini, metodoloji bilmediklerini, sosyoloji ve antropolojinin hiçbir yöntemini bilmediklerini gördüm. Sadece hikaye anlatan, mitomani dediğimiz görüşlerle uğraşan, kalıp yargılar ortaya koyan, husumetlere dayanan yayınları gördüm. Bunların hiçbirini kaynak olarak dahi göstermedim.
 <br/>
 <br/>
 Bilimin yöntemini koyarak çözümü şunda buldum: Alevi ve Sünni kesim birbirini tanımıyor. Bin yıldan beri her iki taraf da birbirleri hakkındaki fikirlerini kuşaktan kuşağa nakleden kalıp yargıların sahibi. Sünni köye gidiyorum, bana diyorlar ki, "Onlar gusül bilmez, mumsöndü yapar". Alevi köylü ise, "Muaviye'nin, Yezid'in çocukları" diyor. Dolaştığım illerde Sünni dini liderlerle görüştüm. Hiçbirinin Aleviler hakkında kitap okumadığını, bilimsel kaynaklı en ufak bilgiye sahip olmadıklarını gördüm.
 <br/>
 <br/>
  Bu noktada kime ne görev düşebilir?
 <br/>
 <br/>
 Devlete önemli görevler düşüyor. Devletimizin yapacağı şey, aydınlanmayı kurabilmesi, Alevi ve Sünnileri biraraya toplayıp bir akademik hava oluşturması, burada ayrıntılı bir şekilde sorunların tartışılması, kalıp yargıların hiçbir değerinin olmadığını yakından görmelerinin sağlanması olsa gerek. Bunu öneri olarak kitabımda da tavsiye ettim. Bir bilim adamı olarak tamamen önyargısız şekilde modern sosyolojinin gereklerini yerine getirdim. Hatta bana birçok telefon geliyor, soruyorlardı: "Siz Alevi misiniz, Sünni misiniz?" diye. Devletin bütün üst düzeyine, cumhurbaşkanına ve bütün kuvvet komutanlarına bu kitap gönderildi. Hepsi beni tebrik etti.
 <br/>
 <br/>
  Siz bir bilimadamı olarak AleviSünni husumetinin yok edilmesi, tedavi edilmesi için önerilerde bulunduğunuzu söylediniz. Fakat size aksi yönde ithamlar geliyor. Kitabınızda Alevilerle Sünniler arasında husumet oluşturduğunuz gibi..
 <br/>
 <br/>
 Bir kere modern sosyolojinin görevi, iyileştirme. Kitabın bitiş cümleleri şöyle: "Araştırma boyunca taban Aleviliği veya halk Aleviliğinin temel hareket noktası olarak gözlediğimiz Hoca Ahmet Yesevi, Hacı Bektaş Veli, Yunus Emre ve Mevlana kültürü canlandırılmalı ve kitlelere ulaştırılmalı. Alevilerimiz bizim tarihimizin, kültürümüzün, soyumuzun ve toplum değerlerimizin oluşturduğu insanlardır. Bu nedenle onlara kültürümüzle yaklaşmamız gerekir." Kitaptaki 80 sayfalık değerlendirme bölümünde de benzeri şeyler var.
 <br/>
 <br/>
  Bu kitabı yazmak için devletin sizi parasal olarak desteklediği iddialarına ne diyorsunuz?
 <br/>
 <br/>
 Geçenlerde bir televizyon programında bu iddia bir Marksist Alevi tarafından dile getirilmiş. Ben devletin maaşlı memuruyum. Eğer bunu kastediyorlarsa, evet her ay devletten para alıyorum. Bunun haricinde bu işler için devletin bana finans sağladığını kanıtlamazlarsa kendilerini namussuzlukla itham ediyorum.
 <br/>
 <br/>
  Bu kitabınızda kendi dünya görüşünüzü Alevilere empoze etmeye çalıştığınız şeklinde bir başka iddia var.
 <br/>
 <br/>
 Bugünlerde bir araştırma hastalığı başladı. Gidip bir yerde anket uyguluyor, saha araştırması yaptım diyor. Saha araştırması, araştıracağınız grubun içine katılmaktır. Bu da iki tane bakış açısını ortaya koymak demektir. Bir, grubun bakış açısı, iki, araştırmacının bakış açısı. Saha araştırmasında bilim adamının en önem vermesi gereken şey, kendi bakış açısını dışlayarak grubun bakış açısını esas almasıdır. Ben birçok Alevi köyüne gidip uzun süre aralarında kaldım ve onların bakış açısını esas aldım. Bilimadamının işi, o insanları inançlarından ve kanaatlerinden ötürü yalancı çıkarmak değil, onların objeyi, eşyayı nasıl algıladıklarını anlamaktır.
 <br/>
 <br/>
  Son aşamada, size yapılan saldırıların sebebini nerede görüyorsunuz?
 <br/>
 <br/>
 Saldırı marjinal bir gruba ait. AleviBektaşi Kimliği kitabım çıktığında Alevi kitleden en küçük bir itiraz bile değil, aksine tebrikler geldi. Marjinal Aleviler, Aleviliği Marksizm'e oturtmak istedikleri için bu çalışmam hoşlarına gitmedi.
 <br/>
</div>


Kaynak: [www.aksiyon.com.tr](http://www.aksiyon.com.tr:80/soylesi/aleviler-bu-topragin-horlanmislari_503781), [web.archive.org (arşiv bağlantısı)](http://web.archive.org/web/20151231210641/http://www.aksiyon.com.tr:80/soylesi/aleviler-bu-topragin-horlanmislari_503781)
