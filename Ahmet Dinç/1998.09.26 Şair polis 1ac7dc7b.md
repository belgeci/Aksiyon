# Şair polis

*Ahmet Dinç 1998.09.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Onlar bizim güvende yaşamamızın teminatıydı. Fakat ne olduysa oldu, son birkaç yıldır işkencenin, gaddarlığın, hissizliğin sembolü haline getiriliverdiler.
  </font>
 </div>
 <div id="newsText">
  <font class="detail-text">
   Bunda, 12 Eylül'ü izleyen süreçte aman verilmeyip darmadağın edilen sol gruplara yakın/gönül ve fikir bağı bulunan kişilerin, zamanla "Eylül paniğini" atlatıp medyanın köşebaşlarını tutmasının da etkisi oldu. Tabii ki ilk hedefleri polis olacaktı. Haber mutfağında "polisomani" adlı karın ağrısı çeken en birinci profesyonel gazetecilerin baş aşçılık yaptığı medyada empoze edilen yeni polis imajı şöyleydi: Duygudan, merhametten, acımadan yoksun, vatandaşı sevmeyen, estetikten, sanattan, derûnî hissedişlerden payını almamış, alması da mümkün olmayan "şiddet sembolü."
   <br/>
   <br/>
   Birazdan öğreneceksiniz ki, bütün bu kanaatleri tersyüz eden polisler var. Bunlardan biri, Bolu Emniyet Müdürü Uğur Gür.
   <br/>
   <br/>
   Gür, kelimenin hakkını verecek kadar 'ilginç' bir Emniyetçi. O bir şair. Aslında güfteci de diyebiliriz. TRT repertuvarına alınmış 80´den fazla eseri var. Şarkıları özellikle TRT radyolarında sık sık okunuyor.
   <br/>
   <br/>
   Duygu yüklü bir insan Bolu Emniyet Müdürü Gür; tabiata, insanlara, olaylara hem bir polisin tetikteliğiyle, hem de bir şairin ruh derinliğiyle bakabiliyor. Dışa yansıyan kişiliği artık bu iki uç özelliği kendinde kaynaştırmış görünüyor.
   <br/>
   <br/>
   Şairlik, 1945 doğumlu Gür'de 40'ından sonra nüksetmiş. "İzmir'de başladı" diyor, "Gönül Dergahı'nda".
   <br/>
   <br/>
   Gönül dergahında ilk şiir
   <br/>
   <br/>
   "İzmir'e 1985'ten sonra atandım. 1989'da, benim sınıf arkadaşım ve aynı zamanda bir şair olan Şükrü Yetimoğlu İzmir'e emniyet müdürü olarak atandı. Onun da bestelenmiş şiirleri vardır. İzmir İkinci Beyler'de şair ve bestekarların biraraya geldikleri, aramızda Gönül Dergahı dediğimiz bir yer vardı. Burası merhum Dr. Cemalettin Alptekin'in muayenehanesiydi. O öldükten sonra Gönül Dergahı bir daha olmadı ama.. Şükrü Bey oraya takılırdı, mecburen ben de giderdim. Orada şairler şiirlerini okur, bestekarlar beğendiklerini alır besteler, haftaya gelip bestelediklerini okurlardı. Gel zaman, git zaman ben de bir şiir yazdım, utana sıkıla ilk şiirimi orada okudum."
   <br/>
   <br/>
   İlk şiiri 'İzmirli Kız'. "Kordonboyunu başıma/Yıktı gitti İzmirli kız/Delice seven gönlümü/Yaktı gitti İzmirli kız" diye başlıyor. Gür'ün bu şiirini, Gönül Dergahı'nın 'gönül dostlarından' Rüştü Şardağ hemen alıp bestelemiş. "Bu şarkı İzmir Korosu'nda sık sık çalınır, artık bir klasik halini aldı" diyor Gür. 'İzmirli Kız' Gür'ün ilk şiiri fakat ilk bestelenen şiiri değil; Yılmaz Yüksel'in besteleyip Gönül Dergahı'nda okuduğu, "Sevgiler sende kalsın/Kalbindeki iz benim/Dillerden düşmeyecek/Şarkındaki söz benim" mısralarıyla başlayan şiir Gür'ün bestelenen ilk şiiri.
   <br/>
   <br/>
   Artık bundan sonra şairlik ya da güftecilik almış başını gitmiş Uğur Bey'de.
   <br/>
   <br/>
   Üstadlarla dergahta...
   <br/>
   <br/>
   Gür, "Gönül Dergahında Türk müziğinin birçok büyük ismini tanıma şerefine erdim" diyor. Orada kimleri tanımamış ki! Arif Sami Toker, Alaaddin Şensoy, Avni Anıl, Yusuf Nalkesen, Selahattin İçli, Teoman Önaldı, Rüştü Şardağ, Ali Şenozan, Yılmaz Yüksel, Mustafa Töngemen, Reşat Aysu, Ali Rıza Avni, Yalçın Benlican, Engin Çır, Özgen Gürbüz gibi şair ve bestekarlar. Türk müziğinin güfteci polisi Gür, bütün mütevazılığıyla bu isimlerin hepsini "üstad" diye anıyor.
   <br/>
   <br/>
   Arif Sami Toker, Gür'ün şiirlerine en çok beste yapanların başında geliyor. Toker, uzun bir dönem beste yapmamış. "Çünkü tarzıma uygun bir güfte yazarı bulamıyorum" demiş Gür'e. Gür, "Gümüşhane'de görev yaptığım 1990 yıllarında, Arif Sami Toker ta oraya kadar geldi. Uğur, senin şiirlerin benim tarzıma çok uygun, ne olur artık seninle çalışayım dedi. TRT repertuvarında onun bestelediği 15 eserim var" diyor.
   <br/>
   <br/>
   "Önce şiirin dünyası kuruluyor"
   <br/>
   <br/>
   Merak ediyoruz; Uğur Bey'in o hızlı, olaylar ve heyecanlarla dolu yıllarında şairliği hiç mi zuhur etmedi? Ya da o maceralı yıllar mı onun hassas ruhunun üzerine kül serpmişti? "Gençlik yıllarımda, 80 öncesinde İstanbul'da 13 yıl görev yaptım. Değil düşünmeye ve ruhumu dinlemeye, uyumaya bile vakit bulamıyordum" diyor Gür: "İzmir'de biraz rahattık. Kendimizi dinlemeye başladığımız andan itibaren ses, şiir olarak çıktı."
   <br/>
   <br/>
   Güfte yazmak zor ve önemli bir iş; Uğur Gür, "Biz şiiri yazarken, önce kendimize bir dünya kurarız. Şiirin konusunu seçeriz ve o konu içinde kendimize bir yer buluruz. Şiirin yazılması bitene kadar o şiirle yatar, o şiirle kalkarız" diyor.
   <br/>
   <br/>
   Gür, özellikle Milliyet Gazetesi'nin ve TRT'nin düzenlediği yılın sevilen şarkıları yarışmalarının 1990´dan sonra abonesi olmuş; hemen her yıl bir güftesiyle yılın en sevilen şarkısı ödülünü almayı başarmış. Milliyet'in geleneksel şarkı yarışmasındaki ödülleri şöyle: 1992'de Alaaddin Şensoy'un bestelediği 'Yıllardan sonra seni görmek istedim' adlı Nihavend şarkı güftesiyle, 1993'te Arif Sami Toker'in yine Nihavendden bestelediği 'Issız gecelerimde beni yalnız bıraktın' adlı güfteyle, 1994'te Mehmet Emin Bitmez'in Hüseyni makamında bestelediği 'Ömrümü çalan yıllar'la, 1995'te Özgen Gürbüz'ün bestelediği 'Bana gel, sevgilim ol, kalbime gir diyemem' adlı eseriyle, 1997'de yine Gürbüz'ün bestelediği 'Beni gönlüne alsan' adlı eseriyle. Gür'ün ayrıca TRT ve çeşitli belediyelerce açılan yarışmalarda birçok ödülleri var.
   <br/>
   <br/>
   Şu hassasiyet meselesi...
   <br/>
   <br/>
   Şair bir polisten bahsederken, ortada apaçık duran 'yaman çelişkiye' temas etmemek olmaz: Polislikle/Emniyet adamlığıyla şairliği tek kişide toplamak ve birlikte yürütmek.. Değil toplumla, kendisiyle ve hatta kalbiyle bile barışık olmayan bir polis imajının çizildiği dönemde şair olmak gibi bir talihsizliği(!) yaşayan Gür, yaman çelişkiye neşteri önce polis tanımı yaparak atıyor. Ona göre polis de bir şair, bir ressam, bir müzisyen kadar hassas insandır. Fakat bu, topluma karşı sorumluluk hissinden neşet eden bir hassasiyet. Gür, 'hassasiyet'i şöyle açıyor: "Ben bir polisim. Aynı zamanda bir babayım da. Uyuşturucu tacirini ya da onu kullanan birini yakalarken, 'benim çocuğum bu uyuşturucuyu kullanmış olsa ben ne yaparım' düşüncesiyle hareket ederim. Polis sert gibi görünür, buna mecburdur biraz da. Ama o görünümün altında çok hassas bir kalp ve vicdan vardır. Şehit olmuş ve sakat kalmış yığınla arkadaşımız, polisin kendi insanına duyduğu sevgi ve hassasiyetin şahididir."
   <br/>
   <br/>
   İlham, Uğur Bey'i de her şairde olduğu gibi zamansız ziyaret ediyor. Bir sohbet anındaki güzel bir cümle, pencereden bakarken sokakta gördüğü herhangi bir şey, gazetedeki bir resim Uğur Bey için şiire ilham kaynağı olabiliyor. Hatta görev anında bile şiir krizi tutabiliyor. Buna dair, polislikle şairliği nasıl cem'ettiğini de gösteren ilginç anıları var: İzmir'de görev yaptığı yıllarda bir futbol takımının kongresinin güvenliğini sağlamakla görevlendirilir. Başkan adaylarından biri, kürsüde çok sert bir konuşma yapmaktadır. O zaman İzmir Emniyet Müdür Muavini olan Uğur Bey, bir anda kağıt kalem çıkarıp birşeyler yazmaya başlar. Onu tanıyan konuşmayı yapan başkan adayı, "galiba hakkımda rapor tutuyor, ispiyonlayacak" diye düşündüğünü sonra Gür'e anlatır. Oysa gerçek, başkan adayının sarfettiği çok güzel bir cümlenin Uğur Bey'i mestettiğidir. Şair polis, not ettiği o cümleyi bir şiirine mısra yapacaktır.
   <br/>
   <br/>
   Türk sanat müziğinin popa yenildiğini kabul etmiyor Uğur Gür, "Her malın alıcısı ayrıdır" diyor. Eskiden polis kolejine giderken kendisi radyoda 'Dilek Pınarı' adlı yabancı pop parçaları çalınan programın tutkunuymuş. Şöyle diyor Gür: "İnsan ruhen olgunlaşınca poptan kurtuluyor ve yine bize geliyor. Hatta insan eskiyi hatırladığında, ben bunları nasıl dinledim diyor."
   <br/>
   <br/>
   Umarız medyamız da olgunlaştığında polis gerçeğini görür ve 'eskiden ben neler yazmışım' der. Neyse.. Uğur Bey'in hikayesi böyle. O, şiirlerine ve insanları sevmeye devam ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4162-sair-polis.html), [web.archive.org (arşiv bağlantısı)](http://web.archive.org/web/20131110164108/http://www.aksiyon.com.tr:80/aksiyon/haber-4162-sair-polis.html)
