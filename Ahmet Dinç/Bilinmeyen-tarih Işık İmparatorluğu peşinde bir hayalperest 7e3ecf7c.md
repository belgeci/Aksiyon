# Işık İmparatorluğu peşinde bir hayalperest

*Ahmet Dinç Bilinmeyen-tarih*

<div>
 <p>
  <font>
   Hitler’li Almanya hakkında sayılamayacak kadar çok kitap yazıldı, sayısız “gizli” iddia ortaya atıldı. Bunlar genel hatlarıyla; Hitler Almanyası’nın görünen, yaşanan olayları ve onların perde arkası ve Hitler/Nazi vak’asının efsanelerde aranan kökenleri olmak üzere ikiye ayrılıyor.
   <br/>
   <br/>
   Turgut Gürsan’ın kitabı, ikinci gruba dahil bir araştırma. Almanların kökenini, “en kuzeyde”, kutupta efsanevi Thule ülkesinde arayan hemen bütün tezleri, kaynakları taramış olan Gürsan, bu anlamda yeni bir toparlama kaynak kitap oluşturmuş denebilir.  Strabon’a göre Thule, deniz yoluyla Britanya’ya 6 günlük mesafede idi. Wirth, ‘Kutuptaki Atlantis’in sırrı’ adlı kitabında, kaşifler Kanadalı Jenessen ve Danimarkalı Rasmussen’in Kuzey Kutbu’nda araştırmalar yaparken, bazı arkeolojik bulgular ele geçirdiklerini ve bunun da Thule uygarlığına ait olduğunu yazar. Efsane uygarlıkların hemen hepsinde olduğu gibi Thule medeniyetini oluşturanlar da en az 3 metre boyunda dev insanlardı ve onlardan gelen Hitler’in Aryan ırkı, evrimin en üst basamağındaki ırktı.
   <br>
    <br>
     Kitap, Hitler ve Nazi bilinçaltında Germen ırkına atfedilen üstünlük psikolojisinin nereden geldiği ve onları harekete geçiren dinamikleri göstermesi açısından önemli ipuçları veriyor. Mesela, 1236 yılına ait ‘Tapınaklar’la ilgili bir belgede, bugünkü Almanya’da bir ‘Işık İmparatorluğu’ kurulacağı belirtilir. Bunun öncüleri de Tapınak Şövalyeleri içinden seçilmiş bir grup olacaktı. Bu efsaneden hareket eden Tapınakçıların ‘Berlin Tempelhof’u kurmaları, oradan Nazi Almanyası’na uzanan çizgi oldukça ilginç. Tapınakçı felsefeden, geçmiş efsanelerden, üstün ırk savından ve daha birçok ideolojik ve felsefi örgünün içinden çıkmış olan 19. yüzyıl sonu Alman gizli örgütlerinin en önemli özelliği milliyetçi olmalarıydı ve bunlar gerek 1. Dünya Savaşı’na giden Almanya’yı, gerekse Nazilerin tavrını belirleyecek kadar etkili olmuştu. Kitapta bu örgütlerden ve Almanya’yı nasıl, hangi yollarla etkilediklerinden genişçe bahsediliyor. Hitler de 1918’de bu örgütlerin en ünlülerinden Thule—DAP’a girmiş ve hızla yükselmişti. Gençlik arkadaşı mason Walter Johannes Stein, Hitler hakkında, “Daha 20 yaşından itibaren mistisizmle ilgileniyordu ve bazı ilaçlar yardımıyla daha yüksek bilinç seviyelerine ulaşmayı denemişti. Halüsinasyona yol açan Peyotl ilacını da mistik aydınlanma vasıtası olarak kullanmıştı” diyor. Thule örgütünün Hitler’i adeta özel olarak yetiştirmesi dikkate değer bir ayrıntı. Yahudi düşmanı Hitler’in, yetişme çağında yolunun birçok kez Yahudilerle ve masonlarla çakışması ise açıklanmaya muhtaç bir muamma.
     <br>
      <br>
       Kitapta Hitler’in düşünce ve eylem dünyasını derinden etkileyen isimlerden ve bunların geliştirdikleri ‘Kozmik Buz Teorisi, Oyuk Dünya Teorisi’ gibi iddialardan, Hitler’in adamlarının efsaneler peşinde koşmalarından, Nazilerin uçan dairelerinden, hatta Ay ve Mars’ta üsler kurmalarından, Hitler’in hâlâ yaşadığından bahsediliyor. Bütün bunlar uçuk geliyor, doğru. Ancak kitabı okuyup mantıkî kalıba sokunca manzara değişiyor. Hitler’i, bir hayali dünya uğruna gerçek dünyayı yangın yerine çeviren bu efsaneperst adamı, onun bilinçaltını besleyen efsaneleri, emelleri, iddiaları tanımak için okunması gereken bir kitap, Gürsan’ın eseri.
       <br/>
       <br/>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 167 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1911), [web.archive.org (arşiv bağlantısı)](http://web.archive.org/web/20050301180824/http://www.aksiyon.com.tr:80/yazdir.php?id=1911)
