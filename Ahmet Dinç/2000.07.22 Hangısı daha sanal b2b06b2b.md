# Hangısı daha sanal?

*Ahmet Dinç 2000.07.22*

<div class="pNewsDetailMainContent ctx_content" itemprop="articleBody">
 Kurtarılmış mahallelerin, caddelerin bulunduğu 12 Eylül öncesinde, Malatya da şiddetten ve kandan nasibini fazlasıyla aldı. Malatya'daki kavganın sağ cephesinde bulunan Oral Çelik, kendi zaviyesinden baktığında, hem Türkiye'yi bölmek, komünizm gibi öcü bir sistemi getirmek isteyen solcuları engellemek, hem de öldürülen, yaralanan cephe arkadaşlarının intikamını almak için çareler düşünür. Ve sonunda en parlak fikre ulaşır. Bir matbaada birkaç yüz adet ilan bastırır. Gece tek başına bu ilanları Malatya'da bildiği hemen bütün solcuların evlerinin kapısına asar. Ölüm tehdidiyle dolu yazının altındaki imza şöyledir: Malatya İntikam Komandoları. Ertesi gün bütün güvenlik birimleri seferber olmuş, Malatya İntikam Komandoları adıyla tesbit ettikleri yasadışı sağ terör örgütünü aramaktadır. Oysa ortada böyle bir örgüt olmadığı gibi, mensubu da yoktur; Oral Çelik'in bir "eylem" biçiminden ibaret olaydır örgüt denilen şey. İster misiniz ki resmî birtakım evraklarda, raporlarda Malatya İntikam Komandoları adlı gayrikanuni örgütün ne zaman kurulduğu, tüzüğü, çalışma/eylem biçimi, taraftar bulduğu yöreler, yaptığı eylemler, tesbit edilen üyeleri geniş geniş anlatılmış olsun!
 <br/>
 <br/>
 Bu yolu Oral Çelik mi açtı, yoksa onun da pirleri var mıydı bilemiyoruz ama Türkiye'de o yoldan öyle hızlı gidildi ki, örgütsüz duramaz hale geldik. Mevcut "terör örgütü" sayımız binleri buldu. Güvenlik birimlerinin raporlarına göre Türkiye'de tam 1732 adet terör amaçlı örgüt var. Kaba bir hesapla Türkiye'de son beş yıl içinde hergün bir örgüt kurulmuş. Fakat bu raporları günaşırı yenilemek gerektiği de ortada. Çünkü hergün birileri tarafından bir yenisi "kuruluyor" ve kayıtlara geçmesi için de polise bir telefon yetiyor: "Falanca eylemi bizim örgüt yapmıştır, mücadelemiz sürecek!."Bu çerçevede, yaşadığı gibi ölen Ahmet Cem Ersever'in hakkını da vermek lazım. Güneydoğu'da görev yaparken hayali Anadolu Halk Cephesi'ni "kurup", hakkında gazetelerde yazı dizileri yazdıran, canları sıkılınca arkadaşları arasında muhabbet olsun diye örgüt kurup ona isimler bulduklarını anlatan Ersever'in anlattıkları da bugünün örgütlerini anlamak bakımından önemli bir ipucu.
 <br/>
 <br/>
 Öncelikle, el emeği göz nuru örgütleri sınıflamaya tâbi tutmak gerekiyor. İrticai örgütler, sağ örgütler, sol örgütler ve bölücü örgütler. Bu sınıflamalardan hangilerinin öne çıkacağı ise o dönemin konjonktürüne bağlı. Bir vakitler, Türkiye, adı ilk kez duyulan aşırı sol terör örgütleriyle tanışmaktan bir hal olmuştu. Şimdilerde moda, irticai örgütler.
 <br/>
 <br/>
 Bir çırpıda en az yarım düzine kadarını sayabildiğiniz, günaşırı bir yenisiyle tanıştığınız örgütlerin kimler tarafından, neden kurulduğunu, neler yaptığını, dahası, bunların gerçekten var olup olmadığını hiç merak ettiniz mi? Artı, bir olayın birgün (ya da bir yetkilinin ağzından) "A" örgütüne, başka gün (ya da başka yetkilinin ağzından) "B"ye mal edilmesinin hikmetini sorgulamayı denediniz mi?
 <br/>
 <br/>
 İçişleri Bakanı Sadettin Tantan'ın, "Bir sürü var" dediği, son aylarımızda hergün bir yenisiyle karşılaştığımız yasadışı örgütlerden bazılarını zikredecek olursak: Hizbullah, Hizbüttahrir, Tevhid, Selam (duruma ve yetkilisine göre son iki örgüt TevhidSelam olarak tek zikrediliyor, bazı rivayetlerde adı Tevhidi Selam!), Kudüs Savaşçıları (Ordusu veya Komandoları da oluyor duruma göre), BİAD (Birleşmiş İslam Akvam Devleti), biri çaycı üç gencin bir otobüs kaçırımı kadar yaşatabildikleri trajikomik Kayrakağan örgütü, Vasat, Cihat, Müfreze 2000, İslami Cihat, Rabıta... Hırsızlık, soygun, çıkar sağlamak gibi "adi" amaçlarla kurulmuş olanların yanında, ulvi gayelere hizmet için kurulanlar ağırlıkta.
 <br/>
 <br/>
 Son dönemde gerek yetkililerin beyanatından, gerekse resmi raporlardan ve basında çıkan haberlerden adı gündeme gelen örgütlerin gerek ortaya çıkış zamanlamasında, gerekse yapısında, faaliyetlerinde, mensuplarında bazı gariplikler olduğu gözlerden kaçmıyor. Devleti temsil eden kişi ve raporlarda bu örgütler yeni bir keşif olarak duyuruluyor. Son dönemdeki en meşhurları olan Hizbullah dahil, sözkonusu örgütlerin hemen hepsi birer muamma olarak duruyor hâlâ. Bu örgütler kamuoyuna sunulurken, liderinden amacına kadar hemen bütün yönleri tam bir sis perdesi ardında, flu bir görüntüyle sunuluyor.
 <br/>
 <br/>
 Örgütler hakkındaki bazı çarpıklıklara geçmeden önce, olanları kavramak açısından bir anahtar niteliği taşıması yönüyle, konuyu Aksiyon'a değerlendiren bir devlet görevlisinin söylediklerini aktaralım. Görevli, Türkiye'de bu kadar bol örgüt bulunmasını açıklarken olaya çok farklı bir boyut getiriyor: "Bu tür örgütler çok amaçlı olarak kurulur. Hangi cephede faaliyet gösterecekse, o cephenin mensubu karizması olan, işbilir, becerikli, teşkilatçı, davasına kendi çapında sadık biri bulunur. Bir şekilde onunla kontak kurulur, örgütü kurmasında yardımcı olunur. Bunlara yüklenen misyon çoğunlukla taşeronluktur. Bir "iş" birkaç örgüte birden aynı anda verilir. Fakat son anda "iş"i bunlardan sadece biri yapar. Hesaplardaki ve politikalardaki değişikliğe göre bunlardan bazıları hiçbir şey yapamadan yok olur gider. Sadece ismi duyulur, o kadar. İçi boştur. Adı kalır. Fakat sonraki bir dönemde bu isim lazım olabilir, örgüt başka amaçlar için, başka kişilerle canlandırılır. Kâğıda dökmek gerektiğinde bu örgütlere birer tüzük, lider, eylem listesi, militanlar bulmak zor değildir."
 <br/>
 <br/>
 Furya Hizbulvahşet'le başladı
 <br/>
 <br/>
 Hizbulvahşet'in kanlı lideri Hüseyin Velioğlu'nun öldürülmesinin ardından gelen birkaç ay, yeni terör örgütlerinin ortaya çıkartılması açısından oldukça verimli geçti. Önce Kahramanmaraş'ta tarikatla örgüt arasında kişiliğini tam bulamamış "Tufancılar" keşfedildi. Hizbullah'ın üzerine bu garip şey pek iyi bir sos olamayınca bu defa Nevşehir'de BİAD (Birleşik İslam Akvam Devleti) adlı bir şeriatçı örgüt bulunduğu keşfedildi. Üstelik tam 16 yıldır Nevşehir'de faaliyet içinde olduğu, dahası cihat provası yaptığı yeni ortaya çıkartılmıştı. Lider Hacı Ahmet Didin ve 13 "terörist" kıskıvrak yakalandı. BİAD'ın amacı oldukça büyüktü: Bütün İslam ülkelerini bir çatı altında toplayıp Halife'ye bağlı bir İslam devleti kurmak. Bunu başarmak için 13 kişi biraz az gibi görünüyordu ama.. Emniyet ve MİT'ten habersiz (teşbihte hata mı var?) kuşun bile uçamadığı Türkiye'nin Nevşehir gibi bir avuç içi büyüklüğündeki yerinde 16 yıldır hem de cihat provası yapan bir yasadışı örgütü ortaya çıkartamamanın tek açıklaması, örgütün çok iyi bir kamuflajcı olmasıyla açıklanabilir herhalde.
 <br/>
 <br/>
 Furyaya katılan bir diğer radikal örgüt, mensupları ve lider kadrosu elle konmuş gibi yakalanıveren örgüt Hizbüt Tahrir. Onun da amacı bütün dünya çapında bir İslam devleti kurup Halife'ye bağlamaktı.
 <br/>
 <br/>
 Vasat mı, İslami Cihat Hareketi mi?
 <br/>
 <br/>
 Urfa'da bazı kişilerin örgütü yeniden canlandırmaya niyetlendiğini tam da Hizbulkabus günlerinde tesbit ediveren güvelik güçleri, buna fırsat vermeden Vasat mensubu birkaç kişiyi yakaladılar. Şanlıurfa Valisi Şahabettin Harput, yakalananların Vasat üyesi olduğunu açıklarken, bazı yetkililerin beyanatlarına göreyse yakalanan kişiler Vasat örgütü mensubu değil, "Türkiye'de İslami Cihat Hareketi" üyesiydiler. Bu tezat da o günlerin Hizbulvahşet kargaşası arasında kaynadı gitti. Daha "normal" bir zamanda olsa, bir Türkiyelinin bu tezadı farkedip, "N'ooluyor" diyebileceği de tartışmalı ya..
 <br/>
 <br/>
 Ankara, nisan ayının ilk günlerinde bazı okulların önüne, özellikle de Atatürk büstlerine konan bombalarla sarsılmıştı. Önce bu işi yapması muhtemel bedhahların dahili ve harici olanları üzerine yoğunlaşıldı. Ve kısa sürede fail bulundu. Bombalamaları "Cihat" adlı yeni bir irticai örgüt yapmıştı. Lideri, Suriye asıllı Baha Çığıl'dı ve bu kişi Üsame Bin Laden'le Afganistan'da görüşmüş, örgüt elemanları Laden'in kamplarında eğitilmişti. "Cihat", Türkiye'ye cihat ilan etmişti. Görüldüğü gibi olay oldukça "hard" idi. Fakat ortada küçük bir sorun vardı: Örgütün adı Ankara DGM'ye ve onu kaynak gösteren bazı basın organlarına göre "İslami Cihat", Ankara Emniyet Müdürlüğü'ne ve onu referans alan bazı gazete ve televizyonlara göreyse "Cihat" idi. Fakat tek kelimelik bir fark o kadar da önemli değildi, önemli olan bombalamayı yapanın bir örgüt hüviyetiyle ortaya çıkartılmış olmasıydı.
 <br/>
 <br/>
 Kudüs'ün nesi?
 <br/>
 <br/>
 UMUT operasyonu vesilesiyle müşerref olduğumuz iki örgütten biri Kudüs Savaşçıları, diğer bir rivayete göreyse "ordusu". Ankara DGM Savcısı Hamza Keleş, Kudüs'ün ardına "ordu", İçişleri Bakanı Tantan'sa "savaşçı" kelimesi getirilmesini uygun buluyorlar. Zaman zaman örgütün adının "Kudüs Komandoları"na dönüştüğünü de ekleyelim.
 <br/>
 <br/>
 Yusuf Karakuş ve Abdülhamit Çelik, Mumcu'nun katilleri olarak duyurulduklarında Türkiye heyecanlanmış, sevinmişti. Fakat sonradan bu kişilerin, Mumcu'nun arabasına bombayı koymaya giderken, olmayan bahçe çitlerinden falan atladıkları şeklinde gözden kaçan ifadeler serdetmeleri üzerine olayın rengi ve seyri değişti. Çelik ve Karakuş artık yasadışı örgüt üyesiydi ve bu suçtan yargılanacaklardı. İran'a yakınlığıyla bilinen, Selam adlı bir gazeteleri olan, bir cemaat yapılanması görüntüsü oluşturan Selamcılar bir anda illegal örgüt ve mensupları haline geldiler. Selam, önceleri "Hizbullah'ın Selam Grubu" olarak yansıtıldı. Bununla eşzamanlı olarak Tevhidcilerle birleştiriliverdi. Mumcu'nun artık kesin katili gözüyle bakılan Ferhan Özmen ve grubu da her ihtimale karşı TevhidSelam gibi adı ilk kez duyulan bir örgütün, Kudüs Savaşçıları/Ordusu/Komandoları örgütünün mensubuydular.
 <br/>
 <br/>
 UMUT'un umudu
 <br/>
 <br/>
 Bu arada, Türkiye'nin "örgütlenmesinde" önemli bir husus da örgütlerarası ilişkiler, transferler olsa gerek. Yakalanan ya da yakalanamayan bir kişiyi değişik zamanlarda değişik örgütlerin mensubu olarak görebiliyoruz. Bu noktada geniş bir yelpazede bulunan birçok örgütün, bir aşamadan sonra ideolojiyi ve ilkeleri bir kenara atıp çıkar ve eylem birliği yapıyor olabileceklerini, ikinci olarak da bütün bu örgütleri ortak bir noktada tutan, onlarla ilişki içinde olan, onları yönlendiren bir (veya birden çok) güç bulunduğunu varsayabiliriz. Bu açıdan bakıldığında UMUT operasyonunda ilginç verilerle karşılaşmak mümkün. Karakuş ve Çelik Hizbulvahşet'in hücre evinde çıkan belgeler doğrultusunda gözaltına alınıp UMUT operasyonunun umudu olmuşlardı. Dolayısıyla Hizbulvahşet mensubu oldukları işlendi bir müddet. Kısa süre sonra Tevhidi Selam ya da Tevhid Selam üyesi oluverdiler. Bu arada İran gizli servisi SAVAMA ile ilişkileri bulunduğu, hatta sözkonusu servis tarafından eğitildikleri ortaya çıktı. Karakuş'un bir istihbarat servisi tarafından bilinçli olarak UMUT operasyonunu manipüle etmek için olaya dahil edildiği de iddia ediliyor.
 <br/>
 <br/>
 Ferhan Özmen'e geliyoruz. Kışlalı cinayeti son olarak onun üstüne kaldı. Geçtiğimiz mayıs ortalarında yakalandığında önce Tevhid Selam örgütünün, dolayısıyla suikastin beyni olduğunu bizzat Emniyet açıklamıştı. Ardından Çelik ve Karakuş'un payına Tevhid Selam, Ferhan Özmen'inkineyse Kudüs'le başlayan, ikinci kelimesi ihtilaflı örgüt düştü.
 <br/>
 <br/>
 Çağırıcı'nın çağrıştırdıkları
 <br/>
 <br/>
 İrfan Çağırıcı, İslami Hareket örgütünün lideriydi. Arkasında kimlerin bulunduğunu gerek çalıştığı gazetede, gerekse devletin ilgili birimlerinde dar bir çevrenin gayet iyi bildiği iddia edilen Çetin Emeç cinayeti ona ve örgütüne mal edildi. Çağırıcı'nın örgütü noktasında kafalar yine karışıyor. Bilinen, İrfan Çağırıcı'nın lideri olduğu İslami Hareket'in 1984'te tamamen çökertildiği, ardından yeniden aynı örgütü yoktan varettiği şeklinde. Fakat 1996'da yakalandığında onunla birlikte ele geçen günlüğünde şöyle yazıyor Çağırıcı: "..Yarın bir toplantı daha yapacağım. Kuracağım örgütün adını Hizbullah olarak düşündüm. Kardeşimi (Rıdvan Çağırıcı) ve eniştemi de (Mehmet Dalmaz) örgüte alacağım. Arkam sağlam olsun. Nejat'ı da düşünüyorum. Bize silah temin edebilir. Silah satan çevrelerle bağlantısı olduğunu biliyorum."
 <br/>
 <br/>
 Ne acayip bir günlük değil mi? Sanki ifade gibi! Olayın bu yönü bir yana, günlükteki "kuracağım örgütün adını Hizbullah koyacağım" da ne oluyor derseniz; şu ihtimaller ortaya çıkıyor: A İrfan Çağırıcı Türkiye'deki birçok radikal örgütün isim ve teşkilatlanma babası, B Çağırıcı İslami Hareket'in lideriyken çeşit olsun diye Hizbullah'ı kurdu, C Hizbullahi yapılardan/örgütlerden sonraki bir aşama olan Hizbullah örgütü ve lideri Hüseyin Velioğlu gerçekte lider değildi, DÇağırıcı, Velioğlu'nu çağırıp, "İki örgütü idare etmek bana ağır geliyor, Hizbullah'ın başına sen geç, ama en ufak bir falsonda tepene binerim haa!" dedi, EHepsi, FHiçbiri.
 <br/>
 <br/>
 İslami Hareket örgütü hakkında yazılan resmi raporlarda örgütün Genel Emiri İrfan Çağırıcı'nın kardeşi Rıdvan Çağırıcı'nın adı örgüt mensubu olarak zikredilirken, bir bakıyoruz, Rıdvan Çağırıcı Hizbullah mensubu olarak yakalanıvermiş.
 <br/>
 <br/>
 Kafanız iyice karıştıysa, yine devlet görevlisinin birkaç cümlesiyle yazıyı noktalayalım: "Son birkaç aydaki olaylarda adına terörist, örgüt lideri, üyesi falan olarak rastladığınız kişilerin çoğu birtakım güçler ve servisler tarafından yetiştirilen, kullanılan kişilerdir. Zaman zaman değişik örgütler içinde görülebilirler. Bu kişilerden biri yakın zamandaki bir operasyonda gerçekleri manipüle etmek için kullanıldı.
 <br/>
 <br/>
 email: ahdinc@superonline.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hangisi-daha-sanal_506392), [web.archive.org (arşiv bağlantısı)](http://web.archive.org/web/20160302213313/http://www.aksiyon.com.tr:80/dosyalar/hangisi-daha-sanal_506392)
