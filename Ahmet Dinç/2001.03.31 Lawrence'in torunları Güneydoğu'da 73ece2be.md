# Lawrence'in torunları Güneydoğu'da

*Ahmet Dinç 2001.03.31*

<div>
 <p class="spot">
  Son yıllardaki "gelenek"  değişmedi ve Güneydoğu'da  zaten sürüyle var olan gizemli  yabancıların sayısı Nevruz'da zirveye çıktı. Sarışın, mavi  gözlü yabancılara kent  merkezlerinden köylere kadar  pek çok yerde rastlamak  mümkün. Yerli halkla, çok iyi  bir Kürtçe ile diyalog kuran  yabancılar, Nevruz'da halkın  içindeydiler; HADEP bayrağı  salladılar, slogan attılar,  Kürtçe türkü söylediler. Bunlar kim ve niçin buradalar? Bu  sorunun cevabını herkes  biliyor aslında
 </p>
 <p class="metin">
 </p>
 <img border="0" src="/web/20020502033813im_/http://www.aksiyon.com.tr/2001/330/resimler/Lawrence.jpg"/>
 <p class="metin">
  Yolumuz, 1995 yazında Cizre'ye düşmüştü. Terörün doruğa çıkıp pervasızca kentleri bastığı, köprü altlarından cesedin eksik olmadığı bir zamandı. Hayvanların, onların dışkılarının dayanılmaz kokusunun, bulut gibi tozun ve dayanılmaz sıcağın ablukaya aldığı ilçenin otelimsi tek yapısında, karayağız bölge insanına pek benzemeyen, bembeyaz tenli bir ortayaşlı adama rastlamıştım. Bu cehennemin ortasında ne aradığına dair sorumuz cevap bulmakta gecikmemişti. Sarışın "gazeteci", haftalardır Cizre'yi mesken tutmuş, sürekli yerli halkın içinde dolaşıyor, diyalog kuruyor, sorular sorup, önerilerde bulunuyormuş. Bazı zamanlar otele birkaç gün uğramadığı oluyormuş; nereye gittiğini otelci dahil kimse bilmiyormuş. Fotoğrafını çekmeye çalıştığımızda acayip bir tepkiyle yüzünü saklamış, sorularımızı cevapsız bırakıp odasına kaçmıştı.
 </p>
 <p class="metin">
  Türkiye'ye gelen bir Batılı gazeteci, kurşun sesleri altında Cizre gibi bir yerde haftalarca ne yapıyordu acaba?.. Ne bitmez tükenmez bir araştırmaydı çalıştığı haber...
 </p>
 <p class="metin">
  Aslında bu sorunun cevabını taa o günlerde, bölgedeki güvenlik yetkililerinden almıştık. Bu kişi, Osmanlı'nın yıkılışını tek başına hızlandıran Lawrence'in torunlarındandı. O günlerde, aynı "gazeteci" ve "sivil toplum örgütü" mensuplarına, Diyarbakır'daki otellerde de bol miktarda rastlamıştık. Yetkililer, bu kişilerin bölge halkını devlete karşı provoke etmek, ayrılıkçı terör örgütüne "katkıda" bulunmak amacıyla Batılı ülkeler tarafından bölgeye gönderilen ajanlar olduğunu söylüyorlar. "Niçin bölgeye girmelerine veya hiç değilse bu kadar serbestçe dolaşmalarına izin veriyorsunuz?" sorumuza, "Elimiz—kolumuz bağlı, kıllarına dokunsak, ait oldukları ülkeler kıyameti koparıyor" cevabını veriyorlardı.
 </p>
 <p class="metin">
  1995 Nevruzunda D. Bakır'da bulunan gazetecilerin hemen hepsinin gözlemlediği bir olay vardı ki, ajanların Türkiye'de neler yaptıklarını çok iyi gösteriyordu: 21 Mart'ta D. Bakır ve G. Doğu, son yıllarda hiç olmadığı kadar sakindi. Kulakları polis kanalına girdikleri telsizlerinde, gözleri sokaklardaki gazeteci ordusu her an tetikteydi. Telsizden, nadiren, falanca yere molotof kokteyli atıldığı duyuruluyordu. Birden telsizdeki sesler arttı. Dicle Üniversitesi'nde olaylar çıkmıştı. Gazetecilerin beklediği de buydu, olay vardı ve üniversiteye koştular. Tekerlek yakılmıştı. 150—200 kadar öğrenci yanan tekerleğin etrafında toplanmıştı. Polis, bilinmeyen bir sebeple, gazeteci olduklarını söyleyen 12 yabancıyı alıp götürmüştü. Olay büyümedi, sönen tekerlekle birlikte talebeler dağıldı. Fakat şok eden bir gerçek fazla gecikmeden ortaya çıktı. Yabancı "gazeteciler", Nevruz gününün olaysız, sessiz sedasız geçeceğini anlayınca, gitmişler Dicle Üniversitesi'ne, bindikleri arabanın tekerlerini çıkarıp yakmışlar ve başlarına saf ve heyecanlı bazı öğrencileri toplamışlar. İtalyan, Alman, Hollandalı ve BangLadeşli "gazeteciler" hemen sınırdışı edildi.
 </p>
 <p class="arabaslik">
  Kürtçeyi niçin öğrendiler?
 </p>
 <p class="metin">
  Geçtiğimiz günlerde kutladığımız Nevruz Bayramı bütün yurtta, hatta bütün Türk dünyasında oldukça renkli görüntülere sahne oldu. Fakat ülkemizin Güneydoğu'sunda biraz fazlaca renklilik vardı. Yanık tenli, esmer halkın içinde sarışın, mavi gözlülerden, çekik gözlü Japonlara kadar yüzlerce kişi, hariçten akın etmişlerdi bölgeye.
 </p>
 <p class="metin">
  Diyarbakır başta olmak üzere Batman, Şırnak, Cizre, Adıyaman gibi merkezlerde oteller, bu yabancılarla doldu adeta. Diyarbakır'a günler önceden gelmeye başlayan yabancıların sayısı, yetkililerden aldığımız bilgiye göre son gün 100'ü geçti. Kentin Fuar Alanı denen bölgesinde toplanan onbinlerce kişinin içine karıştılar ve ilginç görüntüler ortaya çıktı. Kürtçeyi çok iyi bildiklerini, halkla kurdukları Kürtçe diyaloglardan anladık. Sık sık ellerine HADEP bayrakları alıp salladılar, başlarına 'ögürlük ve demokrasi' yazan şapkalar taktılar, Kürtçe türkülere eşlik ettiler, bazı sloganları da ateşli Kürt gençleriyle birlikte attılar. Şenlik alanına gelen resmi zevat, takdim ve protokol konuşmaları bitip, alanı saat 13.00 sıralarında terkettikleri halde, yabancı misafirler saat 17.00'ye kadar alanda kaldılar. Ayakta durmaktan yorulunca da gidip, asıl durmaları gereken yer olan protokol sıralarında oturup dinlendiler, sonra yine halkın arasına karıştılar. Sadece Fuar Alanı'nda değil, Diyarbakır'ın muhtelif "kritik" mahalleleri de Nevruz günü bu yabancılar tarafından adeta ablukaya alınmıştı.
 </p>
 <p class="metin">
  Sarışın, mavi gözlü yabancılara sadece bölgenin kent merkezlerinde değil, ücra köylerde ve de bol miktarda Kuzey Irak'ta rastlamak mümkün. Türk yetkililer ve ilgililer "olayın" farkında aslında. Hepsini ilgili birimler adım adım takip de ediyor. Fakat görüştüğümüz yetkililerin ağzından en sık çıkan cümleler, "Kim olduklarını, bölgeye gelmelerindeki asıl maksatlarını biliyoruz. Fakat birşey yapamıyoruz. Akademisyen, gazeteci, bürokrat, sivil toplum kuruluşu ve yardım örgütlerinin temsilcisi, elemanı gibi sıfatlar alıyorlar" şeklinde oluyor.
 </p>
 <p class="metin">
  Batılı ajanların, bölgede, geçtiğimiz yıllarda sıkça başvurdukları provokasyon ve teröristlere çeşitli biçimlerde yardımı içeren çalışma şeklini büyük ölçüde terkettikleri söyleniyor. Bunun yerine, ajanların, halkta Kürtlük ve Kürt devleti bilincinin yerleşmesi için uğraştıkları sürekli halkın içinde görünmelerinin sebebinin de bu olduğu belirtiliyor.
 </p>
 <p class="metin">
  Bölgeye giren "beyazlara" dikkatli bir kimlik kontrolü yapılmıyor. Sözkonusu kuruluşların küçük bir kısmı BM ve Kızılhaç'a dahil yardım kuruluşları. Bölgede faaliyet gösteren yabancı kökenli o kadar çok "yardım kuruluşu" ve sivil toplum örgütü var ki, bunların hepsinin bölge insanının mağduriyetini gidermek için orada olduklarını düşündüğümüz takdirde, K. Irak ve G. Doğu insanının refah düzeyinin oldukça yükselmiş olduğunu ve artık hiçbir şeye ihtiyaçları kalmadığını da kabul etmemiz gerekir. Ama öyle değil. Onlar bölgede, kimliklerinde yazılandan başka herşeyi yapıyorlar.
 </p>
 <p class="metin">
  Yabancılar, coğrafi ve politik zorunluluktan olsa gerek, G. Doğu'da farklı, Kuzey Irak'ta farklı kimlikler/amaçlar gösterme gereği duyuyor. G. Doğu'da daha çok gazeteci, akademisyen, bürokrat olarak dolaşıyorlar. Kuzey Irak'a gelenlerse, kendilerini genel sağlık hizmetleri, konut, eğitim, yol bakım ve onarım, kuyu açma gibi alanlarda çalışan gönüllü kuruluşların temsilcileri olarak sunuyorlar.
 </p>
 <p class="arabaslik">
  "Kürtistan'a yardım" örgütleri
 </p>
 <p class="metin">
  Kuzey Irak ve G. Doğu'da faaliyet gösteren bazı "yardım örgütleri" şunlar: WOL (Hayatın İyilikleri Örgütü), AMI (Uluslararası Tıbbi Yardım Örgütü), APS (Gelişmeye Katılım Örgütü), ASB (İşçiler Birliği), CICS (Uluslararası Kalkınma İşbirliği Merkezi), ECHO (İnsani Yardım Ofisi), ICRC (Uluslararası Kızılhaç Komitesi), IKL (İslami Kürt Birliği), IT (Irak Güvenliği Örgütü), IRCS (Irak Kızılay Derneği), ITI (Uluslararası Etki Birliği), KHF (Kürdistan Sağlık Vakfı), KLA (Kürt Yaşam ve Yardım Derneği), KMO (Kürdistan Tıp Örgütü), KMS (Kürdistan Eğitim Yardım Örgütü), KOEA (Kürdistan Yardım Derneği), KRA (Kürdistan Kızılay Derneği), KRCS (Kürdistan Yeniden Yapılanma Örgütü), KRC (Kürdistan Çocukları Koruma Derneği), KRO (Kürdistan Barınma ve Yeniden Yapılanma Örgütü), KSRO (Kürdistan Kalkınma Derneği), MAG (Mayın Danışma Grubu), MEDS (Ortadoğu Kalkınma Hizmetleri), NWMT (Uluslararası Kuzeybatı Tıbbi Timleri), OFDA (ABD Dış Felaketlere Yardım Ofisi), PSF (Sınır Tanımayan Eczacılar Örgütü), IRS (Danışma, Yardım, Yerleştirme ve Rehabilitasyon Örgütü), SCF/SWD (İsveç Çocukları Koruma Fonu), SCF/UK (İngiltere Çocukları Koruma Fonu), SNI (Uluslararası Barındırma Örgütü), SCR (İsveç Kızılhaç Örgütü), SRDS (Şaklava Kaynak Geliştirme Hizmetleri), TWDO (Üçüncü Dünya Kalkındırma Örgütü), VRD (Gönüllü Doktorlar Örgütü).
 </p>
 <p class="metin">
  Tozun ve hayvan dışkısı kokusunun egemenliğindeki G. Doğu ve K. Irak'ın çölümsü köşelerinde, hangi gücün egemenliği için oradalar, onları bu şartlara dayanmaya zorlayan ne? Ve neyi değiştirmeye çalışıyorlar bölgede?
 </p>
 <p class="metin">
  Aslında bu soruların herbirinin çok net ve açık karşılığı var... İnşaallah bu kişilerin yaptıkları, dedeleri Lawrence'in, Osmanlı'nın köküne kibrit suyu döken marifetleri noktasına kadar gitmez.
 </p>
 <br/>
 <center>
  <a class="anaorta" href="http://web.archive.org/web/20020502033813/mailto:ahmetdinc@hotmail.com">
   ahmetdinc@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/haberler/6.htm), [web.archive.org (arşiv bağlantısı)](http://web.archive.org/web/20020502033813/http://www.aksiyon.com.tr:80/2001/330/haberler/6.htm)
