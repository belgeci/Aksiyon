# İngiliz hasta SSK kuyruğunda!

*Ahmet Dinç 2002.01.26*

<div>
 <p class="spot">
  Sağlık sistemi çöken İngiltere, Türkiye'ye hasta göndermeyi düşünüyor. Gelecekleri  varsa, görecekleri de var!
 </p>
 <p class="metin">
 </p>
 <img border="0" src="/web/20020415201545im_/http://www.aksiyon.com.tr/2002/373/resimler/ingiliz.jpg"/>
 <p class="metin">
  İngiliz hükümeti, ulusal sağlık sisteminin iflas noktasına gelmesinin ardından Türkiye'ye hasta göndermeyi gündeme getirdi. Sağlık sistemindeki tıkanıklığı aşmanın tek yolunu 'hasta ihracı'nda gören Blair hükümeti, hasta göndereceği ülkeler belirliyor. İngiltere'nin anlaşmalı hasta göndereceği ülkeler arasında Türkiye'nin yanısıra Fransa, Tunus, Yunanistan, Malta, Portekiz, İsviçre, Lüksemburg bulunuyor. Daha önce Fransa'daki Louviere Hastanesi'ne 9 hasta gönderen İngiltere, Yunanistan'la da görüşmelere başladı. Ülkeden dışarıya gönderilecek hasta sayısının 25 bin civarında olduğu bildiriliyor. İngiliz Sağlık Bakanlığı yetkilileri, belirlenen ülkelerle paket fiyat görüşmesi yaptıklarını açıkladı. Muhafazakâr Parti sözcüsü Dr. Liam Fox gelişmelere tepki gösterdi ve Türkiye, Yunanistan, Tunus ve Malta'da ortalama ömrün çok kısa, bebek ölümlerinin de yüksek olduğunu söyledi. Fox, "Onlar bizden beter. Bu ülkelere hasta gönderilmesi sağlık sisteminin ne kadar kötüye gittiğinin işareti olduğu gibi bir çaresizliğin de işareti" dedi. İngilizlerin sağlık sistemimizi incelemek üzere Türkiye'ye heyet gönderdiği bildiriliyor.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Denktaş ve Klerides'in görüştüğü 'Birleşik Kıbrıs' formülü basına sızdı. Buna göre başkanlık ve başbakanlık dönüşümlü olacak, Rumlar'a yüzde 5—9 arası toprak verilip Maraş iade edilecek, Türkiye ve Yunanistan'ın adada 2'şer bin askeri kalacak.
 </p>
 <p class="metin">
  ABD'de, aralarında Türk doktor Mehmet Öz'ün de bulunduğu ekip, bir robotun yardımıyla dünyada ilk kez göğüs kafesini açmadan by—pass ameliyatı gerçekleştirdi.
 </p>
 <p class="metin">
  Sağlık sistemi çöken İngiltere, anlaşmalı olarak hasta gönderip tedavi ettireceği ülkeler arasına Türkiye'yi de aldı. İngiliz muhalefeti, "Onların durumu bizden beter" dedi.
 </p>
 <p class="metin">
  Merkez üssü Manisa'nın Turgutlu ilçesi olan 4.7 şiddetinde deprem oldu, 1 kişi öldü.
 </p>
 <p class="metin">
  İçişleri Bakanlığı yeni Operasyon Yönetmeliği'ni yayınladı. Operasyon sırasında hedef kişinin 'vücut bütünlüğü ve mal varlığı' korunacak, özel harekat timlerinden ve psikologlardan mutlaka yararlanılacak.
 </p>
 <p class="metin">
  Yürürlüğe giren yeni kanunla İstanbul İETT otobüslerinde uygulanan ücretsiz tarife kaldırıldı. Sarı basın kartı sahipleri, öğretmen, hakim, savcı ve orman muhafaza memurları artık otobüslere ücretsiz binemeyecek. İstitlak Madalyası sahipleri, gaziler ve terör mağdurları ücretsiz faydalanmaya devam edecek.
 </p>
 <p class="metin">
  Dünyanın en büyük barajı Çin'de inşa ediliyor. Yangzi nehri üzerinde inşa edilecek 'Üç Boğaz Barajı'nın inşaası 40 milyar dolara mal olacak ve 115 kasaba ile birçok tarihi eser sular altında kalacak.
 </p>
 <p class="metin">
  Başbakanlık'ta Ahmet Çakmak adlı esnafın gerçekleştirdiği 'yazarkasa eylemi', yakın korumada olumsuz bir örnek olarak CIA'da ders konusu yapıldı.
 </p>
 <p class="metin">
  ABD'li doktorların araştırmasına göre, kalp nakli yapılan kişiler, verici kişilerin kişilik ve duygusal özelliklerini kazanıyor.
 </p>
 <p class="metin">
 </p>
 <p class="arabaslik">
  NE DEDİN, NE DEDİN
 </p>
 <p class="metin">
  —Eşcinsel modacılar, kadını sevmedikleri için çirkinleştirdiler. Bu yüzden kadınlığımızı kaybettik (Canan Yaka—Modacı).
 </p>
 <p class="metin">
  —Trabzon taraftarı 4—0'da 'iyi günde kötü günde seninleyiz' diye bağırıyordu. Ama 5'inci golü kaldıramadılar (İlhan Mansız— BJK'li futbolcu).
 </p>
 <p class="metin">
 </p>
 <p class="arabaslik">
  İNEN
 </p>
 <p class="metin">
  Ertuğrul Özkök (Hürriyet Gazetesi Genel Yayın Yönetmeni): Gazetesindeki bir haberde Hayrettin Karaman Hoca'nın söylediklerini bahane edip, dini alaya aldığı için.
 </p>
 <p class="metin">
 </p>
 <p class="arabaslik">
  ÇIKAN
 </p>
 <p class="metin">
  Rauf Denktaş (KKTC Cumhurbaşkanı): Kangren olan Kıbrıs sorununu, 'Birleşik Kıbrıs Cumhuriyeti' formülüyle çözmeye çok yaklaştı.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —Saddam'a tahammülüm yok. O kötü adam. İktidarda kaldıkça bölgede kötü işleri temsil edecek, istikrarsızlık kaynağı olacaktır (George W Bush—ABD Başkanı).
 </p>
 <p class="metin">
  —Bu sözler, diplomatik yollardan sonuç alınamazsa  yapacağımızı biliriz demek. Saddam, Bush'un bu sözleri karşısında kendini toparlamalı (Bülent Ecevit— Başbakan).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  12.000.000: Türkiye'ye 2001 yılında gelen turist sayısı.
 </p>
 <p class="metin">
 </p>
 <p class="arabaslik">
  REAKSİYON: Mehmet Ali, halk tipi medya ve reklam virüsü!
 </p>
 <p class="metin">
  Mehmet Ali Erbil, ulusça yürekten verdiğimiz destek, akıttığımız mendiller dolusu gözyaşı ve semalara yükselen dualarımızla "ne idüğü belirsiz virüsü" de dolambaçlı yollardan kaçıp hastalığı atlattıktan sonra, ayağa kalktı, hemşirelerden başlayarak esprilerini kaldığı yerden sürdürdü. Erbil virüsten kaçtı ama doktorlar bu sefer virüsü bulamıyormuş.
 </p>
 <p class="metin">
  Şu bizim medya acaba, varoluşunun derinlerinde sinmiş, sağduyu isteyen olaylarda ortaya çıkıp iyiyi kötüyle hamule etmesine sebep olan kronik illetini, bu tür hastalık olaylarında hortlatıp bir tür yansıtma mı yapıyor? Büyük ihtimalle öyle.  Hatta en sevdiğimiz yanımız, nekrofilik oluşumuz. Bir yönüyle insancıl görünen, ancak çarpıklığın hemen sezinlendiği bu görüntünün sebebini, Türkiye'deki medyanın kendine ve dahi üstün güçlerin medyaya biçtiği rol, muhatap olarak belirlediği hedef kitle, medya mensuplarının kalitesi, halkımızın eğitim biçim ve düzeyi, atalarımızdan genler marifetiyle gelen "mağdur, mazlum, güçsüz ve biçarenin yanında olma" üstün vasfımız bağlamlarının tam orta yerinde aramak gerekiyor. Türk basını özellikle son yıllarda kalite ve konu titizliğinden çok uzak; tiraj/rating hazretleri en önemli ayrıcalık.
 </p>
 <p class="metin">
  Müslüm Baba'nın kalp krizi geçirip hayatına iki çizik atıldığı şeklindeki pazarlama denemesi haber, (kötü haber de ne çabuk yayılıyor) kuşun kanadında iletildi, ulusça ah u efgan hazırlığına giriştik; mendiller cepten, jiletler kınından çekildi. Fakat Müslüm Gürses, baba adam; çıktı ve böyle şey olmadığını, dimdik ayakta durmaya devam ettiğini açıkladı. Yine hayalkırıklığı! Dövünmeye adanmış hayatlar karardı, jilet çekmeye kalkmış eller havada kaldı. Ebru Gündeş, Muazzez Abacı, Orhan Gencebay gibi türlü "denemelerden" sonra Müslüm Baba da halkın yüzünün "acısına" merhem olamamıştı.
 </p>
 <p class="metin">
  Acıların toplumu, acısız kalınca tam depresyona giriyordu ki, imdada Mehmet Ali yetişti. Bünyemize uygun bir pazarlama/reklam biçimi mi, yoksa abartmalı kalıtsal hastalığımızın depreşmesi mi henüz belli değil ama bu Mehmet Ali Erbil olayında "feleğin çarkı" bilinçli bir "parmak" tarafından döndürüldü sanki.
 </p>
 <p class="metin">
 </p>
 <p class="arabaslik">
  SORUNCA: "Satanistler kızları kullanıyor"
 </p>
 <p class="metin">
  Gençleri, en son Lara'yı ağına düşürüp intihar ettiren Satanizm olayını, konunun uzmanı Uludağ Üniversitesi İlahiyat Fakültesi öğretim üyesi Doç. Dr. Ahmet Güç'e sorduk:
 </p>
 <p class="metin">
  —Gençler Satanizm'in ne kadar kıskacında?
 </p>
 <p class="metin">
  Oran vermek zor ama özellikle son zamanlarda lise ve üniversite gençleri bu olaya meyletmekte. Büyük şehirlerde özellikle yoğun. Önemsenecek derecede var.
 </p>
 <p class="metin">
  —Satanizm'e bulaşan gençler niçin intihar eğilimine giriyor?
 </p>
 <p class="metin">
  Birkaç sebebi var. En önemlisi şu: Kutsal dinlerde tanrı uğruna ölmek en yüce ölüm ise şeytan uğruna ölüm ise onlara göre en kutsal ölüm. Kişi intihar ettiği zaman şeytana bağlılığını da göstermiş oluyor. Bir de inanç boşluğu var. Gençler kafaları bulandırılarak çıkmaza sokuluyor. Çaresizlik, çözümsüzlük ortamında intihara gidiyor. Başka bir sebep, gençler bu şekilde kendilerini gündemde tutuyorlar. Kişiliklerini ispat etmiş oluyorlar.
 </p>
 <p class="metin">
  —Satanistler gençleri ne şekillerde tuzağa düşürüyor?
 </p>
 <p class="metin">
  Arkadaş grupları var. Kızlı erkekli eğlence partileri düzenliyorlar bilinçli olarak. Özellikle kızları bu işte kullanıyorlar erkek kurbanlara karşı. Dikkat ederseniz intihar edenlerin çoğu kız. Çünkü kullanıyorlar kızları. Bunlarda herşey serbest. Biz de özgür bir yaşam var mesajı veriyorlar. Bu da bazı gençlere cazip geliyor, sonra tuzağa düştüklerini anladıklarında isteseler de kurtulamıyorlar. Tehdit ediyorlar. Ya onlar istediğinde intihar edip ölecek, ya da öldürülecek.
 </p>
 <p class="metin">
  —Türkiye'deki Satanizm olayı küresel bir organizasyonun parçası mı, yerel mi?
 </p>
 <p class="metin">
  Daha geniş bir yapının Türkiye boyutu diyebiliriz. Bir manada bize ithal ediliyor.
 </p>
 <p class="metin">
  —Tam organize olmuş durumdalar mı?
 </p>
 <p class="metin">
  Tam organize sayılmaz ama yavaş yavaş organize oluyorlar.
 </p>
 <p class="metin">
  —Aileler bu konuda ne yapmalı?
 </p>
 <p class="metin">
  Öncelikle çocuklarına sahip çıkmalı ve ilgilenmeliler. Parçalanmış, huzursuz ve çocuklarına sahip çıkmayan, çocuklarına küçük yaşlarda din eğitimi vermeyen ailelerin çocukları bu tuzağa düşüyor genelde. Okulda başarısız ama kendini ispatlamak isteyen çocuklar da bu işe giriyor.
 </p>
 <br/>
 <center>
  <a class="anaorta" href="http://web.archive.org/web/20020415201545/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/373/karakutu/1.htm), [web.archive.org (arşiv bağlantısı)](http://web.archive.org/web/20020415201545/http://www.aksiyon.com.tr:80/2002/373/karakutu/1.htm)
