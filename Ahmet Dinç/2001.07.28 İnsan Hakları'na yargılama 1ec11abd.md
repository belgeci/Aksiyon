# İnsan Hakları’na yargılama

*Ahmet Dinç 2001.07.28*

<div>
 <p class="spot">
  İnanılmaz gelişme: Mahkeme, işkenceyi kanıtlayan Sema Pişkinsüt'ü yargılamaya hazırlanıyor.
 </p>
 <p class="metin">
 </p>
 <img border="0" src="/web/20020325035241im_/http://www.aksiyon.com.tr/2001/347/resimler/insan.jpg"/>
 <p class="metin">
  FLAŞ
 </p>
 <p class="metin">
  Her gün ayağımıza dolaşan anormal gelişmeleri doğal karşılamaya daha doğrusu bunları görmemeye başladık. En son, Sema Pişkinsüt'ün başına gelenler inanılmaz cinsten. Ankara Cumhuriyet Başsavcılığı, TBMM İnsan Hakları İnceleme Komisyonu Başkanlığı görevi sırasında cezaevlerinde işkence olduğunu kanıtlayan Sema Pişkinsüt'ün yargılanması için fezleke hazırladı. Gerekçe şu: "İşkence görenlerin isimlerini saklayarak, kötü muamele yapan polislere dolaylı olarak yardım etmesi". Başsavcı Vekili Bekir Selçuk tarafından hazırlanan iki sayfalık fezlekede, Komisyon'un 1998—2000 yıllarında Erzincan ve Erzurum'da yaptığı incelemelere yer verildi ve iki ille ilgili olarak Başsavcı'nın soruşturma başlattığı belirtildi. Fezlekede, Komisyon'dan, işkence yapılan mağdurların ve kaldıkları cezaevlerinin isimlerinin istendiği, gelen cevapta, "ilgili kişilerin kimliklerinin gizli tutulacağının taahhüt edildiğinin belirtildiği" ifade ediliyor. Pişkinsüt başkanlığındaki Komisyon'un, tutuklu ve hükümlülerle yaptığı görüşmeleri rapor diye kamuoyuna sundukları, böylece işkence yapıldığı imajı oluşturulmak istendiği belirtiliyor ve "Adli soruşturma konusu olan bilgiyi soruşturma makamına vermemek suçunun işlendiği" iddia ediliyor.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  İtalya'nın Cenova kentinde yapılan G—8 Zirvesi, geride 2 ölü, 428 yaralı, 172 gözaltı bırakarak sona erdi. Zirveden çıkan en önemli sonuç, fakir ülkelerin 53 milyar doları bulan borçlarının silinmesi kararı oldu.
 </p>
 <p class="metin">
  Saadet Partisi daha ilk günlerinde iki fire verip 49 milletvekiline düştü. Kahramanmaraş milletvekilleri Avni Doğan ve Ali Sezal SP'den istifa etti.
 </p>
 <p class="metin">
  Irak; önce Kuveyt'ten havalanan Amerikan uçaklarına füze fırlattı, ardından İncirlik'ten havalanan uçaklara ateş açtı. Bölgede yeni çatışma çıkması ihtimali var.
 </p>
 <p class="metin">
  Kahramanmaraş'ta Seher Şişman adlı kadın; biri evde, biri yolda, biri de hastanede olmak üzere üçüz erkek doğurdu. Evde doğana Ecevit, yolda doğana Bahçeli, hastanede doğana ise Yılmaz adı verildi.
 </p>
 <p class="metin">
  İstanbul Sanayi Odası, Türkiye'nin en büyük 500 sanayi kuruluşunu açıkladı. İlk dört sırada TÜPRAŞ, TEAŞ, OYAK—Renault ve Arçelik var.
 </p>
 <p class="metin">
  Türk Silahlı Kuvvetleri, yeni üreteceği Fırtına topçu sisteminin namlu ve atış kontrol sistemleri için Güney Kore'yle 1 milyar dolarlık anlaşma imzaladı.
 </p>
 <p class="metin">
  BOTAŞ Genel Müdürü Gökhan Yardım, Enerji Bakanı Zeki Çakan tarafından görevinden alındı.
 </p>
 <p class="metin">
  Aşırı sıcaklar Türkiye'yi kasıp kavuruyor; 3524 metre yüksekliğindeki Bolkar dağlarındaki buzul kütleleri tarihinde ilk kez erimeye başladı.
 </p>
 <p class="metin">
  Endonezya Devlet Başkanı Abdurrahman Vahid, Meclis tarafından görevden alındı. Yerine Sukarnoputri getirildi.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —Bütün yiyiciler İstanbul'da toplanmış (Bülent Ecevit—Başbakan).
 </p>
 <p class="metin">
  —Patron kalmadı Babıali'de. Sövülecek tek adam ben kaldım (Aydın Doğan—Medya patronu).
 </p>
 <p class="metin">
  —Üçüncü İslamcı nesillerin 20. yüzyılın ikinci yarısına geri dönmeye hiç niyeti yok; bu yüzden küreselleşmeden korkmalarına gerek de yok (Ali Bulaç—Zaman gazetesi yazarı).
 </p>
 <p class="metin">
 </p>
 <p class="arabaslik">
  İNER MİSİN, ÇIKAR MISIN?
 </p>
 <p class="metin">
  Nadire Mater(Gazeteci): Meğerse her satırında Mehmetçik'i küçük düşüren, psikolojikman çökertme amaçlı 'Mehmet'in Kitabı'nı CIA destekli olarak yazmış.
 </p>
 <p class="metin">
 </p>
 <p class="metin">
  Mehmet Cansun (Galatasaray Başkanı): Göreve gelir gelmez ezeli "düşman" Fenerbahçe'ye kalıcı dostluk eli uzatıp Aziz Yıldırım'la kucaklaştı.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —TÜSİAD da teknokrat hükümetinin Türkiye'yi kurtaracağına inanıyor ama hislerini saklıyor (Serdar Turgut—Mizah yazarı).
 </p>
 <p class="metin">
  —Anayasamızda yer almayan hükümet modellerinin denenmesi sözkonusu olamaz (Ahmet Necdet Sezer—Cumhurbaşkanı).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  1.912.000.000$: Bu yılın ilk dört ayında ülkemize giren yabancı sermaye miktarı.
 </p>
 <p class="metin">
 </p>
 <p class="arabaslik">
  REAKSİYON
 </p>
 <p class="metin">
  İşçi Partisi ve partneri Aydınlık gazetesi bugünlerde oldukça hareketli günler yaşıyor. Perinçek'in öncü gençleri geçtiğimiz günlerde İstanbul'da bir kiliseyi, "Müslüman mahallesinde böyle şeyler istemiyoruz" diye taşladılar. Ardından, Perinçek "Dolar'a hayır" kampanyası başlattı. "Dolar yasaklansın" afişlerini yapıştırmaya Amerikan malı Chevrolet otomobille gitmesinin yaman çelişkisini soran gazetecilere cevap vermeye çalışırken renkten renge girdi. Aydınlık ve Perinçek bugünlerde bir vatan—millet—din havalarında ki, sormayın. Bütün dini değerlerimize küfreden Şeytan Ayetleri Aydınlık'ta yayınlanmıştı. Dahası, Aydınlık yakın zamana kadar İncil reklamları yayınlardı, Hıristiyanlık propagandası yapardı bir yerde. Fakat şimdilerde aynı Aydınlık sık sık, "Falanca ilde, filanca üniversitede Hıristiyan misyonerler Müslüman Türk gençlerini zehirliyor, yetkililer uyuyor mu?" vaveylasını kopartıyor. Perinçek, rolünü oynarken hep böyle abartır, olayı sırıttırır  zaten.
 </p>
 <p class="metin">
  Milli hassasiyetler yerine hep 'harici ve derin' hassasiyetlerin sözcüsü olmuş bu klik, bir gün Mao, ertesi gün İngiliz yörüngesinde döndü durdu yıllarca. Fakat Perinçek'in teori ve icraat öncülüğünü yaptığı Aydınlık hareketi son 1 yıldır belirginleşen bir çizgi değişikliği yaşadı. Perinçek'i iyi tanımayanlar bu acayip değişikliği yadırgadı, şaşırdılar. Fakat onu iyi bilenler için anlaşılmaz bir şey yoktu ortada. Olay aslında fabrikatörün angaje olduğu adreslerce kararlaştırılmış bir strateji/hareket planı değişikliğinden ibaret. Türkiye sahnesini kapatan perdenin gerisindeki "yapı", birtakım faktörleri gözleyerek, kendine angaje kişi ve oluşumları zaman zaman farklı tarz eylemlere, pozisyonlara yönlendirir. Bu "yapı"nın adına siz ister Ergenekon, ister Gladyo, ister Yeni Gladyo, isterseniz başka şey deyin. Perinçek'in şimdiki görevi, 'milli sol' versiyonlu Kuva—yı Milliye politikaları izlemek.
 </p>
 <p class="metin">
  Biz Perinçek'ten yeni vatan—millet—dinperver "hizmetler" beklerken,  eski MİT'çi Mehmet Eymür "Fabrikatör"le ilgili bir iddia yayınladı. Eymür'e göre, Perinçek 1997'de, üç "ülkücü"yü Mesut Yılmaz'a suikast düzenlemeleri için kafalamış. Olay gerçekleşmeden tetikçiler vazgeçmiş de Türkiye inanılmaz bir kaostan dönmüş.
 </p>
 <p class="metin">
  Durup dururken aklıma, alakasız bir anım geldi. Mahir Kaynak, birkaç yıl önce bir sohbet sırasında, "Eğer deşifre olmasaydım ben de şimdi bir partinin genel başkanıydım kesin" demişti. İnsanın aklına hemen kötü sorular gelmişti; "Acaba deşifre olmayıp da parti genel başkanlığı yapan birileri mi var" gibilerinden?
 </p>
 <p class="metin">
 </p>
 <p class="arabaslik">
  SORUNCA
 </p>
 <p class="metin">
  "Toplumun tomografisini çıkardık"
 </p>
 <p class="metin">
  Yenilikçiler'le Gelenekçiler, Fazilet'in mirası üzerinde perde arkasında ciddi mücadelelerin yaşandığı bir bölüşüm gerçekleştirdiler. Gözler şimdi bu iki "parça"da. Yenilikçi hareketin, Erdoğan'dan sonraki ikinci ismi Abdullah Gül'e sorduk:
 </p>
 <p class="metin">
  -Kuracağınız partinin hitap ettiği kitleyi kısaca tarif edebilir misiniz?
 </p>
 <p class="metin">
  Bütün Türkiye vatandaşları oy verecek, herkese hitap ediyoruz. Kendilerine hizmet edeceğimize inanan herkesin oyuna talibiz.
 </p>
 <p class="metin">
  -Mevcut yönetimde sisteme alternatif misiniz?
 </p>
 <p class="metin">
  Bugünkü Türkiye'yi yönetenler ülkeyi kendi basiretsizlikleri, beceriksizliklerinden dolayı batırmışlardır. Biz inşaallah Türkiye'yi düzlüğe ve hak ettiği yere  ulaştıracağız.
 </p>
 <p class="metin">
  -Katılımlar hangi düzeyde olacak? Daha gelecek milletvekili bekliyor musunuz?
 </p>
 <p class="metin">
  -Milletvekili bazında birşey söylemek istemiyorum. Mevcut arkadaşlarımızı görüyorsunuz.
 </p>
 <p class="metin">
  -Partiyi kurduğunuzda ana muhalefet olacağınız söyleniyor?
 </p>
 <p class="metin">
  Bizim böyle bir iddiamız  söz konusu değil. Fakat önümüzdeki günler ne gösterir, o ayrı bir mevzu.
 </p>
 <p class="metin">
  -Politikalarınızı nelerin üzerine kuracaksınız? Eski siyasi tecrübeleriniz mi sizi yürütecek?
 </p>
 <p class="metin">
  İzlediğimiz politikalar öyle  tahmini veriler üzerine değil. 100 kişinin  verdiği hava ile yola gitmiyoruz.  Geniş bir araştırma yaptırdık. Toplumun, ekonominin tomografisini çıkarttık.  Ekonomik, sosyal  politikalarımızı bu verilerin ışığında belirliyoruz. Yol haritamızı ona göre çiziyoruz.
 </p>
 <p class="metin">
  -Partiniz alıştıklarımızdan ne kadar farklı olacak?
 </p>
 <p class="metin">
  Biz partiyi kurduğumuzda  kurucular kurulu ile, program ve tüzüğü ile, Türkiye sorunlarına bakış açısı ve çözüm yolları ile çok farklı olduğumuzu göreceksiniz.  Özellikle programımızı  yabancı misyon şefleri ve diplomatlar  okumak ve öğrenmek için İngilizce'ye ve birçok dile çevirecekler.
 </p>
 <br/>
 <center>
  <a class="anaorta" href="http://web.archive.org/web/20020325035241/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/karakutu/1.htm), [web.archive.org (arşiv bağlantısı)](http://web.archive.org/web/20020325035241/http://www.aksiyon.com.tr:80/2001/347/karakutu/1.htm)
