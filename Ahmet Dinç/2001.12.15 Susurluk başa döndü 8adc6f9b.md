# Susurluk başa döndü

*Ahmet Dinç 2001.12.15*

<div>
 <p class="spot">
  Yargıtay Ceza Genel Kurulu, Susurluk davasının esastan yeniden görüşülmesine karar verdi.
 </p>
 <p class="metin">
 </p>
 <img border="0" src="/web/20020527032754im_/http://www.aksiyon.com.tr/2001/367/resimler/susurluk.jpg"/>
 <p class="metin">
  Yargıtay Ceza Genel Kurulu, bir alt mahkemenin verdiği Susurluk kararını bozdu. Şimdi herşey yeniden başlıyor.
 </p>
 <p class="metin">
  Kurul, Yargıtay Cumhuriyet Başsavcısı Sabih Kanadoğlu'nun, Yargıtay 8. Ceza Dairesi'nin eksik soruşturma gerekçesiyle verdiği bozma kararına yaptığı itirazı oy çokluğuyla kabul etti. 8. Ceza Dairesi davayı esastan görüşecek. Yargıtay Birinci Başkanvekili Mater Kaban, Kanadoğlu'nun itirazının 9'a karşı 16 üyenin oyuyla kabul edildiğini açıkladı. Dosyayı esastan inceleyecek olan 8. Ceza Dairesi, İstanbul 6 No'lu DGM'nin verdiği mahkumiyet kararını onaylarsa, sanıkların olağanüstü kanun yolu olarak bilinen "karar düzeltme" isteminde bulunma hakları var. Ancak bu isteğin öncelikle, daha önce cezanın onanmasını isteyen Yargıtay Cumhuriyet Başsavcılığı'nca kabul edilmesi gerekiyor.
 </p>
 <p class="metin">
  8. Ceza Dairesi hükmü esastan bozarsa, bu karara Kanadoğlu'nun itiraz hakkı bulunuyor. İstanbul 6 No'lu DGM, Özel Harekat Dairesi eski Başkanvekili İbrahim Şahin ile Korkut Eken'in de aralarında bulunduğu 14 sanığı çete kurmak suçundan 4 ila 6 yıl arasında ceza vermişti.
 </p>
 <p class="metin">
 </p>
 <p class="arabaslik">
  HAFTANIN AKIŞI
 </p>
 <p class="metin">
  Meğerse Roma'yı Neron yakmamış. Alman Konstanz Üniversitesi tarih profesörü Gerhard Baudy, yangını Roma'dan nefret eden Hıristiyanların çıkardığını belirtip, "Hıristiyanlar şehirden nefret ederdi ve İsa'nın şehirde yaşayan şeytanın büyük bir yangınla öldürüleceği düşüncesini savunurlardı" dedi.
 </p>
 <p class="metin">
  Milli İstihbarat Teşkilatı İstanbul eski Bölge Müdürü Nuri Gündeş, Panter adlı bir güvenlik şirketi kurdu.
 </p>
 <p class="metin">
  İstanbul Üniversitesi'nde rektörlük seçimi yapıldı. Kemal Alemdaroğlu 1268, Mesut Parlak 886 oy aldı. Şimdi top YÖK'te.
 </p>
 <p class="metin">
  Kamuda sağlık ve teknik hizmetler sınıfına 9.500 yeni memur alınacak. Ayrıca Milli Eğitim'e de 5 bin yeni öğretmen kadrosu verildi.
 </p>
 <p class="metin">
  Almanya, "Kaplancılar" olarak bilinen grubun faaliyetini yasakladı. Grubun malvarlığına da el konuldu.
 </p>
 <p class="metin">
  İran doğalgazı Türkiye'ye pompalanmaya başlandı. 2002 yılında 4 milyar metreküp İran doğalgazı gelecek.
 </p>
 <p class="metin">
  ABD'de Senatör Tom Daschle'la gönderilen şarbonlu mektubun, daha önce orduda çalışmış bir eski asker tarafından postalandığı ortaya çıktı.
 </p>
 <p class="metin">
  Erciyes Üniversitesi öğretim üyesi Prof. Abdullah Çoban, kağıt atıklarından petrole alternatif benzin üretti.
 </p>
 <p class="metin">
  Uluslararası Güreş Federasyonu FILA, şampiyonalardaki siklet sayısını 8'den 7'ye indirdi. Yeni sikletler 55, 60, 66, 74, 84, 96 ve 120 kilo.
 </p>
 <p class="metin">
  Dışişleri Bakanlığı'nın tesbitine göre 2001 Mayıs—Ekim döneminde Yunan basınında Türkiye'yle ilgili 2.500 haber/yorumun yüzde 94'ü aleyhte, Türk basınında çıkan 987 haber ve yazıdan sadece yüzde 15'i Yunanistan aleyhinde.
 </p>
 <p class="metin">
  2001 yılı Ekim ayındaki sanayi üretimi geçen yılın aynı ayına göre yüzde 13.5 azaldı.
 </p>
 <p class="metin">
 </p>
 <p class="arabaslik">
  NE DEDİN, NE DEDİN?
 </p>
 <p class="metin">
  —Bizde herkes söze, "biz büyük ülkeyiz" diye başlıyor. Bu neyin büyüklüğü? Enflasyonun mu, yolsuzluğun mu büyüklüğü (Yalım Eralp— Eski büyükelçi).
 </p>
 <p class="metin">
  —Barış ve dayanışma için Müslümanların Ramazanının son cuması olan 14 Aralık'ta oruç tutun (Papa 2. Jean Paul'den Hıristiyan dünyasına çağrı).
 </p>
 <p class="metin">
 </p>
 <p class="arabaslik">
  İNER MİSİN, ÇIKAR MISIN?
 </p>
 <p class="metin">
  İNEN
 </p>
 <p class="metin">
  Mustafa Denizli (Fenerbahçe Teknik Direktörü): Art arda üç yenilgi sonunda, Fenerbahçe tribünleri bile dayanamayıp "istifa!" diye inledi. Sizce onu orada hangi güç(ler) tutuyor?
 </p>
 <p class="metin">
 </p>
 <p class="metin">
  ÇIKAN
 </p>
 <p class="metin">
  Reha Muhtar(TV. sunucusu):   Dünyada bir ilki başardı; rüşvet pazarlığını canlı yayınladı. 'Büyük gazeteciler' onu yine küçümsedi.
 </p>
 <p class="metin">
 </p>
 <p class="arabaslik">
  ANINDA GÖRÜNTÜ
 </p>
 <p class="metin">
  —Ayın arka yüzünde UFO'lar üs kurdu. Bu yüzden ABD ve Rusya 30 yıldır cesaret edip aya gidemiyor (Haktan Akdoğan—Sirius Uzay Araştırmaları Merkezi Başkanı).
 </p>
 <p class="metin">
  —Böyle bir şey saçmalık. Biz hem UFO'ları, hem de böyle UFO spekülatörlerini avlıyoruz (Süleyman Burak—UFO Avcıları Ekibi Başkanı).
 </p>
 <p class="metin">
 </p>
 <p class="arabaslik">
  BİR SAYI
 </p>
 <p class="metin">
  785.000.000: Avrupa'nın 46 ülkesinin 2001'deki nüfusu (2000'de 787 milyondu).
 </p>
 <p class="metin">
 </p>
 <p class="arabaslik">
  REAKSİYON: Yeni kadrolarla demokrasiye!
 </p>
 <p class="metin">
  11 Eylül miladı sonrasında herkes kendine çeki—düzen verme hesabını yapmaya başladı. "Şimdi ne, nasıl olacak, Türkiye ne yapmalı" soruları en önemli soru, cevabı da en önemli cevap. Türkiye'nin özellikle yakın çevresi ve iç düzeniyle ilgili olarak stratejistler yeni dönem kurgulamalarına başladı bile.
 </p>
 <p class="metin">
  Mesela Irak'ta yapılacak bir düzenlemeye nasıl tavır alacağız? Böyle bir düzenlemenin ulusal çıkarlarımızı ve bütünlüğümüzü uzun, hatta orta vadede derinden zedelemeye başlayacağı muhakkak. Ancak engelleyemeyecek durumdaysak (Pakistan'ın yaptığı gibi), Irak operasyonundan mümkün olan maksimum kârla çıkmayı düşünmemiz en faydalı yol. Türkiye, akılcı bir atraksiyonla Irak'ın kuzeyinde şu anda fiili bir etkinlik meydana getirdi zaten. Kuzeyimiz de "beyaz kuvvetler" tarafından emniyete alınmış vaziyette. Bu fiili durumun resmiyete dönüşmesi teorik olarak çok zor görünmüyor ama malum, burası Türkiye.
 </p>
 <p class="metin">
  "Milattan sonraki" önemli bir diğer konu Ege ve Kıbrıs'la birlikte düşünülebilecek Yunanistan'la ilişkiler. Batı, konuya Yunanistan'ın penceresinden baktığı için, Türkiye bu dezavantajı yoketmek zorunda; bunun yolunu açmak, sorunlu konular ve bölgeler için yeni önermeler ve programlarla ortaya çıkmamızdan geçiyor.  Gerek her iki tarafın diplomasi kadrolarında, gerekse Kıbrıs'ta "kriz ilişkisini" idame ettirenlerin çok uzun süredir aynı kişiler/kadrolar olduğu görülüyor. Bunun ilginçliği, sorunların "çözülmeme" ilkesi üzerine kurulmuş olmasından belli olmuyor mu?  Türkiye'nin, dünya "düzenini sağlamak" için kullanılan klasik ve modeli eskimiş "P—2 masonik kadrolardan" kurtulması, her sorunlu bölgesinin başına yeni ve temiz, milli bilinci sağlam kadroları getirmesi gerekiyor.
 </p>
 <p class="metin">
  11 Eylül, zahirde Türkiye için menfi sonuçlar doğuracak bir başlangıç gibi duruyorsa da, akıllı yeni kadroların akılcı politikaları, demokrasinin oturmasını sağlayabilir. Böylece, dünyanın büyük merkezlerinde üretilen, "Türkiye'ye demokratik model pek işe yaramadı, dikişler attı, çiviler çıktı, borç, rüşvet, yolsuzluk sınırı çoktan aştı. Türkiye'ye Latin Amerika modeli lazım; yani iyi bir diktatör" senaryoları da boşa çıkar.
 </p>
 <p class="metin">
 </p>
 <p class="arabaslik">
  SORUNCA: "Sarı zarf olayı yok"
 </p>
 <p class="metin">
  Sağlık Bakanı Osman Durmuş, "Bakanlıkta sarı zarflar içinde düzenli olarak gazetecilere para veriliyordu, ben geldim kaldırdım" dedi, ortalık karıştı. Gözler eski sağlık bakanlarına çevrildi doğal olarak. Bu koltukta oturmuş olanlardan ANAP'lı Bülent Akarcalı'ya sorduk:
 </p>
 <p class="metin">
  —Siz Sağlık Bakanı iken sarı zarf içinde gazetecilere para verdiniz mi?
 </p>
 <p class="metin">
  99'a kadar bakan olan en iyi arkadaşımın böyle bir yola tevessül ettiğini ne duydum, ne gördüm. Hatta öyle ki basının da bulunduğu toplantılarında çanta, kalem falan dağıtılır. Söylenti olur diye daha ucuz şeylere giderdik. Böyle bir şey yok. Bu şekilde gazetecileri satın almak imkanı olsaydı, şimdiye kadar bütün iktidarlar onun peşinde giderdi.
 </p>
 <p class="metin">
  —Bakan Durmuş bu iddiayı durup dururken niçin ortaya attı sizce?
 </p>
 <p class="metin">
  Bence, kurduğu Sağlık Vakfı'yla ilgili olayların bu kadar net ortaya çıkması üzerine, içine düştüğü sıkıntıyı, "Siz beni suçlu buluyorsunuz, kendiniz de suçlusunuz" gibi bir yaklaşımla aşmak istedi. Ama özürü kabahatinden büyük oldu. Kendini haklı çıkarmak isterken haksız duruma düştü iyice. Böyle birşey olsa bunu ilk önce deşifre edecek olan basın mensuplarının kendisi olur.
 </p>
 <p class="metin">
  —Siz tam olarak hangi tarihler arasında Sağlık Bakanlığı yaptınız?
 </p>
 <p class="metin">
  87 sonu, 88 ortasına kadar.
 </p>
 <p class="metin">
  —Bu durumda iddianın en az muhatabı durumundaki eski bakan siz olmalısınız. Ama Bakan Durmuş'un iddiasına hemen ve en şiddetli tepkiyi siz gösterdiniz. Niçin? Akıllara değişik ihtimaller geldi.
 </p>
 <p class="metin">
  Hiç ilgisi yok. Ben etik komisyonla ilgili toplantı yaptım. Bu komisyonun kurulması da Durmuş'un iddiasıyla aynı güne rastgeldi. Bu da etik bir konu olduğu için basın toplantısında sorular bana yansıdı. Rastlantı oluştu. Ayrıca bir deli saçmasına cevap vermek her aklı başında insanın görevidir, ben de görev bildim ve konuştum. Üzerime alınma olayı değil.
 </p>
 <br/>
 <center>
  <a class="anaorta" href="http://web.archive.org/web/20020527032754/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/367/karakutu/1.htm), [web.archive.org (arşiv bağlantısı)](http://web.archive.org/web/20020527032754/http://www.aksiyon.com.tr:80/2001/367/karakutu/1.htm)
