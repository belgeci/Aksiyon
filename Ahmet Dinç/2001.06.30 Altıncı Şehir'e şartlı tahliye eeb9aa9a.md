# Altıncı Şehir'e şartlı tahliye

*Ahmet Dinç 2001.06.30*

<div>
 <p class="spot">
  Sivas, Madımak Olayı'ndan nasibini  fazlasıyla aldı. Devletin ve toplumun  çeşitli kademelerinde gizli eller  tarafından 90'lı yıllar boyunca adeta  cezalandırıldı. Altıncı Şehir, adeta ölü  ve zincire vurulmuş bir kent  görünümüne büründü. Fakat  şimdilerde Alevisi ve Sünnisiyle  Sivaslılar'ın elele yaptığı mücadele  meyvelerini vermeye başladı:  Madımak unutulmaya, ekonomi  canlanmaya, gidenler gelmeye başladı.
 </p>
 <p class="metin">
 </p>
 <img border="0" src="/web/20010818043744im_/http://www.aksiyon.com.tr/2001/343/resimler/ALTI.jpg"/>
 <p class="metin">
  Cumhuriyet tarihimizin en karanlık olaylarından birinin, Madımak Olayı'nın yıldönümündeyiz. Sivas'ın üzerine kara bulut çeken olay; dokuzuncu yılına girdiğimiz şu günlerde iki gerçeği yine günyüzüne çıkarıyor: Birincisi, Madımak olayının, geleneksel laik kolaycılıkla bakıp bir irticai kalkışma olmadığı en azından kamu vicdanıyla sabitlenmiş durumda olması. İkincisiyse, bu karanlık hadisenin Sivas'ın adeta cezalandırılmasına sebep olup, şehri her yönüyle durağanlaştırması.
 </p>
 <p class="metin">
  Özellikle Cumhuriyet tarihi, bazı kentlerin oldukça acayip, hatta kişisel sayılabilecek sebepler yüzünden, bazen belli olan, bazen flu kalan güçler tarafından "cezalandırılmasının" örnekleriyle dolu. Birkaç örnek verelim de Sivas'ın durumunu anlamamız bir ölçüde kolaylaşsın.
 </p>
 <p class="metin">
  54 seçimlerinde, dört yıl önce olduğu gibi Menderes'in Demokrat Partisi CHP'yi sürklase etmiş, hemen bütün illerde en çok oyu almış. Bir il hariç: Malatya. Malatyalılar, hemşehrileri İsmet İnönü'ye, ta 80'lerde bir başka hemşehri, Özal meydanlara inene kadar sürecek şartsız desteklerini 54 seçimlerinde de vermiş, oyların tamamına yakını CHP'ye gitmiş. Bu haliyle su üstündeki yağ gibi duran Malatya, tabii ki Menderes'in gazabına uğramış ve (görüntüye bakılırsa) müebbet cezaya çarptırılıp toprakları bölünmüş, ilçesi Adıyaman il yapılmış.
 </p>
 <p class="metin">
  Silifke'den Sivas'a
 </p>
 <p class="metin">
  Silifke, vilayet idi. Cumhuriyet'in ilk yıllarında Atatürk, Silifke'ye gitmeye karar veriyor. Silifkeliler büyük bir sevinç ve coşkuyla karşılama töreni hazırlıyorlar. Davul-zurnalar, coşkulu kalabalık, kurbanlıklar, herşey tamam fakat Atatürk, gün boyu beklemelerine rağmen gelmiyor. Silifkeliler de "Herhalde gelmekten vazgeçti" diye akşam dağılıyorlar. Ertesi sabah Atatürk Silifke'ye girdiğinde doğal olarak kendisini karşılayacak kimseyi göremiyor ortalıkta. Ve hemen bir emirle yılların vilayeti Silifke ilçe, Mersin il yapılıyor.
 </p>
 <p class="metin">
  Uzatmadan Tunceli'nin, Aksaray'ın, Menemen'in, Şebinkarahisar'ın, Bayburt'un, Konya'nın ve daha oldukça kabarık sayıda merkezin ya hâlâ cezalı, ya da uzun yıllar ceza çekmiş yerler olduğunu hatırlatalım.
 </p>
 <p class="metin">
  Artık kimsenin hatırlamak istemediği karanlık Madımak olayının ardından kentin "aldırıldığı" genel vaziyet yukarıdaki örneklerde anlattığımız cezalandırmaları andırdı. Zaten Türkiye'nin en çok göç veren ili olan Sivas'ı, olayların ardından özellikle Alevi nüfus terk etmeye başladı. Yıllar boyu kapı komşuluğu yaptıkları, hastada, ölüde, bayramda birlikte oldukları heterodoks hemşehrilerinin gidişi, öteki Sivas üzerinde oldukça olumsuz etki yaptı. Sivaslılar Vakfı Başkanı Muhsin Kaya'nın, "Nereye gitsek yıllarca bize Madımak olayını sordu herkes, üstelik suçlayıcı ifadelerle. Gerçekte asıl faillerinin Sivaslı olmadığı bir suçun bütün kente yüklenmesi bizi sık sık sosyal ilişkilerde ve ruhen büyük sıkıntılara soktu" sözü, Sivaslıların psikolojisini bir nebze anlatıyor.
 </p>
 <p class="metin">
  Sivaslı'nın psikolojisini, işlemediği bir kötü eylem (mumsöndü) yüzünden sürekli itham edilen Alevilere benzetmek yerinde olacak. Meşum olayın ardından, kimin veya kimlerin uyguladığı bir türlü anlaşılamayan müeyyideler uygulanmaya başlandı Sivas'a. Kısacası, Sivas'ın cezalandırılması safhasına geçilmiş oluyordu. Fakat bu cezayı verenler ve uygulayanlar, mesela bir Malatya'nın veya Silifke'nin cezasındaki gibi açık değildi. Epeyce flu bir görüntü arz eden müeyyidenin adresi, mesela bürokrasiydi, siyasetti, ekonomiydi veya buraların çeşitli departmanlarıydı. Muhsin Kaya, Sivas'ın yaşadıklarını anlatırken, "Yatırımlar durdu, bazı ödenekler kesildi mesela. Devletin çeşitli kuruluşlarında, bürokraside işlerimiz yapılmaz veya yavaşlatılır oldu. Sivaslıyım deyince, bir kerede Madımak olayını izah etmemiz gerekti" diyor. Sivas kelimesinin Madımak ve "37 can" kavramlarıyla birlikte anıldığı 90'lı yıllar boyunca masum Sivaslıların girdiği psikolojiyi anlayabilmek zor. Sivasspor'un kaybettiği maçları, kaçan 1. Lig fırsatlarını bile Madımak olayına bağlayan Sivaslı sayısı o kadar çok ki... Bütün bu yaşananların sonunda gelinen noktada; 80'lerin sonunda cıvıl cıvıl hareketli ve canlı, sürekli gelişen ve çehresi değişen Sivas gitmiş, yerinde durgun, çekingen insanların sokaklarında gezindiği, hareketsiz, renksiz, zincirli bir il duruyordu.
 </p>
 <p class="metin">
  Yeni Sivas
 </p>
 <p class="metin">
  Fakat artık kara günler Sivas için geride kalıyor. Gerek Sivas'ın yerel yöneticilerinin çalışmaları, gerekse İstanbul gibi büyük kentlerdeki Sivas'la ilgili vakıf ve derneklerin yoğun ve bilinçli çalışmaları sonunda o uğursuz ve meçhul olay Sivaslıların bir günahı/suçu sayılmaktan (olması gereken de bu zaten) çıkıyor. Sivaslılar Vakfı, Sivas Hizmet Vakfı ve (bir kısmını Aleviler kurmasına rağmen) bazı ilçe ve köy dernekleri, öncelikli olarak Sünnilerle Alevileri tekrar ve geçmişteki acıları unutarak kucaklaşmaya, biraraya gelmeye teşvik ettiler. Sivas'taki uğursuzluğun sona erdirilmesi için bu kucaklaşma hayati önemdeydi ve bunda da büyük oranda başarılı olundu. RP'li Belediye Başkanı Temel Karamollaoğlu döneminde belediyede etkili bir görev alan Muhsin Kaya, başında bulunduğu Sivaslılar Vakfı'nın kapılarını Sünnilere olduğu gibi Alevilere de sonuna dek açtı ve vakıf bütün Sivaslıların vakfı oldu. Diğer vakıf ve dernekler hâkezâ.
 </p>
 <p class="metin">
  Alevi Sünni elele
 </p>
 <p class="metin">
  Bu olumlu hava etkisini çabuk gösterdi; gidenler, özellikle Aleviler yeniden Sivas'a dönmeye başladı. Dolayısıyla yeni işyerleri açılmaya, Sanayi'deki dükkan sayısı artmaya yüz tuttu.
 </p>
 <p class="metin">
  Vakıfların kucaklayıcı çalışmalarının son örneklerinden birini Sivaslılar Vakfı, Cem Vakfı ile birlikte bir program düzenleyerek sergiledi. Program televizyondan da yayınlandı.
 </p>
 <p class="metin">
  Kısaca Sivas'ta artık uğursuz olayın izleri yok oluyor. Sivas, Madımak'ın çilesini fazlasıyla çekti. Meçhul ellerin ve güçlerin uyguladığı cezadan, şimdilerde Sivas af ve tahliye ediliyor. Fakat bu galiba biraz "şartlı".
 </p>
 <p class="metin">
  Son bulgular
 </p>
 <p class="metin">
  Gerçi 31 idam verildi, cezalar onandı, buna karşı bir atraksiyon olarak, hükümlülerin masum oluşuna dair söylenecek şeyler fayda etmeyecek. Ama hiç olmazsa olaylara ilişkin bazı ayrıntıları kamuoyunun bilmesinin toplum hafızasına katkı babında faydalı olduğu düşüncesiyle birkaç ilginç anekdot vereceğiz.
 </p>
 <p class="metin">
  Sivas'ta seçimi Refah Partisi kazanınca birtakım çevreler oldukça rahatsız oldu. Üstelik, Belediye Başkanı Temel Karamollaoğlu'nun hizmete, Alevi vatandaşların yoğun olarak yaşadığı Alibaba mahallesinden başlaması ve oraya öncelik vermesi rahatsızlığı iyice artırdı. Mesele birilerinin tabanlarının elden gitmesi korkusuydu. Mahalleye su, park, yol, kaldırım gibi birçok hizmet gitti. Alibabalılar ve diğer Alevi halk, hizmeti getirenlere sempati duymaya başladı, hatta Alibaba mahallesinin girişine "Alibaba halkı size minnettardır" şeklinde afişler astılar. Tabanın kaymasından birileri olukça rahatsız olmaya başlamıştı.
 </p>
 <p class="metin">
  Bir başka ayrıntı daha: 92'de Banaz'daki Pir Sultan Abdal Şenlikleri'nde ilginç bir olay gerçekleşti. Ünlü bir saz ustası, gecenin ilerleyen saatlerinde, "Bu yezitlerden er geç intikamımızı alacağız, Alevi kanı yerde kalmayacak" diye bağırdı. Banaz muhtarı hemen müdahale edip, "Ağzından çıkanı kulağın duysun. Bizim bütün çevremiz Sünni köyleridir ve yıllardır kardeşçe geçiniriz" dedi.
 </p>
 <p class="metin">
  Madımak olayından birkaç gün önce kente Sivas yerilerinin tanımadığı, kentte daha önce kimsenin görmediği, Temmuz sıcağında haki renkli parkalar giymiş 50-60 civarında meçhul kişi geldi. Bu meçhul kişiler bütün olayları yönlendirdi. Hatta bu kişilerin otele doğru taş atarken havalanan parkalarının altından bellerinde, resmi kişilerin taşıyabileceği türden silahlar gören Sivaslılar oldu. Artı, o gün cumayı kılan Sivaslılar camilerde hiç tanımadıkları, daha önce görmedikleri insanlara rastladılar.
 </p>
 <p class="metin">
  Son ve önemli bir ayrıntı daha: Bir de 2 Temmuz 1993 Sivas olaylarının olduğu zaman, ilginç bir döneme denk geliyordu; PKK terör örgütü bir temel strateji değişikliğine gidip, kuzeyden nefes ve yardım alma gibi bir maceraya girişmiş, yolunun üzerindeki en önemli atlama taşının da Sivas olduğunun farkına çabuk varmıştı. Sivas olaylarının olduğu tarih, PKK'nın Malatya'dan Ordu-Giresun'a kadar olan hat üzerinde teşhis ve tesbitler yapıp eylemler ürettiği, hatta sırf bu hat üzerindeki Alevileri yanına çekmek için kurduğu DHP (Demokratik Halk Partisi)'yi devreye soktuğu döneme denk geliyordu.
 </p>
 <br/>
 <center>
  <a class="anaorta" href="http://web.archive.org/web/20010818043744/mailto:a.dinc@aksiyon.com.tr">
   a.dinc@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/haberler/4.htm), [web.archive.org (arşiv bağlantısı)](http://web.archive.org/web/20010818043744/http://www.aksiyon.com.tr:80/2001/343/haberler/4.htm)
