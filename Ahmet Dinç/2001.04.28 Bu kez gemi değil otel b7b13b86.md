# Bu kez gemi değil, otel

*Ahmet Dinç 2001.04.28*

<div>
 <p class="spot">
  İstanbul Beşiktaş'taki 5 yıldızlı Swissotel, Muhammet Tokcan liderliğindeki 13 kişilik silahlı bir grup tarafından 12 saat süreyle işgal edildi.
 </p>
 <p class="metin">
 </p>
 <img border="0" src="/web/20011118190412im_/http://www.aksiyon.com.tr/2001/334/resimler/Bu.jpg"/>
 <p class="metin">
  Avrasya Feribotu'nun kaçırılması olayından da hatırladığımız Tokcan'ın amacının, Çeçenistan'daki olaylara dikkat çekmek olduğu söyleniyor.  Tokcan ve arkadaşlarının üzerinden 2 kaleşnikof, 16 pompalı tüfek ve 3 tabanca çıktı. Tokcan 1996'daki Avrasya Feribotu olayından girdiği hapisten 23 Aralık 2000'de afla çıkmıştı.  Otelde, çoğunluğu yabancı 150 civarında müşteri bulunuyordu. Otelin işgal edilmesinin ardından, İstanbul Valisi Erol Çakır ve Emniyet Müdürü Kazım Abanoz'un eylemcilerle görüşmesi bir sonuç vermedi. Turizm Bakanı Erkan Mumcu da telefonda Tokcan'la görüştü. O da bir sonuç vermedi. İçişleri Bakanı Tantan otele geldi ve Kafkas Vakfı Başkanı Mehdi Nüzhet Çetinbaş aracılığıyla kısa sürede eylemcileri teslim olmaya ikna etti. Başbakan Ecevit, "Çeçenler bizim kardeşlerimizdir, ama hiçbir zaman Türkiye'nin çıkarlarına aykırı hareket edilmesini  onaylayamayız" dedi.
 </p>
 <p class="metin">
 </p>
 <p class="arabaslik">
  Haftanın Atkışı
 </p>
 <p class="metin">
  Tarihi devalüasyondan önce lirasını dolara çevirenler kervanına (basında çıkan yazılara göre) emekli Org. Çevik Bir de katıldı. Halk Bankası eski Genel Müdürü Yenal Ansen'in arayıp uyardığı Bir'in, bunun üzerine 60 milyar lirasını dolara çevirdiği iddia ediliyor.
 </p>
 <p class="metin">
  Halil Mutlu, Avrupa Halter Şampiyonası'nda silkmede 168 kiloyla dünya rekoru kırıp, toplamda üç altın madalya kazandı.
 </p>
 <p class="metin">
  Danıştay, televizyon frekans ihalesini idarenin (RTÜK) savunması alınıncaya kadar durdurdu.
 </p>
 <p class="metin">
  İngiltere'de 50 yıldır faaliyet gösteren bir UFO derneği, son zamanlarda UFO'lar pek "gelmeyince" kapısına kilit vurdu.
 </p>
 <p class="metin">
  Kuzey ve Güney Amerika'daki 34 ülkenin liderleri Quebec Zirvesi'nde biraraya gelip, kıtayı dünyanın en büyük serbest bölgesi yapma konusunda anlaştılar.
 </p>
 <p class="metin">
  Türklerden vize istenmemesi için Sakız adası halkı imza kampanyası başlattı. İmzalar Yunanistan Başbakanı Simitis'e verilecek.
 </p>
 <p class="metin">
  Yunanistan'da bir keşişin, "Keşişler haşhaş içip cinsel ilişkiye giriyor" demesi ülkeyi karıştırdı.
 </p>
 <p class="metin">
  Cem Boyner, 1 milyon 400 bin kulanıcısı bulunan Advantage Card'ın çoğunluk hisselerini, Sabancı'nın Akbank'ına sattı. Boyner'in banka almak istediği söyleniyor.
 </p>
 <p class="metin">
  Yolsuzluk yaptığı iddia edilen İstanbul Esenyurt Belediye Başkanı Gürbüz Çapan yurda döndü ve gözaltına alındı.
 </p>
 <p class="metin">
 </p>
 <p class="arabaslik">
  Ne dedin ne dedin?
 </p>
 <p class="metin">
  —Keşke komünist olsaydık. Ne liberal, ne sol, karmakarışık bir kokteyl olduk (ANAP'lı Ekrem Pakdemirli).
 </p>
 <p class="metin">
  —17 devlet kurmuş ama 16 tane de batırmış, kurduğu devlet sayısı kadar ekonomik programa soyunmuş, ama batırdığı devlet sayısı kadar programı da tamamlamamış bir millet olarak yarım kalan her şeyden çok bıktık (Cüneyt Ülsever—Hürriyet Yazarı).
 </p>
 <p class="metin">
 </p>
 <p class="arabaslik">
  İner misin, Çıkar mısın?
 </p>
 <p class="metin">
  Tuncay Özkan: İçişleri Bakanı Tantan'ın ipini çekmek isteyenlerin tetikçiliğine soyundu).
 </p>
 <p class="metin">
  Fenerbahçe taraftarı: Antep'ten 3 puanı, ipten Denizli'yi kurtardılar. Bu gidişle Denizli'ye rağmen takımı şampiyon yapacaklar.
 </p>
 <p class="metin">
 </p>
 <p class="arabaslik">
  Anında görüntü
 </p>
 <p class="metin">
  —Siyaset, ekonomiden elini çekmeli (Kemal Derviş — Ekonomiden sorumlu Devlet Bakanı).
 </p>
 <p class="metin">
  —Derviş doğru söylüyor. Siyasetle ekonomi ayrılmalı. İsrail bunu 3 ayda yaptı. Derviş başlayalı daha 3 ay olmadı ( Or. Hüseyin Kıvrıkoğlu — Genelkurmay Başkanı).
 </p>
 <p class="metin">
 </p>
 <p class="arabaslik">
  Bir sayı
 </p>
 <p class="metin">
  250.000: Sadece İstanbul'da son üç ayda icralık olan şirket sayısı.
 </p>
 <p class="metin">
 </p>
 <p class="arabaslik">
  Reaksiyon: Tetikçi "gazeteciler"
 </p>
 <p class="metin">
  Türkiye'deki medya gerek sahipleri, gerek ilişkileri, gerekse haber ve ahlâk anlayışı bakımından, iddia ediyoruz, dünyada eşsiz bir konumdadır. Girift, pis, karanlık ilişkilerin tam orta yerinde medya var. Medya, çürümüşlüğü eleştireceği yerde, çürümenin motor gücü olmaya soyundu ve yıllardır bu misyonu başarıyla yürütüyor.
 </p>
 <p class="metin">
  Medyayı kirletenler öyle ordu kadar kalabalık falan değil; her yayın organında köşeyi tutmuş bir miktar şaibeli, kabiliyetsiz fakat "ellerinden tutulduğu ve beslendikleri için" cilalı bir görüntü veren kişiler, haberciliğin/gazeteciliğin adını kötüye çıkartmaya yetiyorlar. Bazı gizli istihbarat servislerinin bilgilerinin toplandığı bilgisayarlara direkt bağlantı yapabilen, kendilerine "kolaylık" sunulan gazetecilerden bahsediliyor.
 </p>
 <p class="metin">
  Geçtiğimiz günlerde bir gazetecinin etrafında yaşananlar, mesleğimizin ne kadar "çürüdüğünü" göstermeye yetti. Devletin üst katlarındaki bir güç mücadelesini, gazeteci sanki kendi can ve kan davasıymış gibi sundu. Batılı ülkelerdeki objektif gazeteci örneği maalesef ülkemizde yok. Bu yüzden olsa gerek Türkiye insanı ve hatta gerekse bizzat mesleğin içindeki bizler, birkaç şaibeli, tartışmalı ismin sürüklediği/şekillendirdiği medyanın görüntüsüne bakıp, "Demek ki bu meslek böyle ifa ediliyormuş; taraf tutmak, şantaj yapmak, birilerinin yolsuzluğunu görmemek, hatta desteklemek, bazı güç merkezlerine sırtını dayayıp onlara borazan olmak, birtakım gizli servislerden "servis" almak lazımmış" kanaatini taşıyacak noktaya geldik.
 </p>
 <p class="metin">
  Aslında yapılması gereken basit: İçimizdeki bu kişileri isim isim deşifre etmek. Kimlerin hesabına kimlere vurduklarını, nerelere angaje olduklarını, masalarına hangi kaynaklardan dosyalar konduğunu ve bunları nasıl yazdıklarını/yayınladıklarını, karşılığında ne edindiklerini deşifre edelim. Bu tür kişileri "çıplak gözle de" görebilir isteyen: Medyada kabiliyetsiz, hırçın, mutlaka taraf, umulmadık konularda beklenmedik bilgilerle donanmış yazılar yazan (çünkü o bilgiler önlerine konup, "yayınla" talimatı verilmiştir), kullanılmaya müsait bir kişilik profili arzeden "gazetecileri" bir düşünün...
 </p>
 <p class="metin">
 </p>
 <p class="arabaslik">
  Sorunca: "Cesetleri parayla satıyorlar"
 </p>
 <p class="metin">
  Muhammet Tokcan ve arkadaşlarının Swissotel eylemi, Rus lobisinin içerdeki uzantılarının hoşuna gitmese de Çeçenistan'ı gündeme getirdi. Eylemde Tokcan ile devlet arasında arabuluculuk yapan Kafkas Vakfı Başkanı Mehdi Nüzhet Çetinbaş'a Çeçenistan'ı sorduk:
 </p>
 <p class="metin">
  —Çeçenistan'da son durum nedir?
 </p>
 <p class="metin">
  Rusya katliamlara devam ediyor. Çeçen gerillalar hemen hergün 10—15 arası Rus öldürüyorlar. Ruslar karşılık olarak köyleri basıp masum insanları katlediyorlar. Hatta önce öldürüp sonra cesetleri parayla satıyorlar sahiplerine. Şu anda 15 bin Çeçen kayıp. Toplu mezarlardan 700 Çeçen çıkarıldı.
 </p>
 <p class="metin">
  —Dünya Çeçenistan'ı kaderine terketti gibi?
 </p>
 <p class="metin">
  Dünya birşey yapmıyor. Savaş muhabirleri her yere gider, nedense Çeçenistan'a gitmiyorlar. Bölgeden doğru haber çıkmıyor.
 </p>
 <p class="metin">
  —Siviller ne durumda?
 </p>
 <p class="metin">
  İnguşetya'da bir mülteci kampı vardı, Ruslar önce kampın elektriğini kesti, ardından yiyeceklerini kestiler. Bu insanların gideceği hiçbir yer yok.
 </p>
 <p class="metin">
  —Türkiye ne yapıyor?
 </p>
 <p class="metin">
  Türkiye'yi ikiye ayırmak lazım. Biri halk, biri yönetim. Siz bilmiyorsunuz, devlet yardım ediyor falan deniyor ama ben burada belli bir konumdayım fakat bilgim yok. Benim bilgim haricinde ediyorsa bilemem. Fakat Türk halkı elinden gelen yardımı yapıyor.
 </p>
 <p class="metin">
  —Vakıf olarak neler yapıyorsunuz?
 </p>
 <p class="metin">
  Biz daha çok, konunun kamuoyuna duyurulmasına çalışıyoruz. Çeçenistan'daki olaylarla ilgili dünyanın, medyanın bilgilendirilmesine, Avrupa İnsan Hakları Mahkemesi'nde ve uluslararası sivil toplum nezdinde bu davanın anlatılmasına çalışıyoruz. Dört dilde yayın yaptığımız, Çeçenistan'dan günlük haberler verdiğimiz bir internet sitemiz de var: http://www.kafkas.org.tr
 </p>
 <p class="metin">
  - Tokcan'ın yaptığını onaylıyor musunuz?
 </p>
 <p class="metin">
  Yöntemini desteklemiyorum. Ama bu, Tokcan'ın yaptığı yanlışın içinde doğruların bulunmadığı anlamına gelmez.  Ne diyor Tokcan? Çeçenistan'da kıyım var, ülke haritadan siliniyor diyor. Çeçenistan'ın nüfusu 1 milyon, bunların 210 bini öldürüldü diyor. Dünya kelaynaklara gösterdiği ilgiyi bu insanlara göstermiyor, sesimizi duyun diyor. Rus lobisine karşı sesimizi duyuramıyoruz diyor. Bunların hepsi doğru, katılıyorum ama yöntemi onaylamıyorum.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20011118190412/mailto:ahdinc@superonline.com">
   ahdinc@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/334/karakutu/1.htm), [web.archive.org (arşiv bağlantısı)](http://web.archive.org/web/20011118190412/http://www.aksiyon.com.tr:80/2001/334/karakutu/1.htm)
