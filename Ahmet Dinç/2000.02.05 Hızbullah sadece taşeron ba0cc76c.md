# Hızbullah sadece taşeron

*Ahmet Dinç 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu yazı kafanızı kurcalayan sorulara yeni sorular ekleyecek. Soruların sorulduğu, ancak dilin dönüp de cevabın ifade edilemediği bir yazı okuyacaksınız; sert bir açıklama bizim de kimyamızı bozar sonra.
  </font>
 </div>
 <div id="newsText">
  <font class="detail-text">
   İslami Hareket gibi emsallerini bildiğimizden, içyüzü belki hiçbir zaman aldınlatılamayacak bir vaka ile karşı karşıyayız. Vakanın adı "Hizbullah." Türkiye günlerdir bu kelime etrafında, tarihin gördüğü en kanlı ve dehşetengiz cinayetlerin şokunu yaşıyor.
   <br/>
   <br/>
   Bu iğrenç hadiseye yakışmayan bir tek kişi var; o da maalesef olayın merkezindeki isimlerden biri ve kurban durumundaki İzzettin Yıldırım.
   <br/>
   <br/>
   Zehra Eğitim ve Kültür Vakfı'nın 1990'da kurulmasına öncülük eden İzzettin Yıldırım bütün hayatını tebliğ, eğitim ve hayır hizmetine adamış, bu uğurda evlenmeyi bile düşünmemiş bir güzel insandı. Çıkar için ne kimsenin yanında, ne de karşısında olmuştu. Şimdi hemen böyle bir insanın ve temsil ettiği düşüncenin kimi, niçin rahatsız edeceği/ettiği ve dolayısıyla kimin, niçin onu öldürdüğü sorusunu sormuş olalım.
   <br/>
   <br/>
   Hizbullah'ın tabanını mı daraltıyordu?
   <br/>
   <br/>
   İlk akla gelen ihtimal, daha çok Güneydoğu kökenli insanlara hitabeden Zehra Vakfı'nın Hizbullah'ı rahatsız etmiş olması. İnsan tabanını bölgeden bulmuş, mali yönden ekseriyetle bölgeden beslenen Hizbullah'ın, tabanını daraltan bu vakfa tahammül edemediği, cinayetin beklenen bir olay olduğunu söylüyor bir kesim. Fakat bu görüşü zayıflatan şu ki; birincisi Hizbullah son ikiüç yıldır güvenlik güçlerinin de sıkıştırmasıyla faaliyet alanını batıya kaydırıp İstanbul, Ankara gibi metropollerde "rızkını" aramaya başladı. Merkezini G. Doğu'dan taşımış, mali kaynaklarını başka yerlerde aramaya başlamış, dolayısıyla bölgeye eski ehemmiyeti vermeyen bir örgütün, bölgeyi paylaşma uğruna önemli bir ismi kaçırıp öldürmesi mantık dışı bir olay gibi görünüyor. Üstelik bu kaçırma ve öldürme işini kendine merkez seçtiği, dolayısıyla bütün dikkatlerin kendisine yöneleceği İstanbul'da yapıyor. Diğer taraftan, Zehra Vakfı sanıldığı gibi G. Doğu'ya aşırı ağırlık vermiyor. İzzettin Yıldırım'ın "Kürtçü" damgası yemesi, 1990'da Kürtçe televizyon ve kaset tartışmaları sırasında, Kürtlerin de kendi dillerinde konuşma ve neşriyat haklarının bulunması gerektiğini belirtmesinden kaynaklanıyor. Ki bu tavır Türkiye'deki sağduyulu harhangi bir aydının da alacağı tavır. Vakfın merkezi bölgedeki herhangi bir ilde değil, İstanbul'da. Şubeler ise Ankara, Eskişehir, İzmir, Konya, Kırıkkale, Niğde, Adana, Van, Ağrı ve Şanlıurfa'da. Vakfın 5 idarecisinden 2'si Türk, 3'ü Kürt.
   <br/>
   <br/>
   Haraç için mi?
   <br/>
   <br/>
   Diğer bir görüşe göre Yıldırım para için kaçırıldı; bu olay da Hizbullah'ın klasik haraç alıp öldürme işiydi... Yanlış. Çevresindeki herkes biliyor ki, İzzettin Yıldırım hayatında "1 milyar" lirayı dahi bir arada görmemiş. Vakfın öyle büyük bir geliri yok. Yardımseverlerin himmetleriyle toplanan ufak çaplı meblağlara kendi varınıyoğunu da katarak Van'da Zehra Üniversitesi'ni inşa edip bitirmeye çabalıyordu. Parasızlıktan inşaatta aksamalar oluyordu. Yıldırım'ın, vasiyetine bile giren borçları vardı. Parasal açıdan hiç de zengin olmayan bir vakıf ve insan, haraç istemek için ideal bir seçim değil.
   <br/>
   <br/>
   Ailelerin cesetleri teşhis etmeye çalıştığı "işkence günlerinde" bir olay dikkat çekiciydi. Mezarvillaların birinden çıkartılan bir cesedin İzzettin Yıldırım'a ait olup olmadığının tesbiti için 21 Ocak'ta Adli Tıp'a çağırılan Cesim Yıldırım, cesedin abisine ait olmadığını söylüyor. DNA testi yapılması teklifine ise, "Gerek yok, bu ceset abimin değil, ben abimin yaşadığına inanıyorum" diyerek karşı çıkıyor. Vakıf yöneticileri bu konuda hiçbir şey söylemese de Cesim Yıldırım'ın bu tavrından, abisinin o günlerde yaşadığını bildiği şeklinde bir sonuç çıkartılabilir. Bu da, Yıldırım'ı kaçıran kişilerin vakıf yöneticileriyle bağlantı kurup fidye istemiş olabileceklerini akla getiriyor. Fakat vakfa yakın kişiler buna karşı çıkıp, "Doğrusu böyle bir şey bekledik. Birilerinin arayıp 'İzzettin Ylıdırım'ı bırakmamız için şu kadar para istiyoruz' demelerini. Fakat kesinlikle böyle bir şey olmadı" diyorlar.
   <br/>
   <br/>
   Bir de şahsi husumet yüzünden kaçırılmış olduğu düşünülüyor Yıldırım'ın. Vakfa yakın kişiler bunun mümkün olmadığını belirtiyor. Basında iddia edilenin aksine, İzzettin Yıldırım daha önce ne Hüseyin Velioğlu ile, ne de herhangi bir Hizbullahçı ile tanışmıyordu, herhangi bir şekilde irtibatı da olmadı. İddia edildiği gibi Batman'da Milli Türk Talebe Birliği bünyesinde Velioğlu ile birlikte olmadı. Dahası, Batman'da bulunmadı bile. Hayatında ve dünya görüşünde "şiddet"in yeri yoktu.
   <br/>
   <br/>
   Karıncayı bile incitmekten kaçınan, öldürüleceğini bildiği bir ortamda yazdığı vasiyetinde bile, arkadaşlarına, "intikamımı alın" değil de, "barış içinde olun" diye tembihte bulunan bir kişinin herhangi bir kimseyle husumet içine girmesi mümkün değildi.
   <br/>
   <br/>
   Bütün bu ihtimaller ve bunları zayıflatan noktalar Yıldırım cinayetini ve Hizbullah vakasını daha da içinden çıkılmaz bir muamma haline getiriyor. Hizbullah'ın bir terör örgütü değil, bir reaksiyon oluşumu olarak meydana çıkartıldığı, daha sonraki aşamada 'amacından sapıp' değişik işler yapmaya başladığı kesin. Yıldırım'ı kaçıranın ve öldürenin sadece Hizbullah olduğu varsayımını esas alırsak, ihtimaller arasından akla en yatkın olanı, Zehra Vakfı'yla aynı tabana hitap ediyor olmaktan kaynaklanan çekişme ve husumetin bu noktaya geldiği söylenebilir. Fakat görünen o ki Hizbullah olayında bir taşla iki kuş vuruldu.
   <br/>
   <br/>
   Kanlıbıçak, Hizbullahçıydı
   <br/>
   <br/>
   Yıldırım'ın öldürülmesi olayında birtakım dikkat çekici noktalar bulunuyor. Bunlardan biri Mehmet Kanlıbıçak. Zehra Vakfı'yla bir ilgisi yok. Sadece, vakfa yakın isimlerden Mehmet Şehit Avcı'nın bacanağı. Avcı'nın atölyesinde çalışıyor. Herşeyin başladığı 27 Aralık 1999 tarihinde, G. Doğulu hemşehrilerinden "İstanbul'a geliyoruz, bizi karşıla" şeklinde telefon geldiğini söyleyip, onları karşılayacağını belirterek işyerinden ayrılıyor. Sonrası malum. Zehra Vakfı'na yakın çevreler, olayda Kanlıbıçak'ın pozisyonunun oldukça karanlık olduğunu söylüyorlar. Kanlıbıçak'ın bir dönem Hizbullah içinde bulunduğu, geçtiğimiz aylarda olaylı/tartışmalı bir şekilde Hizbullah'tan ayrıldığı iddia ediliyor. Yıldırım ve Avcı'nın cesetlerinin bulunmasına rağmen, onun ölü ya da diri izine rastlanmaması (en azından bu yazının yazıldığı saatlere kadar) akla çeşitli sorular getiriyor.
   <br/>
   <br/>
   Odada ne aradılar?
   <br/>
   <br/>
   Bir başka dikkat çekici olaysa Yıldırım'ın evinden ayrılışı sırasında yaşanıyor. Bir talebesiyle birlikte kaldığı evi 29 Aralık 1999 sabahı Şehit Avcı arayıp, "Akşam bir arkadaşla birlikte evinize geleceğim" diyor. Avcı telefon açtığı sırada Yıldırım evde olmadığı için telefona talebesi Faslı Hasan bakır çıkıyor. Bakır, yüksek lisans tezinin konusu  Nur cemaatleri olmasından dolayı, Yıldırım'la tanışmış ve yanında kalmaya başlamışlardır, 9 aydır beraber kalmaktadırlar. Avcı, bir gün önce Kanlıbıçak'tan gelen telefon üzerine eşini kayınpederine bırakıp, bir daha dönmemek üzere evinden ayrılmıştır. Akşam 18.15 sıralarında Yıldırım'ın evine Avcı'nın dediği şekilde iki kişi geliyor, fakat Avcı gelmiyor. Adamlar geldiğinde Yıldırım mutfakta iftarını etmiş, talebesiyle çay içiyordu. Her gün eve gelen kibar, saygılı insanların aksine kaba yapılı olan adamlar kapıdan yakışıksız bir biçimde "İzzettin Yıldırım burda mı" diye soruyorlar. İçeri geçip Yıldırım'la sert bir tartışmaya giriyorlar. Biraz sonra Ylıdırım odadan çıkıp üzerini değiştiriyor ve abdest alıp, talebesine "Ben Şehit'in yanına gideceğim" diyor,  tekrar odaya giriyor. Odadan çıktığında tedirgin ve yüzü bembeyazdır, "sizi tanımıyorum, gelemem" diyor. Adamlardan biri dışarı çıkıp Avcı'yı cepten arıyor, Yıldırım telefonda Avcı'yla konuşunca ikna oluyor ve birlikte çıkıyorlar. Birkaç dakika sonra Yıldırım eve dönüyor, "çantamı unuttum" deyip bold evrak çantasını alıp tekrar çıkıyor. O kadar acelesi vardır ki Yıldırım, akşam namazını bile kılmadan çıkıyor. Hasan Bakır, Yıldırım gittikten biraz sonra, saat 19.00 civarında Fas'a telefon etmek üzere dışarı çıkıyor. Saat 22.30 civarında geri döndüğünde Yıldırım'ın odasının dağınık olduğunu görüyor; dolap, kitapları, çeşitli dökümanları, diğer eşyaları darmadağınıktır. Kapı ise zorlanmadan açılmıştır; buradan gelenler arasında Ylıdırım'ın da bulunduğu ya da anahtarı alıp geldikleri ortaya çıkıyor. Emniyet birimleri buradan hareketle, Yıldırım'ın evrakı arasında birilerinin işine gelmeyecek dokümanların bulunması ihtimali üzerinde duruyor.
   <br/>
   <br/>
   Yıldırım'ın kaleminden 50 sayfalık özgeçmiş
   <br/>
   <br/>
   Beykoz'daki mezarvillada İzzettin Yıldırım'ın sorgu kaseti ve vasiyeti bulundu. Bulunanlar arasında Yıldırım'a ait bir şey daha vardı: Hüseyin Velioğlu'nun isteğiyle yazdığı 50 sayfalık kendi hayat hikayesi. Yıldırım, bu uzun yazısında doğumundan, fikirsel gelişimine, dünya görüşüne, faaliyetlerine kadar birçok hususu anlatıyor.
   <br/>
   <br/>
   İzzettin Yıldırım'ın uzun sorgu kasetinde inanılmaz görüntüler var. Sorgulamayı yapan kişilerden biri Hüseyin Velioğlu'dur, diğerinin ise örgütün askeri kanat sorumlusu Cemal Tutar olduğu tahmin ediliyor. Yıldırım hiç çekinmeden Velioğlu ile çok sert tartışmalara giriyor ve onları "Hata yapıyorsunuz, bu tuttuğunuz yol doğru yol değil" şeklinde uyarıyor. Kasetteki görüntülere göre, Yıldırım'a güya MİT ajanı olduğuna dair bir metin okutmak istiyorlar. Yıldırım bunu kesinlikle reddediyor, böyle bir şeyi ifade ederse yalan söylemiş olacağını belirtiyor. Fakat Velioğlu, "Bunu kameraya söylersen seni serbest bırakacağım" diyor ve yemin ediyor. Bunun üzerine ölüm tehdidi altındaki Yıldırım kabul ediyor ve kameraya, "Bir döneme kadar safi niyetle Allah yolunda çalıştım fakat ondan sonra MİT adına çalışmaya başladım, Güneydoğu'da Hizbullah'ın etkinliğini kırmak için çalıştım. Pişmanım" şeklinde ifadelerin bulunduğu bir konuşma yapıyor. Hizbullahçılar "itirafname"nin daha inandırıcısını elde etmek için 56 kez buna benzer ifadeleri Yıldırım'a yeniden söyletiyorlar. Her seferinde ne söylemesi gerektiğini sıkı sıkı tembih ediyorlar.
   <br/>
   <br/>
   Fakat kasetin devamında Yıldırım, "Hani bunları söylersem beni serbest bırakacaktınız. Fakat anlıyorum ki beni bırakmayacaksınız. Niyetiniz kötü. Ben bu açıklamamı kabul etmiyorum. Hiçbir zaman ne MİT, ne de bir başkası adına çalıştım. Onlarla uzaktan yakından alâkam olamıştır" diye konuşuyor.
   <br/>
   <br/>
   Yıldırım, el yazısıyla yazdığı 50 sayfalık özgeçmiş yazısında da bu konuya değiniyor ve kasette kendisine zorla bazı sözler söylettirildiğini, bunları hür iradesi ile değil tehdit altında söylemek zorunda kaldığını belirtiyor.
   <br/>
   <br/>
   Hizbullah öldürmedi
   <br/>
   <br/>
   Bu kısa anekdotlara rağmen Yıldırım'ın niçin kaçırıldığı, kaçırıldıktan sonra nelerin olduğu, nerede tutulduğu, niçin 25 gün boyunca öldürülmeyip bekletildiği soruları apayrı birer bilinmez. Zehra Vakfı'na yakın çevreler de bu sorulara tatmin edici bir cevap bulamıyor, ancak şunları söylemeden de edemiyorlar: "Kim, niçin kaçırıp öldürdü bir cevap bulamıyoruz. Aslında bazı şeyler var, ama söylenemiyor. Bazı ipuçları yok değil. Yıldırım'ın ne Hizbullah'la, ne MİT'le, ne herhangi bir çevreyle öldürülmesini gerektirecek girift ilişkisi olmadı. Bir insan niçin 25 gün boyunca sorgulanır? Bu kişi Hizbullahçı değil ki, sen bize ihanet ettin, niçin ettin diye sorgulansın. Şu anda bildiğimiz ve söyleyebileceğimiz tek şeyi söyleyelim: Bu iş Hizbullah'ın işi değil. Hizbullah bu işte ancak taşerondur."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A00C636C7E67CDE008FB41447C93CAF?newsId=5811), [web.archive.org (arşiv bağlantısı)](http://web.archive.org/web/20121225041244/http://www.aksiyon.com.tr:80/aksiyon/newsDetail_getNewsById.action;jsessionid=0A00C636C7E67CDE008FB41447C93CAF?newsId=5811)
