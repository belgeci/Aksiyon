# Fakir Erivan hiçbir masraftan kaçınmıyor

*Servet Yanatma 2015.04.21*

<div class="pNewsDetailMainContent" itemprop="articleBody">
 <p>
  100. yıl dönümünde ‘soykırım’ iddialarını dünyaya mal etmede önemli kazanımlar elde eden Erivan, ‘matem’ ile ‘sevinç’ arasında gelgit yaşıyor.
 </p>
 <p>
  Ermenistan’ın büyük bir heyecanla beklediği ‘1915 Olayları’nın’ 100. yıl dönümü geldi çattı. Bütün seneye yayılan anma etkinliklerinin en semboliği bu hafta başkent Erivan’da yapılacak. 24 Nisan’da bütün dünyadan geniş katılımla 1915 Olayları Soykırım Anıtı’nda anılacak. Erivan hükümetinin 100. yılda ana amacı küresel bir farkındalık oluşturup ‘soykırım’ iddialırını dünyaya mal etmek.
 </p>
 <p>
  Mart ayının son haftası 100’den fazla yabancı gazeteciyi “Ağrı Dağı’nın Eteğinde” başlığı altında düzenlediği medya forumunda buluşturan Erivan, 24 Nisan öncesi küresel tazyikini artırmayı hedefledi. Uluslararası foruma katılan yabancı gazeteciler üzerinden ‘soykırım’ iddialarını küresel gündeme taşıdı. Hükümetin ciddiyetle yaklaştığı foruma Ermenistan Devlet Başkanı Serj Sarkisyan da katıldı. Gazetecilerin kültürden ekonomiye, hukuktan siyasete geniş yelpazedeki sorularını cevapladı. Yabancı gazetecilerin Ermenistan’a gelişinden istifade ‘Dağlık Karabağ’ tezlerini de nazara verdi Erivan. Arzu eden gazetecileri işgali altındaki Dağlık Karabağ Özerk Cumhuriyeti’ne götürdü. Çalışılmış söylemlerle işgali meşru ve makul göstermeye çalıştı.
 </p>
 <p>
  Erivan, ‘1915’ konusunda yeni taktiğini medya forumundaki konuşmalara yansıttı. Yeni dönemde Ermeniler denklemlerini ‘soykırım’ inkârının suç sayılması üzerine kuruyor. Dünya çapında parlamentolarda bu yönde kararlar çıkarttırmaya yöneliyor. Bu arada 100. yıl dönümünde ‘24 Nisan’ anma törenlerini dünyanın dört bir köşesine yayma çabasında. Bu çerçevede Ermeni diasporası Erivan’a ciddi destek veriyor. Yurtiçi ve yurtdışındaki 24 Nisan etkinliklerinin sponsorluğunu diaspora üstleniyor. Sanattan siyasete geniş çerçevede düzenlenen etkinliklerde ‘Osmanlı Devleti’nin Ermenileri sistemli soykırıma tâbi tuttuğu’ tezi işleniyor. Yeni kurulan müzelerde, hazırlanan kitaplarda da bu tema öne çıkarılıyor. Tehciri yansıtan fotoğraflar, gazete kupürleri ve karikatürler etkili şekilde kullanılıyor.
 </p>
 <p>
  <strong>
   Sembol ‘Unutmabeni’ çiçeği
  </strong>
 </p>
 <p>
  Anma etkinliklerinin ana sembolü ‘unutmabeni’ (Myosotis) çiçeği. Sloganı ise “Hatırlıyorum ve Talep Ediyorum”. Havaalanından şehre giden yollar, bazı tepeler ve başkent Erivan sokakları bu mor çiçekli flama ve bayraklarla donatılmış durumda. Neredeyse herkesin yakasında bu çiçekten rozetler var. Hükümet etkinliklere ayırılan bütçeyi telaffuz etmekten özenle kaçınıyor. Masrafının büyük ölçüde sponsorlar ve diaspora tarafından karşılandığı belirtiliyor. Ülke ekonomisi zordayken yapılan devasa masrafı eleştiren Ermeniler de var zira!
 </p>
 <p>
  Erivan’da bulunduğum bir hafta boyunca ‘Türk’ olmamdan ötürü herhangi bir sıkıntı yaşamadım. Aksine her ortamda misafirperverlikle karşılandım. Ermeni yetkililer ve gazeteciler Türkiye’de 1915’e ilişkin ortamın özgürleşmesinden memnunlar. Halklar arasında sorun olmadığını, problemin devletlerarası ilişkilerde yaşandığını vurguluyorlar. Buna karşın geçen sene dönemin başbakanı Recep Tayyip Erdoğan’ın yaptığı ‘taziye’ açıklaması samimi bulunmuyor. Erdoğan’ın çıkışı tamamen siyasi bir adım olarak değerlendiriliyor. AKP’nin Çanakkale anma törenlerini 24-25 Nisan’a kaydırması eleştiriliyor.
 </p>
 <p>
  Erivan, Katolik dünyasının ruhani lideri Papa Francis’in geçen hafta Vatikan’daki Pazar ayininde 1915 Olayları’nı ‘soykırım’ olarak nitelendirmesini memnuniyetle karşıladı. Küresel ‘soykırım’ lobisine ciddi bir katkı sağlayacağı hesap edildi. Şimdi aynı ‘meydan okumayı’ ABD Başkanı Barack Obama’dan bekliyor. Papa’nın çıkışı Ermenileri Obama’nın 24 Nisan mesajı konusunda fazlasıyla umutlandırdı. Ancak kimse Obama’nın o gün ne diyeceğini tam kestiremiyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/fakir-erivan-hicbir-masraftan-kacinmiyor_550641), [web.archive.org (arşiv bağlantısı)](http://web.archive.org/web/20150707224720/http://www.aksiyon.com.tr/dosyalar/fakir-erivan-hicbir-masraftan-kacinmiyor_550641)
