# Sansüre online çözüm

*Servet Yanatma 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Oxford Üniversitesi Reuters Enstitüsü ve Google’ın hazırladığı rapora göre, Türkiye’de habere erişimde televizyon hâlâ ilk sırada. Ancak olup biteni onlIne medyadan takip etme oranı hızla yükseliyor.
  </em>
 </p>
 <p>
  Geleneksel gazetecilik, online ve sosyal medya karşısında her geçen gün kan kaybederken; Oxford Üniversitesi’nin yaptığı araştırma, internetin Türkiye için giderek önemli bir haber kaynağı hâline geldiğini gösteriyor. İnternet üzerinden 1076 kişinin katılımıyla yapılan ve şehirleri yansıtan araştırma sonucuna göre, halkın yüzde 88’i online ve sosyal medyadan haber okuyor. Televizyondan haber alanların oranı yüzde 75 iken basılı gazetelerden haber okuyanlar yüzde 47. “Peki, bunlardan hangileri sizin için ana haber kaynağıdır? Birini seçiniz.” diye sorulduğu zaman televizyon yüzde 51 ile açık ara lider. Online ve sosyal medyayı ana haber kaynağı görenlerin oranı ise yüzde 32. Basılı gazeteler ise yüzde 9’da kalırken radyo diyenler yüzde 5. Uzmanlar, yakın geçmiş ile kıyas edildiğinde online ve sosyal medyanın geldiği noktanın büyük bir devrim olduğuna dikkat çekerek yakın gelecekte ana haber kaynağı olmalarının beklendiğini belirtiyor.
 </p>
 <p>
  Oxford Üniversitesi Reuters Gazetecilik Çalışmaları Enstitüsü, Google işbirliği ile hazırladığı “Dijital Haber Raporu”nu açıkladı. Dört seneden beri rapor hazırlayan Reuters Enstitüsü, 12 ülkeyi kapsayan 2015 raporunu haziranda açıklamıştı. Yoğun ilgi ve artan destek üzerine Oxford Üniversitesi araştırmaya Türkiye’nin de bulunduğu 6 yeni ülke ilave etti. Son dönemlerde gazetecilerin tutuklanması, işten atılması, medya kuruluşlarına operasyon düzenlenmesi ve bazı kanalların dijital platformlardan çıkarılmasıyla gündeme gelen Türkiye’nin ilk kez araştırıldığı çalışmada ülke sayısı 18’e çıkmış oldu.
 </p>
 <p>
  Reuters Enstitüsü’nün yönettiği raporun hazırlanmasına akademi ve medyadan birçok uzman katkı verdi. Rapor online medya üzerine yapılan en kapsamlı araştırma olarak kabul ediliyor. 18 ülkedeki haberlere ulaşım araçları, internet haberciliğinin rolü, online medyanın televizyon ve basılı yayın karşısındaki durumu ve habere güven başta olmak üzere vatandaşların haber okuma alışkanlıkları, reklam ilişkileri ve internete hangi cihazlarla bağlanıldığı gibi birçok soruya cevap veriyor. Rapor için 18 ülkeden yaklaşık 32 bin kişi internet üzerinden anket doldurdu.
 </p>
 <p>
  Çalışma oldukça kapsamlı ve ilave raporla birlikte 188 sayfadan oluşuyor. Öncelikle raporun internet üzerinden yapılan anketlerle hazırlandığını vurgulayalım. Zaten buna vurgu yapılarak sonuçların Türkiye için daha çok şehirleri yansıttığının altı çiziliyor. Raporun asıl amacı basılı yayın ve televizyon karşısında online medyanın geldiği durumu yansıtmak değil. Ancak Türkiye’de internet erişimi giderek yaygınlaştığından bu konuda da önemli fikir ve bilgiler veriyor. Şimdi Türkiye ile ilgili bulguları paylaşalım.
 </p>
 <p>
  <strong>
   İNTERNETTEN HABER OKUMA ORANI YÜKSEK:
  </strong>
 </p>
 <p>
  Ankette ilk olarak katılımcılara haberleri nereden takip ettikleri soruldu. “Habere ulaşırken son bir haftada aşağıdakilerden hangilerini kullandınız?” sorusuna online medya diyenler yüzde 88, televizyon yüzde 75, basılı yayın yüzde 47 ve radyo ise yüzde 32 çıktı. Bu sonuç internet kullanıcılarının neredeyse tamamına yakınının online ve sosyal medyadan haber takip ettiğini gösterdi. Türkiye İstatistik Kurumu’nun (TÜİK) ağustos ayı verilerine bakıldığında internet kullanım oranı yüzde 56. Bu iki sonuç bir araya geldiğinde Türkiye’de halkın yarısının internetten haber okuduğu ortaya çıkıyor.
 </p>
 <p>
  <strong>
   ANA HABER KAYNAĞI TELEVİZYON:
  </strong>
 </p>
 <p>
  Katılımcıların tek bir seçeneği işaretlediği “Peki bunlardan hangisi sizin için ana haber kaynağıdır?” sorusunda televizyon ön plana çıkıyor. Katılımcıların yüzde 51’i ana haber kaynağı olarak televizyon derken online medya yüzde 32, basılı yayın yüzde 9, radyo ise yüzde 5 çıktı. Bu durum Türkiye’de haberlerin hâlâ büyük oranda televizyondan takip edildiğini gösteriyor. Bazı kanalların ısrarla neden engellenmeye çalışıldığı böylece daha iyi anlaşılırken; online ve sosyal medyanın çok ciddi bir zemin kazandığının ortaya çıkması da habere erişimin önüne kolay kolay geçilemeyeceğini gösteriyor. Basılı yayın ise oldukça gerilemiş durumda. Ancak Türkiye’de online okunan/paylaşılan haberlerin önemli bir kısmının hâlâ basın tarafından üretildiğini de unutmamak gerekiyor.
 </p>
 <p>
  <img alt="" src="/web/20151103113002im_/http://www.aksiyon.com.tr/medya/ http:/medya.aksiyon.com.tr/aksiyon/2015/10/26/572453.jpg "/>
 </p>
 <p>
  <img alt="" src="http://web.archive.org/web/20151103113002im_/http://medya.aksiyon.com.tr//aksiyon/2015/10/26/572454.jpg "/>
 </p>
 <p>
  <strong>
   HABERLER ARTIK AKILLI TELEFONDAN OKUNUYOR:
  </strong>
 </p>
 <p>
  Anketin ortaya çıkardığı önemli bulgulardan biri de akıllı telefonların giderek önem kazanması. “Online/sosyal medyadan haberlere ulaşırken hangi cihazları kullandınız?” sorusuna katılımcıların yüzde 65’i laptop/masaüstü, yüzde 57’si akıllı telefon ve yüzde 24’ü tablet cevabını verdi. Anket Türkiye’de ilk kez yapıldığı için kıyas imkânı yok. Ancak diğer ülkelere bakıldığında son üç yılda akıllı telefonlardan haberlere ulaşım çok ciddi şekilde arttı. Türkiye için de benzer bir tahminde bulunmak yerinde olur. TÜİK’in verileri de bunu destekliyor. Nisan 2015’teki araştırmaya göre hanelerin yüzde 97’sinde cep telefonu veya akıllı telefon bulunuyor. Reuters Enstitüsü uzmanları akıllı telefonların son iki-üç senede ekran olarak genişlediğine ve tablet kullanımının düştüğüne dikkat çekerek tüm dünyada akıllı telefonlardan haber okumanın arttığını bildiriyor.
 </p>
 <p>
  <strong>
   FACEBOOK SOSYAL MEDYANIN LİDERİ:
  </strong>
 </p>
 <p>
  Sorulardan biri de hangi sosyal medya araçlarının haber okumak ve paylaşmak için kullanıldığı üzerineydi. Facebook, yüzde 69 ile Türkiye’de açık ara en çok tercih edilen sosyal medya aracı oldu (Twitter ve Youtube yüzde 33). Facebook’un ilk görünüşte daha çok fotoğraf ve eğlence için kullanıldığı akla gelse de son dönemde giderek haberlere ulaşımda en önemli araç olduğu tespit edildi. Muhtemelen bu durumda Türkiye’nin sosyo-kültürel seviyesinin de rolü var. Facebook’u daha çok ortalama halk kullanırken Twitter’i eğitimli kesim tercih ediyor.
 </p>
 <p>
  Ankette ölçülen değerlerden biri de sadece internet sitesi olarak kurulan haber portallarına gösterilen ilgiydi. Geleneksel medya olarak tabir edilen gazete ve televizyonların siteleri yüzde 78 ile en çok ziyaret edilen adresler. ‘Dijital doğumlu’ olarak adlandırılan salt internet sitelerine ilgi de yüzde 69 ile oldukça yüksek. Ancak son dönemde genelde işten çıkarılan gazetecilerin el verdiği bazı haber siteleri hariç ‘dijital doğumlu’ portalların büyük ölçüde geleneksel medyanın ürettiği haberleri kullandığını belirtmek gerekir.
 </p>
 <p>
  <strong>
   HABERE GÜVEN ÇOK DÜŞÜK; SEBEP SANSÜR:
  </strong>
 </p>
 <p>
  Rapora göre Türkiye’de habere güven çok düşük. Katılımcıların yüzde 45’i haberlerin çoğuna güvenmediğini söylüyor. Güvenenlerin oranı yüzde 34’te kalırken yüzde 21 ise kararsız. Türk medyasındaki siyasi kutuplaşmanın son derece yüksek olmasının bu güvensizlikte etkili olduğuna dikkat çeken raporda “Bunların başında haberlerin sansüre maruz kalması geliyor. Bu durum zaten Sınır Tanımayan Gazeteciler Örgütü’nün 2015 raporunda belirtiliyor. Türkiye basın özgürlüğü indeksinde 180 ülke içinde 149. sırada.” tespitinde bulunuluyor.
 </p>
 <p>
  <img alt="" src="http://web.archive.org/web/20151103113002im_/http://medya.aksiyon.com.tr//aksiyon/2015/10/26/572455.jpg "/>
 </p>
 <p>
  <strong>
   SOSYAL MEDYADAN HABERE ULAŞIMDA TÜRKİYE LİDER:
  </strong>
 </p>
 <p>
  Peki ya Türkiye, diğer ülkelerle kıyas edildiğinde nasıl bir sonuç ortaya çıkıyor? Sosyal medyadan haberlere ulaşım noktasında Türkiye 18 ülke içerisinde en önde yer alıyor. Sosyal medyanın haber kaynağı olarak kullanılma oranlarında Türkiye yüzde 67 ile lider. Bu oran Portekiz’de 61, Polonya’da 52, İspanya’da 50, Hollanda’da 43, İngiltere’de 36 ve Almanya’da 25. Bu oranlar dikkate alındığında AKP hükümetinin neden her krizde Twitter’ı da engelleme yoluna gittiği anlaşılıyor. Araştırma, AKP iktidarının Twitter için neden “AK Trol” ordusu kurduğu konusunda da fikir veriyor. 18 ülke içerisinde Twitter’ın haber kaynağı olarak kullanılma oranlarında Türkiye yine en önde yer alıyor. Twitter’ı haber kaynağı olarak görenlerin oranı Türkiye’de yüzde 33 iken, İspanya’da yüzde 22, İngiltere’de yüzde 14, Hollanda’da yüzde 10 ve Almanya’da yüzde 4. 18 ülkenin ortalamasının yüzde 11 çıktığı göz önüne alındığında, Türkiye’de sosyal medyanın haberlere ulaşımda ne kadar önemli olduğu ortaya çıkıyor.
 </p>
 <p>
  ______________________________
 </p>
 <p>
  <strong>
   SOSYAL MEDYA DAHA ÖZGÜR
  </strong>
 </p>
 <p>
  Reuters Gazetecilik Çalışmaları Enstitüsü Direktörü Dr. David Levy, Aksiyon’un raporla ilgili sorularını cevaplandırdı.
 </p>
 <p>
  <strong>
   <img alt="" src="http://web.archive.org/web/20151103113002im_/http://medya.aksiyon.com.tr//aksiyon/2015/10/26/572458.jpg "/>
   -Türkiye, çalışmaya neden eklendi?
  </strong>
  <br/>
  Önce şunu belirteyim: Türkiye’nin ilk kez araştırılmasıyla ortaya değerli bulgular çıktı. Haber kurumları, teknolojinin iş modelleri üzerine etkisini artık iyice anlamak zorunda. Sorunuza gelecek olursam, araştırmada yer alan ülkeler büyük ölçüde Batılı ülkeler. Türkiye’yi de eklemek istedik. Çünkü Türkiye de Avrupa’da ama mevcut medya atmosferinden dolayı durumu farklı. Zıtlıkları veya aradaki farkları görmek için ekledik diyebilirim.
 </p>
 <p>
  <strong>
   -Türkiye’de online medyaya ilgi neden artıyor sizce?
  </strong>
  <br/>
  Tartışmalı medya ortamlarında insanlar online haber okuyor ancak farklı kaynaklardan da bunu teyit etmek istiyor. Türkiye’de medyaya güvenin çok düşük olduğunu biliyoruz. Katılımcıların yüzde 45’i haberlere güvenmiyor. Bu 18 ülke içerisinde en yüksek oran. Bu medya atmosferinde insanlar çoğu zaman haberlere güvenmiyor. Doğal olarak farklı kaynaklara bakmak istiyor. Sosyal medya, diğer kaynaklardan biri. Çünkü sosyal medya haberleri diğer türlere göre daha az kontrol (sansür) edilebilir ve daha az resmî ses. Sosyal medya haberleri için hükümetten lisans almaya gerek yok. Ama dikkatli olmak lazım. Online medyanın dünyanın her yerinde daha özgür olduğunu söylemek zor. Sosyal medyanın hükümet propagandası için kullanıldığı yerler de var.
 </p>
 <p>
  <strong>
   -Mesela Türkiye…
  </strong>
  <br/>
  Türkiye uzmanı değilim. Ancak genel olarak şunu söyleyebilirim: Elbette online ve sosyal medyada diğer türlere göre daha çeşitli kaynaklar bulmak mümkün. Ancak bunun otomatik olarak daha özgür gazetecilik sağlayacağı konusunda dikkatli konuşmak lazım. Özgür medya olabilmek için haberin profesyonel olarak üretilmesi gerekir. Bunun için de kaynağa ve imkânlara ihtiyacınız var. Bazı ülkelerde internet tamamen kontrol altında. Ancak şunu söyleyebiliriz: Online ve sosyal medya sayesinde insanlar ülkedeki siyasi tartışmalara çok daha fazla katılabiliyor. Daha fazla insan katıldığından kontrol etmek tabii ki güçleşiyor. İmkânsız değil ancak çok zor.
 </p>
 <p>
  <strong>
   -Online ve sosyal medya profesyonel gazeteciliğin yerine geçebilir mi?
  </strong>
  <br/>
  Geçebileceğini söylemek doğru olmaz. Çünkü çalışmada ortaya çıkan bulgulardan biri de insanların online ve sosyal medyada profesyonel olarak haber üreten kurumların haberlerini okuduğu.
 </p>
 <p>
  <strong>
   *Dr. Richard Fletcher:
   <br/>
   KUTUPLAŞMADAN DOLAYI MEDYAYA GÜVEN ÇOK DÜŞÜK
  </strong>
 </p>
 <p>
  Online ve sosyal medyadan haberlere ulaşımın yüzde 88 çıktığı araştırmadan, Türkiye’de halkın dikkatini çeken çok sayıda online haber seçeneği olduğu ortaya çıkıyor. Türkiye’de fazlasıyla siyasi kutuplaşmış bir medya ortamı var. Haberler çoğu zaman birbiriyle zıtlık içinde. Bu yüzden medyaya güven çok düşük. Sınır Tanımayan Gazeteciler’in basın özgürlüğü indeksine bakıldığı zaman da Türkiye tüm Avrupa ülkelerinin çok altında. *Araştırmayı yürüten ekibin başkanı
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/medya/sansure-online-cozum_552690), [web.archive.org (arşiv bağlantısı)](http://web.archive.org/web/20151103113002/http://www.aksiyon.com.tr:80/medya/sansure-online-cozum_552690)
