# Demokrasilerde çare tükenmez?

*Abdülhamit Bilici Bilinmeyen-tarih*

<div>
 <p>
  <font>
   Avrupa medeniyet tarihinin en parlak günlerini yaşıyor olmasına rağmen ırkçılık, yabancı düşmanlığı gibi hastalıklardan kurtulamıyor. 11 Eylül'den bu yana Batı sürekli Müslümanlar'ın kendilerini  sorgulamasını istiyor. Ama Le Pen'in aldığı oylar Batı'nın da kendini  sorgulamaya ihtiyacı olduğunu gösteriyor
   <br/>
   <br/>
   Bir Türk’le evli Alman bayan Türkiye’de insanların demokrasi taleplerinde çizmeyi aştıklarını, Batı’da mümkün olan herşeyin Doğu toplumunda, hele bir İslam toplumunda istenemeyeceğini söylüyordu. Kendinden emindi. Çünkü ona göre özgürlükler, adalet, eşitlik gibi fikirler Batı’ya özgü şeylerdi. Demokrasi vagonuna sonradan takılan ülkelerin halkları bu farkı gözardı etmeden talepte bulunmalıydı. Adı demokrasi olsa bile derecesi farklıydı: Birinci sınıf, ikinci sınıf, üçüncü sınıf demokrasiler...
   <br>
    <br>
     Avrupa merkezli düşüncenin içinden bakıldığında haksız gibi görünmüyordu bu değerlendirmeler. Ama bu zihinsel kuşatmanın dışında resim farklı görünüyordu. Halbuki son günlerde Batı da demokrasi konusunda sıkıntılar yaşıyor. Ciddi ciddi yalan haber üretmek için merkezler kurmayı, basına sansür uygulamayı, Kanguru mahkemeleri oluşturmayı, kendisi gibi düşünmeyenleri terörist ilan etmeyi düşünen yönetimler var Batı’da da. Irkçılık konusunda tescillenmiş fikirlere sahip hareket ve liderlere kocaman kocaman destek veren kamuoyları çıkıyor karşımıza.
     <br>
      <br>
       Avrupa’nın asırlar süren din, milliyetçilik, ideoloji savaşlarından sonra bir birarada yaşama formülü bulduğu doğru. Bu formülün en genel ismine demokrasi denebilir. Önce yalnız vergi ödeyen erkeklere ait oy hakkı, bu yüzyılın başlarında tüm reşit vatandaşlara yayıldı. Ülkenin yönetimini krallar ya da ruhbanlar değil, çoğunluk belirleyecekti.
       <br>
        <br>
         Ancak Hitler’in seçimle iktidara gelmesinden sonra kafalar karıştı. Çoğunluğun tek başına hakikat konusunda rehber olamayacağı anlaşıldı. Çoğunluk sistemi de en az kralın kanun tanımama ihtimali kadar riskliydi. Çoğunluğun diktatörlüğü kavramı bu duruma işaret etmek için üretildi ve ardından demokrasinin tanımındaki çoğunluk kavramı yerini azınlıklar vurgusuna bıraktı. Demokrasi çoğunluğun istediğini yaptığı bir rejim değil, azınlıkların haklarının korunduğu rejim olacaktı artık.
         <br/>
         <br/>
         Hitler ve Mussolini vakalarının tecrübesiyle kurulmuş II. Dünya Savaşı sonrası Avrupa demokrasilerinde son yıllarda azınlıklarla ilgili garantilerin de yeterli olmadığı gözleniyor. Çünkü yabancı düşmanı, ırkçı, faşist düşünceler çok yüksek refah seviyelerine sahip Avrupa ülkelerinde hızla yükseliyor.
         <br/>
         <br/>
         Çeçen savaşçıların ya da Filipinler’deki Ebu Sayyaf grubunun zarar verdiği Batılılar’ın öyküleri Batı basınının manşetlerini yıllarca işgal ederken, Solingen’deki gurbetçi Türkler’in canlı canlı yakılmasıyla hortlayan bu canavara o kadar önem atfedilmiyor. Batı’da hayatını kazanmaya çalışan Doğulular, değersiz hayatlara sahip Doğulular olduğu için kimse bunu gündem yapamıyor. Kendileri geçim, eğitim, sağlık ve Batı’nın bitmeyen taleplerine cevap vermekle uğraşırken medya ağlarına bu noktadaki sıkıntılarını duyurmaları da kolay olmuyor.
         <br/>
         <br/>
         İsrail Yahudiler’i ‘güvenliğe’ çağırıyor
         <br/>
         <br/>
         Bunun tek istisnası dünya medya, siyaset ve finans çevrelerinde nüfusuyla orantısız bir güce sahip olan dünya Yahudi cemaati. Onlar, engizisyondan Hitler’e Batı toplumlarının bu zaafını en iyi bilen insanlar. Bu yüzden tüm dünyada bu yöndeki kıpırdanmaları milimi milimine takip eden de yine onlar. Bir dönem, Holokost’u (Nazilerin Yahudi soykırımını) tarihte ”bir ayrıntı“ olarak niteleyen 73 yaşındaki Fransız siyasetçi Le Pen’in 21 Nisan’daki cumhurbaşkanlığı seçimlerindeki başarısını da en yakından Yahudiler izliyor. Gelişmeler üzerine Brüksel’de toplanan Dünya Yahudi Kongresi, Avrupa’da II. Dünya Savaşı’ndan bu yana zirve noktaya çıkan anti—semitizme (Yahudi karşıtı) karşı nasıl mücadele edecekleri konusunda stratejilerini gözden geçirdi. İsrail’de dindarları temsil eden bir Yahudi partisi ise sanki kendileri güvenlik tesis edebilmişler gibi Fransa’daki Yahudiler’in vakit kaybetmeden İsrail’e göç etmelerini, ancak bu şekilde tırmanan anti—semitizmden korunabileceklerini açıkladı.
         <br/>
         <br/>
         Dünyanın gündemini Batı belirlediği için kameralar sürekli Müslümanlar üzerine odaklanıyor. Ama Fransa’daki son seçimlerin ortaya çıkardığı sonuçlar bu anlamda Batı’nın da çok büyük sorunları olduğunu yeniden gözler önüne serdi. Şimdi başka ülkelerde bu eğilimin devam edip etmeyeceği sorgulanıyor. Avusturya’da iki yıl önce aşırı sağcı Özgürlük Partisi’nin lideri Joerg Haider’in başbakanlık yapması Avrupa Birliği’nin baskısı sonucu önlenmişti. İtalya’da İslam medeniyetine dil uzatan sağcı Berlusconi geçtiğimiz yıl iktidara geldi. Sağ partiler geçtiğimiz yıl içinde geleneksel mânâda liberal olarak bilinen Danimarka ve Hollanda gibi ülkelerde başarılar elde ettiler.
         <br/>
         <br/>
         Geçtiğimiz pazar günü birinci turu yapılan seçimlere 16 aday katılmıştı. Bunlardan şu anki cumhurbaşkanı Jacques Chirac oyların yüzde 20’sini, Milli Cephe partisinin lideri Jean—Marie Le Pen yüzde 17’sini, şu anki Başbakan Jopni ise yüzde 16’sını aldı. İlk turda cumhurbaşkanı seçilemedi, ama seçimin deprem gibi sonuçları oldu. Çünkü 44 yıllık 5’inci Fransa Cumhuriyeti tarihinde ilk kez sol ikinci tura kalamadı. Bunun üzerine başarısızlığını kabul eden Sosyalist Parti lideri Lionel Jospin parti başkanlığından istifa etti. Şimdi Fransa 5 Mayıs’ta yapılacak ikinci tur oylamada merkez sağ lider Chirac ile aşırı sağcı Le Pen arasında tercih yapacak. Tabii haziran ayında da Fransızlar’ı bekleyen, hükümetin oluşumunu etkileyecek Meclis seçimleri var.
         <br/>
         <br/>
         Jirinovski ve bazı sağcı gruplar dışında bu sonuca sevinen çıkmadı. Avrupa Birliği, Avrupa başkentleri tepkilerini ortaya koydular. AB Komisyonu Le Pen’in programının AB ilke ve kurallarına uymadığını söyledi. Fransa’daki tüm siyasi gruplar Chirac ve Almanya Başbakanı Schroder’in, ‘Demokratlar Le Pen’i engellemeli’ çağrısına katıldı ve Sosyalist, liberal, yeşil hemen hemen bütün partiler ikinci turda seçmenlerini Chirac’a oy vermeye davet ettiler.
         <br/>
         <br/>
         Zaten olacağı da bu. Kamuoyu yoklamaları ikinci turun sonucunun yüzde 80’e 20, ya da 78’e 22 gibi sonuçlanacağını söylüyor. Le Pen’in ancak geçmişte kendi partisinden kopmuş Bruno Megret’in aldığı yüzde 2.4’lük oyu alabileceği tahmin ediliyor.
         <br/>
         <br/>
         Paramiliter olarak hayata atılan, Paris’teki bakkalların kurduğu partinin sözcülüğüyle siyasete atılan Le Pen’in seçimde kullandığı en önemli malzeme Fransa’da yaşayan göçmenler. 3 sorun üzerinde duruyor ve üçünü de göçmenlere bağlıyor: İşsizlik, güvenlik ve göç. 59 milyon nüfusu olan Fransa’da son nüfus sayımına göre 3 milyon 250 bin yabancı yaşıyor. Bunların çoğu Kuzey Afrikalı Müslümanlar ve Le Pen bu yüzden Fransa’da İslam etkisinden de rahatsızlığını saklamıyor.
         <br/>
         <br/>
         Avrupa Birliği’ne hayır
         <br/>
         <br/>
         Le Pen’in dış politikada gündeme getirdiği en önemli konu ise Avrupa Birliği karşıtlığı. AB’yi Sovyetler Birliği’ne benzeten Le Pen, Fransa’nın göçmen dalgası altında yokolacağını iddia ediyor. Fransa’yı Avrupa’ya bağlayan tüm anlaşmaların iptalini istiyor.
         <br/>
         <br/>
         1992’de Fransa’nın bugünkü Avrupa Birliği’ni kuran Maastricht Anlaşması için yapılan referandumu kıl payı onayladığı düşünülürse Le Pen’in bu yöndeki fikirlerinin alıcı bulması normal görünüyor.
         <br/>
         <br/>
         Paris sokaklarında gösteri yapan Fransızlar’ın taşıdığı “Mussolini: 1922, Hitler: 1933, Le Pen: Asla” dövizlerindeki durum gerçeklere uygun mu? Le Pen, şimdiye kadar cumhurbaşkanlığı yarışına 4 kez girmiş. 1974’teki ilk denemede aldığı oy oranı yüzde 0.74. Le Pen 1988’deki ikinci denemesinde oy oranını yüde 14’e, 1995’teki üçüncü denemede yüzde 15’e çıkardı. Son denemede ise aldığı oy oranı yüzde 17. Fransız Parlamentosuna 1986’da 35 milletvekili sokan Le Pen’in bugün 1 milletvekili bulunuyor. Bu sonuçlardan çıkan sonuç, 1974’ten günümüze Le Pen’in oylarında büyük bir artış olduğu, ama son 15 yılda oy oranının yüzde 15 civarında kaldığı. Son seçimde zaten sürpriz olan Le Pen’in aldığı oylar değil, Sosyalistler’in alamadığı oylar. Yani şaşırtıcı olan Le Pen’in ikinci olması. Rakamsal olarak 1995’te 4.5 milyon oy alan Le Pen, son seçimlerde 4.8 milyon oy almış. Merkez sağ ve sol partilerin oy almasında ise son 44 yılın en düşük katılımlı seçiminin yapılması ve ideolojik yönü ağır basan seçmenlerin sandığa gitmesinin etkisi ile solun kendi içinde bölünmüş olması üzerinde duruluyor. Bu faktörlere Jospin’in donukluğu ve kampanyasının renksizliği de ekleniyor.
         <br/>
         <br/>
         Batı’nın demokrasiyle sorunu
         <br/>
         <br/>
         Cumhurbaşkanlığı yarışında ilk 3’ün başarılı olduğu bölgeleri gösteren haritaya bakıldığında ilginç bir nokta göze çarpıyor. Le Pen, Fransa’nın Almanya ve İtalya’ya sınır olan doğu bölgelerinde birinci gelmiş. Bu harita ister istemez insanın aklına bu ülkelerden gelen rüzgarların etkisini getiriyor.
         <br/>
         <br/>
         Seçimlerin bir başka sonucu, Le Pen Fransa’nın uluslararası yükümlülüklerini ihlal edecek ve iç yapısını büyük tahribata uğratma ihtimali olan bir siyasi hareketin temsilcisi olmasına rağmen hadisenin siyaset ve demokrasi çerçevesinde alınıyor olması. Zinde güçlere, siyasileştirilmiş hukuki müdahalelere gerek kalmadan bütün Fransız kamuoyu ve siyaset gerekli meşru tedbirlerini almaya başladı. Örneğin çift turlu seçim sistemi alınan tedbirlerden biri. Diğeri de demokratik sağduyu. Seçimi kaybeden sosyalist parti Chirac’ı destekleme kararını şöyle açıklıyor: “Chirac demokratik arenadaki rakibimiz, ama Le Pen Cumhuriyet için bir tehlike.”
         <br/>
         <br/>
         Fransa’daki seçimlerin ortaya koyduğu hepsinden önemli nokta ise kişi başına milli gelirin 25 bin dolar olduğu dünyanın en zengin ekonomilerinden birinde ırkçılık, yabancı düşmanlığı gibi mikropların üreyebilmesi. Bu durum Hitler’in çıkışını Almanya’nın sosyo—ekonomik durumuyla açıklamaya çalışan teorileri hayli zora soktuğu gibi, insanlığın özgürlüğe giden yolunda önemli kilometre taşlarını içinden çıkaran Batı’nın bir tarafından da insanlık için en tehlikeli akımlara ev sahipliği yapabildiğini gösteriyor.
         <br/>
         <br/>
         11 Eylül’den sonra Batı, ısrarla Müslümanlar’ın kendilerini sorgulaması gerektiğini söylüyordu. Avrupa’nın göbeğindeki Le Pen hadisesi aynı sorgulamaya Batı’nın da ihtiyacı olduğunu ortaya koyuyor. Dünyanın Doğu yakasını bunaltan ekonomik güçlük ve güvenlik sorunları burada da olsa, Batı’nın bugünkü hümanizminden geriye ne kadarı kalır?
         <br/>
         <br/>
         E—Posta: a.bilici@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 10 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11890), [web.archive.org (arşiv bağlantısı)](http://web.archive.org/web/20050227214619/http://www.aksiyon.com.tr:80/yazdir.php?id=11890)
