# Tilki'nin tuhaflıkları

*Abdülhamit Bilici 1998.12.26*

<font class="agenda2NewsSpot">
 Macera filmi meraklılarının kanaldan kanala zap yapmalarına ya da sinemaya gitmelerine gerek kalmadı 4 gün boyunca.
</font>
<font class="newsDetail">
 Sağolsun tüm TV'lerimiz dünya TV'lerinin Bağdat'tan aktardığı canlı savaş görüntülerini izleyicilerine anında tercüme ederek aktardılar. Bir taraftan çayımızı yudumlarken, bir yandan da Irak halkının tepesinde uçuşan füzelerin ışık dansını seyrettik. Körfez Krizi'nden sonra geçen 7 yılda alışmış olacak ki Irak halkı mübarek Ramazan ayına rastlayan Çöl Tilkisi Operasyonu'nu pek ciddiye almadı. Resmi olarak başlamasına duyduğumuz üzüntüyü açıkça dile getiremezken sona ermesi karşısındaki memnuniyetimizi açık yüreklilikle ortaya koyduğumuz operasyondan arkada kalan ilginç notları paylaşalım istedik.
 <br/>
 <br/>
 Tuhaflık 1: Rapor anlaşmalı yazıldı
 <br/>
 <br/>
 Washington Times ve New York Times gibi Amerikan basınında ciddiyetleriyle tanınan iki gazeteye konu olan değerlendirmeye göre gerçekten UNSCOM Başkanı Butler ile ABD arasındaki ilişki Irak'ın iddia ettiğine benzer bir nitelik taşıyor. UNSCOM'dan istifa eden Amerikalı bir teknisyen Scott Ritter, Irak'a karşı sürdürülen Çöl Tilkisi askeri harekatının, önceden ve Beyaz Saray ile UNSCOM Başkanı Richard Butler arasında planlandığını öne sürdü.
 <br/>
 <br/>
 Ritter'in iddiasına göre, Butler, Irak'ın karşı çıkacağını bildiği yerlerde ve "özellikle" denetleme yapılması için ısrarlı davrandı. Scott Ritter, bu tesislerde denetleme yapılmasına Bağdat'ın karşı çıkacağının ve kışkırtıcı olacağının zaten bilindiğini söyledi. Eski UNSCOM teknisyeni, Butler'ın, sunacağı raporda yer alacak ifadeler konusunda da Beyaz Saray yetkilileri ile görüştüğünü ileri sürdü. Ritter, "Beyaz Saray, raporun sert ifadeler içereceğini garantiye aldı. Herşey önceden planlandı" dedi.
 <br/>
 <br/>
 Beyaz Saray, Irak'a karşı harekat yapılacağını Richard Butler'ın raporu BM'ye sunulmadan önce Pentagon'a bildirmişti. Butler, raporunu pazartesi günü sunmuştu. Beyaz Saray ise, askeri harekatın bu hafta yapılacağını Pentagon'a pazar günü bildirmişti.
 <br/>
 <br/>
 Tuhaflık 2: Rapor önce Clinton'a verildi
 <br/>
 <br/>
 New York Times'ın haberine göre Butler'ın ABD'nin Irak'a hava harekatına zemin hazırladığı öne sürülen raporunu vermeden en az iki gün önce, rapora ne yazmayı düşündüğü konusunda Amerikan yönetimine bilgi verdi. Raporunun içeriği konusunda fikir sahibi olduktan sonra Clinton'ın, pazar sabahı Pentagon'a, 72 saat içerisinde saldırıda bulunulmasına imkan verecek şekilde hazırlık yapılması talimatı verdiğini yazdı. Dolayısıyla salı akşamı Genel Sekreter Annan'a teslim edilen "Butler raporunun bir formaliteden ibaret olduğunu", çünkü içinde, Clinton yönetiminin önceden bilmediği hemen hiçbir şey bulunmadığını yazdı.
 <br/>
 <br/>
 Tuhaflık 3: Olumlu rapor sümenaltı
 <br/>
 <br/>
 Uluslararası Atom Enerjisi Ajansı, "Irak, kimyasal silah incelemesinde işbirliği yaptı" derken ABD ve İngiltere, tarafsızlığı tartışılan Butler raporunu dikkate aldı. UNSCOM Başkanı Richard Butler'ın BM Genel Sekreteri Kofi Annan'a 15 Aralık'ta gönderdiği raporun içeriği ile Uluslarası Atom Enerjisi Ajansı (UAEA) Başkanı Muhhamed El Baradei'in 14 Aralık'ta Annan'a ilettiği raporun içeriği çelişiyor. Çöl Tilkisi Harekatına start verme özelliği ile tanınan Butler raporu, Irak'ın silah denetimlerine izin vermediği yönünde görüş beyan ederken, El Baradei raporu aksini savunuyor.
 <br/>
 <br/>
 Dokümanlar ve Iraklı personel ile görüşmeler aracılığıyla bilgi alma, denetimlerin gözlemlenmesi, özel alanların denetimi ve silahsızlanma denetimleri başlığındaki dört konuda bilgi veren Butler raporu, Komisyon'un Güvenlik Konseyi tarafından verilen silahsızlandırma görevini Irak'ın tam işbirliğinde bulunmamasından dolayı gerçekleştiremediği sonucuna varıyor.
 <br/>
 <br/>
 UAEA Başkanının raporunda ise "Irak tarafı yukarıda adı geçen aktivitelerin verimli ve etkili bir şekilde yapılması için gerekli derecede işbirliği göstermiştir" denilirken daha önce 28 denetimin, UNSCOM ile ortak olarak da 11 yeni denetimin, çevre gözlemleme amacıyla 113 ziyaretin, 15 radyasyon araştırmasının, 3 site denetiminin ve 8 görüşmenin başarı ile gerçekleştirildiğini ifade ediyor.
 <br/>
 <br/>
 Tuhaflık 4: Monica şüphesi
 <br/>
 <br/>
 Tilki Operasyonu bizim yerel saatimize göre 17 Aralık'ın ilk saatlerinde başladı. ABD'de o sırada daha 16 Aralık'ın akşam saatleriydi. Ve 17 Aralık'ta Clinton'ın azli yönündeki görüşmeler başlayacaktı. Tarihlerin bu denli örtüşmesi birçok ülkede operasyonun tam bir Wag The Dog (Başkanın AdamlarıBaşkanı iç krizden kurtarmak için çıkarılan sanal krizi konu alan filmin adı) klasiği olduğu yorumlarına yol açtı. Hatta Clinton'ın rakibi Cumhuriyetçiler'in Kongre liderleri aksi yöndeki garantilere rağmen tarihlerdeki örtüşmenin spekülasyonları engelleyemeyeceğini açıkladılar.
 <br/>
 <br/>
 Tuhaflık 5: Güvenlik Konseyi'nde çatlak
 <br/>
 <br/>
 Uluslararası sistem açısından da bu hareketle yeni bir durum ortaya çıktı. ABD BM Güvenlik Konseyi ile Irak arasında yapılan ateşkes anlaşmasının kendisine gerekli gördüğü zaman otomatik olarak saldırıda bulunma hakkı verdiğini söylüyor. Konseyin diğer üyeleri ise böyle bir hak olsa bile bunun Irak'ın 687 sayılı Güvenlik Konseyi kararına uymadığının Konsey'ce tesbit olunmasıyla mümkün olabileceğini söylüyorlar. Zaten Çin ve Rusya'nın operasyona şiddetle karşı çıkmalarının sebebi de bu.
 <br/>
 <br/>
 Tuhaflık sadece UNSCOM olarak bilinen Irak'ın kitle imha silahları üretip üretmediğini denetleyecek ve elindeki mevcut bu tür silahların imha edilmesine nezaret edecek BM silah denetçileri heyetinin çalışmalarına engel olunup olunmadığı ve bu yüzden bir askeri operasyonu yapmaya kimin nasıl yetkili kılınacağıyla sınırlı değil, şimdi askeri operasyona katılan gerek ABD ve gerek Britanya yetkilileri hedeflerinin Saddam'ı devirmek olduğunu açıklıyorlar ki BM'nin Körfez Savaşı sonrası alınan kararlarında böyle bir şey ima ile bile geçmiyor. Dolayısıyla ABDBritanya koalisyonunun yaptığı operasyon iddia edildiği gibi 687 sayılı GK kararının sınırlarını çoktan aşmış durumda. Bu kararda Irak'ın hükümranlığına, bağımsızlığına, toprak bütünlüğüne saygı duyulması gerektiği şu ifadelerle not ediliyor: '...Affirming the commitment of all Member States to the sovereignty, territorial integrity and political independence of Kuwait and Iraq,...'
 <br/>
 <br/>
 BM Genel Sekreteri Annan'ın operasyondan birkaç gün önce yaptığı 'ABD'nin hedefleri ile BM'nin hedefleri kesişmiyor' açıklaması da Amerikanİngiliz girişiminin BM hudutlarının dışında bir girişim peşinde olduklarını teyit ediyor. Uluslararası hukuk ne kadar zorlanırsa zorlansın, Saddam için 'Kuveyt'i işgal gibi bir harekete giriştikten sonra uluslararası toplumca cezalandırılan Irak'ın devlet başkanı' sıfatından öte bir sıfat bulunamaz. Dolayısıyla bir ülkenin sevmediği rejimi değiştirme konusunda yapacağı hareket ne kadar hukuki ise bu hareket de o kadar hukuki.
 <br/>
 <br/>
 Tuhaflık 6: Yeni sol savaşçılar
 <br/>
 <br/>
 ABD ölçeğindeki demokratlar, yani Clinton'ın da mensubu olduğu parti Avrupa ölçeğinde Sosyal Demokratlar'a karşılık geliyor. Sosyal Demokratlar ise iç politikada ilke olarak çevre, insan hakları ve ezilen sınıfların sıkıntılarını gündeme getirmeleriyle; dış politikada barış söylemleri ve savaş karşıtlıklarıyla tanınıyorlar. Örneğin İngiltere'de iktidara gelen Sosyal Demokratlar, silah satışlarına karşı nasıl tavır alacaklarını bir süre tartışmışlardı. Müzakerelerle işi yoluna koymak varken, Clinton ve Avrupa'daki Sosyal Demokrat, 'Yeni Sol' müttefiki Blair insanların üzerine füze yağdırdı. Avrupa'daki diğer Sosyal Demokratlar da pek tepki koyamadılar.
 <br/>
 <br/>
 Tuhaflık 6: Sahurda imzalı bombalar
 <br/>
 <br/>
 ABD, İslam dünyasından gelecek tepkileri de dikkate alarak hedeflerinin Müslümanlar ve Irak halkı olmadığını, hesaplarının Saddam'la olduğunu açıkladı. Ancak Ramazan ayında Bağdat'ı füze yağmuruna tuttu. Birçok ev sakinlerinin tepesine göçtü, okullar yıkıldı. Yollar, kanalizasyon sistemleri, elektrik nakil hatları tahrip oldu. 100 civarında askersivil hayatını kaybetti, 100'lerce insan yaralandı. Sözkonusu olan Doğu halkları olduğu için sayılar bile yuvarlanıyor. Bu arada bir tek Amerikalı, İngiliz'in burnu kanamadı, belki başı ağrıyanlar olmuştur.
 <br/>
 <br/>
 Amerikalı bazı askerlerin füzelerin üstüne 'Ramazan hediyesi' yazmaları da işin tuzu biberi oldu. Amerikan hükümeti bu yazılar için özür diledi ama iş işten geçmişti.
 <br/>
 <br/>
 Tuhaflık 7: Silah denetçileri işi bitti
 <br/>
 <br/>
 Operasyondan ne tür bir fayda temin edildiği anlaşılamadı. 7 yıldır dizleri üzerine çökmüş Saddam'ın komşularını tehdit edebilecek kitle imha silahlarının yok edilmesi hedef olarak belirlendi. Ardından bu silahların bombalanmasının sivil halka zarar vereceği düşünülerek vazgeçildi. Daha sonra maksat muhtemel bir Irak muhalefetine karşı Saddam'ın gücünü kırmak için askeri muharebe, komuta imkanlarıyla rejimi koruyan cumhuriyet muhafızlarının hedef alındığı açıklandı.
 <br/>
 <br/>
 Dört gün boyunca toplam 70 saat süren bombardımanın hava operasyonları kısmının ABD'ye maliyeti 488 milyon 270 bin dolar yani yaklaşık 150 trilyon lira. Operasyonlarda Körfez Savaşı'nda atılan cruise füzelerinden kat kat fazla füze kullanılmış. Tanesi 750 bin dolar olan Tomahawk'lardan 400500 tane atıldığı belirtiliyor. Uçaklarla yapılan bombardıman kapsamında 500 sorti ve 250 hava saldırısı gerçekleştirildiği kaydediliyor. Saldıranların açıklamalarına göre 27 hava savunma merkeziyle, 20 komutakontrol merkezine, Cumhuriyet Muhafızları'nın bulunduğu 10 birime saldırıda bulunulmuş. Hangarlara, füze tesislerine ve Cumhuriyet Muhafızları kumanda merkezine lazer güdümlü bombalarla saldırılmış. Tüm bu saldırılar sonunda Saddam hâlâ yerinde. Halkı ona daha çok sarılmış durumda. Arap halklarından Kuveyt dahil operasyona destek çıkmamış. Hepsinden önemlisi Irak'ın silahlanmasını en ücra köşelere kadar denetleme yetkisine sahip olan UNSCOM'un misyonu sona ermiş gibi görünüyor.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-4516-32-tilkinin-tuhafliklari.html), [web.archive.org (arşiv bağlantısı)](http://web.archive.org/web/20101210102527/http://aksiyon.com.tr/aksiyon/haber-4516-32-tilkinin-tuhafliklari.html)
