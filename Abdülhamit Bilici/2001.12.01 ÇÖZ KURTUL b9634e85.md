# ÇÖZ KURTUL

*Abdülhamit Bilici 2001.12.01*

<div>
 <p class="spot">
  Türkiye, Avrupa Birliği'ne  adaylık statüsü alıp yukarıdaki fotoğrafa girebilmek için çok istekliydi. Geç ve güç de olsa bu arzu gerçekleşti. Birçoklarınca zafer olarak görülen bu nokta, aslında siyasi, ekonomik, kültürel birçok konuda samimiyetlerin karşılıklı test edileceği daha zor bir perdenin başlangıcıydı. Şimdiye kadar AB için Apo asılmadı, jet hızıyla anayasa değiştirildi. Bu kez çanlar Kıbrıs için çalıyor...
 </p>
 <p class="metin">
 </p>
 <img border="0" src="/web/20020329154031im_/http://www.aksiyon.com.tr/2001/365/resimler/coz.jpg"/>
 <p class="metin">
  Türkiye, 1699 tarihli Karlofça Anlaşması'yla girdiği gerileme döneminden cumhuriyetin kurulacağı güne kadar, bugünkü toprakların 20 katından fazlasından geri çekildi. Balkanlar'dan Kafkaslar'a, Afrika'dan Ortadoğu'ya uzanan bu çekilişin ortaya çıkardığı en hazin sonuçlardan biri, o topraklarda kalan Osmanlı bakiyesi dediğimiz soydaşlarımızdı.
 </p>
 <p class="metin">
  Ancak sınırların dışında kalan Osmanlı bakiyesi topluluklardan hiçbirinin akıbeti, Kıbrıs'takiler kadar Cumhuriyet Türkiye'sini etkilemedi. Ne 150 bin Türk'ün yaşadığı Batı Trakya, ne de Kıbrıs'a göre çok daha şaibeli şekilde terkettiğimiz Musul-Kerkük Türkiye'yi Kıbrıs kadar meşgul etti. Körfez Savaşı'ndan sonra Kuzey Irak meselesi diye bir mesele ortaya çıkana kadar Misak-ı Milli sınırları içinde olan Musul hatırlanmadı. Halbuki o topraklarda kalan Türk ve Kürt soydaşlarımız yapılan plebisitlerde Türkiye'ye katılma isteklerini ortaya koymuşlardı.
 </p>
 <p class="metin">
  1878'de Rusya karşısında destek alabilmek için egemenliği Osmanlı'da baki kalmak şartıyla İngiltere'ye kiralık olarak verilen Kıbrıs, I. Dünya Savaşı'nda bu ülkeyle savaşa girince Londra tarafından ilhak edilmişti. Lozan Anlaşması'nda bu ilhakın kabulüyle Türkiye açısından mesele kapanmıştı. Gerçekten de anlaşmanın 20'nci maddesinde adanın durumu net olarak ortaya konuyor: "Türkiye, Britanya Hükümetince Kıbrıs'ın, 5 Kasım 1914'te açıklanan ilhakını tanıdığını bildirir." Yüzyıllardır efendi olarak yaşadığı topraklarda azınlık durumuna düşen bu insanlar için öngörülen tek hak, isterlerse o toprakları terk edip, 'kendi soyundan olan devletlerden birinin uyruğuna geçme özgürlüğü'ydü.
 </p>
 <p class="metin">
  Türkiye Kıbrıs'ı unutmuştu
 </p>
 <p class="metin">
  Yeniden gündeme geldiği 1950'lerin başına kadar marjinal bazı çevrelerin dışında hayallerden bile silinmişti Kıbrıs. Bu yüzden Türkiye'nin, Rumları meseleyi karıştırmakla suçlaması, diplomatik bir manevra değil samimiyetin ifadesiydi. Türkiye için Kıbrıs sorunu yoktu ki, şu ya da bu şekilde karıştırsın. Nitekim İngiliz toprağı olarak tarihteki serüvenine devam eden Kıbrıs'ı Birleşmiş Milletler'in gündemine ilk kez Yunanistan getirmiş ve Türkiye ise bundan rahatsız olmuştu. Türk büyüklerinin kanaati "Kıbrıs meselesi Lozan'la kapanmıştır. Kıbrıs zaten Misak—ı Milli içinde  değildir. Bu davada bizim isteğimiz olamaz" şeklindeydi. CHP iktidarının Dışişleri Bakanı Necmettin Sadak'ın, 23 Ocak 1950'de TBMM'deki konuşmasında bir milletvekilinin Kıbrıs'la ilgili sorusuna verdiği cevap resmi tutumu ortaya koyuyordu: "Kıbrıs meselesi diye birşey yoktur. Bunu çok önceden gazetecilere söylemiştim. Çünkü bugün Kıbrıs İngiltere'nin, Kıbrıs'ı başka bir devlete devretmek niyetinde ve eğiliminde olmadığı hakkında kanaatimiz tamdır. Kıbrıs'ta yapılan hareketler ne olursa olsun, İngiltere hükümeti Kıbrıs adasını başka bir devlete terketmeyecektir. Bu böyle olunca, gençlerimiz boş yere heyecana kapılıyorlar, gereksiz yere yoruluyorlar." Sadak'ın yerine geçen DP iktidarının Dışişleri Bakanı Fuat Köprülü'nün yaklaşımı da çok farklı değildi. Ona göre de Kıbrıs meselesi yoktu. Yunan Başbakanının Kıbrıs'ın Yunanistan'a ilhakından açıkça söz ettiği Şubat 1951'de Köprülü, Doğu Akdeniz'in statüsünde değişiklik olmayacağından emin olduğundan, Yunanistan'la Türkiye'nin savaştan sonra kader birliği yaptıklarından bahsetmekteydi. CHP'lilerden bir farkı vardı, o da en azından şayet Rumlar ve Yunanlılar bu meseleyi kaşırlarsa karşılarında Türkiye'yi bulacaklarını söylemesiydi. Bu sözler, cumhuriyetin ilk döneminde Boğazlar ve Hatay gibi konularda gösterilen öngörü ve inisiyatif alma kabiliyetinin yerini statükocu bir savunma piskolojisine bıraktığının göstergesiydi.
 </p>
 <p class="metin">
  Kıbrıs meselesi Rumlar ve Yunanistan sayesinde ortaya çıktı. Sömürgeler dünyasında yanmaya başlayan özgürlük ateşi adadaki Rumlar'a da sıçramış, 2 bin mil öteden Kıbrıs'ı elinde tutan İngiltere sıkıştırılmaya başlanmış, 1800'lerden itibaren adım adım ilerleyen Megalo İdea'ya (Yunanlılar'ın yaşadığı tüm toprakların birleştirilmesi) uygun şekilde Yunanistan'la birleşme (enosis) gündeme getirilmişti. Türkiye'nin devlet olarak konuya eğilmesinde Simavi'nin Hürriyet gazetesinde konuyu ısrarla gündemde tutmasının bile etkili olduğuna inanılır.
 </p>
 <p class="metin">
  Kıbrıs meselesini hep sağ jargonlarla algılamış olanlara garip gelebilir, ancak Kıbrıs tarihinin sol versiyonuna göre Rumlar İngilizler'e karşı özgürlük mücadelesi verirken adadaki Türkler İngiliz idaresiyle iyi ilişkileri sürdürmeyi tercih etmişlerdi. Özgürlükleri için savaşan sömürgeler dünyasında İngiltere'ye karşı açtığı bayrakla şöhret olan Rum lider Başpiskopos Makarios, daha sonraki mücadelesinde de bu imajını çok iyi kullanacak, hem sol, hem bağlantısızlar hareketinden muazzam sempati görecekti.
 </p>
 <p class="metin">
  Sol tarih Türkleri İngiliz işbirlikçisi gibi gösterirken, Makarios'un Hindistan'dan Tito Yugoslavyası'na bağlantısızlar dünyasındaki özgürlük savaşçısı imajından çok etkilendiği açıktı. Türkler'in tek yaptığı ise, Türkiye'nin meseleye yukarıdaki gibi baktığı bir ortamda, İngiliz idaresini Rumlar'a tercih etmekti. Adaya bağımsızlığın verildiği 1960'dan sonra yaşanan hadiseler de, aslında Türk cemaatin bu tercihinin yanlış olmadığını ortaya koyacaktı.
 </p>
 <p class="metin">
  Hazırlıksız ve gönülsüz bir şekilde bulaşılmış olsa da, Kıbrıs konusu Türkiye'nin dış politika anlayışında bir dönüm noktası ve üzerinde en fazla mesai harcanan bir numaralı mesele oldu. Gündemimize yeniden girdikten 50 yıl sonra bugün bile Türkiye'nin kaderini etkileyecek kadar ağırlıklı bir konu.
 </p>
 <p class="metin">
  Bugünkü tartışmanın odağında Türkiye'nin Kıbrıs Rum Yönetimi dediği, aslında fiilen böyle olmasına rağmen uluslararası camianın Kıbrıs Cumhuriyeti olarak tanıdığı Rumlar'ın adanın tümünün meşru temsilcisiymiş gibi Avrupa Birliği'ne 1990'da yaptığı üyelik müracaatında artık son aşamalara gelinmiş olması yatıyor. Dışişleri Bakanı İsmail Cem'in Meclis'te gidişatın iyi olmadığını, büyük bedel ödemek zorunda kalınabileceğini söylemesi de vehametin en yetkili ağızdan itirafıydı. Sonra 'Kıbrıs Fatihi' Başbakan Ecevit, Türkiye'nin itirazları dikkate alınmadan adanın AB'ye alınması durumunda Kuzey Kıbrıs Türk Cumhuriyeti'nin (KKTC) ilhakının gündeme geleceğini, oradaki Türkler'in soykırımla karşı karşıya kalabileceğini açıkladı. Ardından TBMM'de gizli gündemli Kıbrıs görüşmeleri yapıldı. Dünya basını bu uyarılara geniş yer verdi. Avrupa basını Türkiye'nin 11 Eylül'de artan önemini kullanarak şantaj yaptığını yazarken, Amerikan basını genel olarak Türkiye'ye destek olunması gerektiğini, ama ABD'nin Türk tezleri uğruna Avrupa ile savaşı göze almayacağını hatırlattılar.
 </p>
 <p class="metin">
  Türkiye—AB savaşı
 </p>
 <p class="metin">
  Şayet bugünkü durum devam ederse gerçekten önümüzdeki 2 yıl içinde Doğu Akdeniz'de önemli gerginliklerin yaşanması ve AB-Türkiye ilişkilerinin onarılmaz bir biçimde gerilemesi, hatta kopması işten bile değil. Çünkü AB'nin takvimine göre adadaki Türk toplumu için Rumlar'la birlikte müzakerelere katılmak için son tarih Haziran 2002. Tren kaçırılırsa Türkiye'nin de aralarında bulunduğu 13 adaydan biri olan 'Kıbrıs Cumhuriyeti' en geç 2004 yılında AB üyesi olcak. Türkiye'nin üyeliğinin orta vadede bile görünmediği bu süreçte, Yunanistan'ın tam üye olduğu kulübe Rumlar'ın girmesi ise 40 yıldır ortaya çıkan tüm parametre ve dengeleri kökten değiştirecek.
 </p>
 <p class="metin">
  Bir kere adada tüm taraflarca kabul edilen en önemli hukuki düzenleme olan 1959—60 Londra ve Zürih anlaşmalarının oluşturduğu Türk—Yunan dengesi tamamen Yunanistan'ın lehine değişmiş olacak. Çünkü AB'nin getireceği 4 temel özgürlük, yani mal, hizmet, sermaye ve seyahat özgürlüğü sayesinde Yunanlılar ve Rumlar adanın tümünde istediği her hakka kavuşurken, kulübe üye olmadıkları için Türk vatandaşları bu haklardan yararlanamayacak. Türkiye ve Yunanistan'ın birlikte üyesi olmadığı bir örgüte Kıbrıs'ın girmesi yasaklanmışken, bu hüküm yok sayılmış olacak. İpler Brüksel'in eline geçtiği için Türkiye'nin anlaşmalara dayanan garantörlük hakkı ortadan kalkacak. Şimdiye kadar Rum topraklarında işgalci olduğu öne sürülen Türkiye artık AB topraklarında işgalci konumuna düşecek.
 </p>
 <p class="metin">
  Üyelik umudu havuç, Kıbrıs sopa
 </p>
 <p class="metin">
  Türkiye baştan beri bütün bu kötü gelişmelere karşı AB'yi uyarıyor ve böyle bir durumda KKTC ile entegrasyonu hızlandıracağını açıklıyordu. Ancak diğer yandan birliğe üye olma arzusuna sahip olduğu için Brüksel, sürekli adanın üyeliğini Türkiye'nin üyelik sürecinin bir önşartı haline getirmeye gayret ediyordu. 1995'te imzalanan Gümrük Birliği anlaşması sırasında Türkiye'ye karşı Atina'nın vetosunu kaldırabilmek için AB, Kıbrıs'ın adaylığını uygun görmenin ötesine geçerek Rumlar'a takvim verecekti. Bu tarihten sonra Türkiye'nin AB ile ilişkilerini kopardığı 1997 Lüksemburg zirvesi sonrası dönem hariç Türkiye'nin AB'ye yaklaşmasının bedeli olarak Kıbrıs'la kurulan ilişki düzeyi artırılıyordu. Türkiye'nin adaylığının resmen tescil edildiği 1999 Helsinki Zirvesi'nde ise Yunanistan'ın istediği en önemli taviz Türkiye'nin de imzasını taşıyan resmi belgeye girdi: Çözüm bulunmaması, Kıbrıs'ın üyeliğine engel olmayacaktı. 1960 sistemiyle çelişen bu metni kabul etmekte Türkiye zorlandı. AB dönem başkanı Finlandiya Başbakanı'nın mektubu ve üst düzey eurokratların ikna ziyareti sayesinde sorun aşılabildi.
 </p>
 <p class="metin">
  'AB'nin bir Hıristiyan kulübü olduğu', Rumlar'ı bunun için tercih ettiği gibi nisbeten subjektif yaklaşımları bir kenara bırakırsak, Brüksel'in Rum Kesimi'yle ilişkilerin bu kadar hızla ilerlemesinde AB üyesi Yunanistan hayati rol oynuyordu. Türkiye'yi mali yardımlar, Gümrük Birliği ve hemen her konuda veto ederek dışarıda tutmaya çalışan Yunanistan, vetosunu esnettikçe Brüksel'den bunun bedelini Kıbrıs'ta taviz olarak alıyordu. 17 Ağustos depremi sonrasında Türkiye ile sıcak ilişkiler başlatması, ama hiçbir ciddi sorunun çözülmemesi, Türkiye'nin Lüksemburg küskünlüğünün giderilerek AB kapısına dönmesinde etkili oldu. Ayrıca Yunanistan izlediği bu politikayla bir yandan Türkiye'nin AB yolundaki engelin kendisi olmadığını göstermeye çalışırken, diğer yandan da Brüksel çevrelerindeki oyunbozan imajından kurtulmuş oluyordu. Bu diplomatik ve naif atraksiyonların ardında ise Atina işini sağlama alıyor ve Rumlar'ın AB'ye alınmaması durumunda bütün genişleme politikasını veto edeceğini ortaya koyuyordu.
 </p>
 <p class="metin">
  Dengesiz müzakere masası
 </p>
 <p class="metin">
  Sonuçta AB başlangıçta hiç olmamasına rağmen Kıbrıs konusunda en önemli taraflardan biri haline gelmişti, ama meselenin asıl çözüm platformu olan BM'nin girişimiyle başlatılan aracılı görüşmeler de devam ediyordu. Ancak masada çok önemli iki dengesizlik vardı: Birincisi Rum Kesimi AB'den aldığı üyelik perspektifiyle sorunu çözmese de bir yere varacağını anlamış ve rahatlamıştı. Çözüm konusunda bütün baskılardan azad olmuş bir Yunanistan ve Rum Kesimi ile çözüm için bütün sorumluluklar üzerine yüklenmiş Kıbrıs Türkleri ve Türkiye karşı karşıyaydı. İkincisi, taraflardan biri Kıbrıs Cumhurbaşkanı olarak masaya otururken, diğeri toplum lideri olarak bulunuyordu. Beklendiği gibi bu görüşmelerden sonuç çıkmadı, ancak masadan ayrılan tarafın Türk tarafı olması hem Türkiye'nin, hem Kıbrıs Türkleri'nin durumunu biraz daha zorlaştırdı. Türkiye'nin federasyon tezinden, AB üyeliği perspektifinin anlamsız kıldığından hareketle vazgeçerek önce KKTC'nin devlet olarak tanınması ve ardından konfederasyon tezine dönmesi ise çözümü biraz daha güçleştirdi. Halbuki 1990'da BM Güvenlik Konseyi'nden çıkan 649 sayılı karar 'iki toplumlu, iki kesimli federasyon' önerisiyle Türkiye'nin 1964'ten beri istediği çözüm şeklini ortaya koymuştu. Bu önerinin 1974 müdahalesinden sonraki zafer atmosferinde yapılan II. Cenevre Konferansı'nda Rauf Denktaş'ın istekleriyle aynı olması ise dikkat çekiciydi.
 </p>
 <p class="metin">
  İş dünyası Kıbrıs'a el atıyor
 </p>
 <p class="metin">
  Şu günlerde öyle bir noktaya gelindi ki uluslararası çevreler bir yana, TÜSİAD'dan İstanbul Ticaret Odası'na, sade Türk vatandaşlarından KKTC'deki üniversite öğrencilerine kadar birçok insanda, çözümü engelleyen tarafın Türkiye olduğu şeklinde bir kanaat güçleniyor. AB perspektifini kapattığı gerekçesiyle izlenen siyaset ana ve yavru vatanda eleştriliyor. Adadaki Türkler'den 'Kıbrıs Cumhuriyeti' pasaportu almak isteyenlerin sayısının sürekli arttığı söyleniyor. Adanın ekonomik geri kalmışlığından da Türkiye'nin politikaları sorumlu tutuluyor. Kısaca Türkiye ve KKTC yönetimi, çok tarihi bir noktada AB ve sorunun diğer taraflarıyla pazarlıklar yaparken kendi vatandaşlarını tezleri konusunda ikna etmekte açıkça zorlanıyor. Bu arada ortaya çıkan bu noktalar, AB ve Rumlar'a birinci sınıf propaganda malzemesi oluyor.
 </p>
 <p class="metin">
  Birçok yetkili tarafından itiraf edildiği gibi aslında bütün bu işaretler Türkiye'nin uzunca bir dönemdir izlediği çözümsüzlük politikasının sonuna gelindiğini gösteriyor. Bu politikayı savunanlara göre bütün dünya karşı çıksa da 1974'te Kıbrıs sorunu Türkiye açısından çözülmüştü. Bu durumun devamını sağlamaktı önemli olan. Bu politikanın aksini düşünen yetkililer de yok değil. Örneğin Kıbrıs'ta Türkiye'yi elçi olarak temsil etmiş, Dışişleri'ndeki Kıbrıs dairesinde uzun yıllar üst düzeyde görev yapmış olan Emekli Büyükelçi İnal Batu, Denktaş'ın müzakerelerden çekilmesini daha önce Aksiyon'a verdiği röportajda eleştirmiş, üstelik bir dönem takip edilen çözümsüzlük politikasının artık çözüm olmadığını söylemişti.
 </p>
 <p class="metin">
  Türk tezleri zayıf değil ama...
 </p>
 <p class="metin">
  Hafızası zayıf bir millet haline geldiğimiz için bugün Türkiye'de birçok eli kalem tutan insan adada Türk tezleri aleyhine yazıp çiziyor. Halbuki Büyükelçi Batu'nun da dediği gibi sorun Türk tezlerinin zayıflığından kaynaklanmıyor. Nitekim BM belgelerine geçen hukuki mütalaasında İngiliz Profesör H. Mendelson, Rumlar'ın Türkiye'nin üyesi olmadığı AB'ye tek taraflı yaptıkları başvurunun ve birliğin olumlu tutumunun tamamen hukuk dışı olduğunu söylüyor. Bu yüzden Batu'ya göre, tezlerimizi ortaya koyup karşı tarafın çözümü istemeyen asıl taraf olduğunu dünya aleme göstermek varken, masadan çekilerek çözümsüzlüğün faturasını ödememiz yanlış. Geçekten objektif olarak adadaki iki tarafın politikalarına yön veren temel motiflere olaylar ve belgeler ışığında bakıldığında, uluslararası toplumun inatla görmeye çalıştığı gibi Rumlar'ın baştan beri kardeşlik, eşitlik yanlısı olmadıkları hemen anlaşılır.
 </p>
 <p class="metin">
  Türkiye, Kıbrıs sorununun ortaya çıkacağı güne kadar Lozan'daki taahhüdünün arkasında durmuş, ne kimse Ankara'yı Kıbrıs konusunda irredentist (tarihi topraklar üzerinde egemenlik iddiası) bir yaklaşımla suçlamış, ne de Türkiye'nin Kıbrıs'la ilgili bir ilhak planı olmuş. Böyle bir eğilim olmadığı gibi Türkiye'deki vatanperver çevreler, Türk devletinin izlediği politikaları yetersiz bulmuş, "Yurtta sulh cihanda sulh" ilkesinin yanlış yorumlanmasını eleştirmiştir. Nitekim İngiliz hakimiyetine geçmeden önceki dönemde adanın mutlak sahibi olmasına rağmen Türkiye samimi olarak 1959—60 Londra ve Zürich anlaşmalarına katkıda bulunmuş ve federal bir Kıbrıs Cumhuriyeti'nin kendi istekleri açısından yeterli olacağını ortaya koymuştu. Buna karşılık adadaki Rumlar, baştan beri enosis hedefi peşinde olmuşlar ve 1960 düzenini de bu yolda bir adım olarak gördüklerini itiraf etmişlerdi. İlk fırsatı bulduklarında  bu düzeni yıkarak Türkler'i yönetimden atarak bugüne kadar gelen kriz sürecini başlatan da Rumlar'dı.
 </p>
 <p class="metin">
  Aslında yaşanan olaylar ayrıca bir belgeye ihtiyaç bırakmayacak kadar açık. Yine de zihinleri tazelemek için önemli bir belgeye değinebiliriz. Bu belge, 1960'ta kurulan Kıbrıs Cumhuriyeti'nin cumhurbaşkanı sıfıtını taşıyan Makarios'un 1 Mart 1964 tarihinde 'çok gizli' rumuzuyla dönemin Yunanistan Başbakanı George Papandreu'ya yazdığı bir mektup. Makarios bakın neler yazıyor:
 </p>
 <p class="metin">
  "Bizim amacımız, Sayın Başbakan, anavatanla anlaşma içinde Kıbrıs Rumları'nın bir daha kösteklenmeyecek bir geleceğe kavuşabilmesi için Zürih ve Londra anlaşmalarının feshedilmesidir. Ben, Kıbrıs Rumları adına bu anlaşmaların imzacısıyım. Şahsi kanaatime göre o dönemde yapılacak başka bir şey yoktu. Ancak bir lahza bile bu anlaşmaların kalıcı bir çözüm oluşturacağına inanmadım. Bu anlaşmalar, acı zorunlulukların eseriydi ve o zaman için Kıbrıs için ehven—i şer bir çözümdü. O tarihten bu yana yerel ve uluslararası şartlar değişti ve bize empoze edilen bu anlaşmalardan kurtulmanın zamanı geldiğine inanıyorum. Yasal sürece uymadan ve bütün imzacıların onayı olmadan anlaşmaların tek taraflı olarak feshedilmesinin ciddi yansımaları olacaktır. Ancak biz bu yönde bir harekete, Yunan hükümetinin onayını önceden almadan girişmeyeceğiz..."
 </p>
 <p class="metin">
  Peki bu kadar haklı konumdaysak niçin gelinen noktada dünya büyük oranda Türkiye'yi haksız buluyor. Bizim hiç hatamız yok mu? Türkiye, 1974'teki müdahalesini hukuki açıdan anlaşmaların verdiği garantörlük hakkına dayanarak yaptı. Ancak bu hak, özel şartlara sahip Kıbrıs Cumhuriyeti'ni kuran 1960 anayasal düzeninin yeniden işlerlik kazanmasını sağlamaktan ibaretti. Bu yüzden Türkiye'nin yaptığı birinci harekat bu amaçla sınırlı olarak görüldüğü için hemen hemen bütün dünya tarafından olumlu karşılandı. Ancak ikinci harekatla Türkiye'nin elindeki bölgenin genişletilmesi ve adadaki askeri varlığın neredeyse sürekli hale getirilmesi bütün dünyayı Türkiye aleyhine çevirdi. Bu atmosfer halen de sürüyor. Nitekim BM, AB, AİHM, Avrupa Konseyi Türkiye'nin anayasal düzene yeniden işlerlik kazandırılması ötesindeki hareketlerini tasvip etmiyor ve adadaki varlığını kalıcı hale getirme girişimlerinden vazgeçmesini istiyor.
 </p>
 <p class="metin">
  Bu manzara Yunan—Rum tarafına çok önemli avantajlar sağlıyor. Türk tarafı ambargolarla dünyadan izole edilmiş bir hayat yaşarken, Rumlar her açıdan özgürlüklerini kullanıyor, uluslararası fonları alıyor, bir devlet olmanın bütün imkanlarından yararlanıyorlar. Türkiye'nin Lozan'la kabul edilen Ege ve Akdeniz statüsüne başkaldırdığını söylüyorlar. Yani Türkiye, iki toplumlu, iki kesimli federal bir çözüm konusunda adım atmakta direndikçe daha önce İngiltere lehine vazgeçtiği Kıbrıs üzerinde hak iddia ettiği gibi bir istifhama yol açıyor. Şayet böyle ise elbetteki bunun bir bedeli var. Ama asıl hedef bu değil de kabul edilebilir bir barışın sağlanması ise, Türkiye gereksiz yere bu ithamlara muhatap oluyor.
 </p>
 <p class="metin">
  Kıbrıs dersleri
 </p>
 <p class="metin">
  Önemli bedeller ödemiş ve hâlâ ödüyor da olsa, Türkiye'nin Kıbrıs'ta taraf hale gelmesi ve bütün dünyaya rağmen 1974'te tek başına soydaşlarını korumak gibi meşru bir gerekçeyle adaya müdahale etmesi dış politika açısından yeni bir dönemi başlattı. 1963'te başlayan olayları önlemek için Türkiye'nin adaya müdahale kararı aldığı 7 Haziran 1964 (1974 müdahalesi bu karar çerçevesinde ama 10 yıl sonra yapılacaktı) tarihinden iki gün önce ağır ifade ve tehditlerle dolu Johnson mektubu, Ankara'nın nisbeten dünya gerçeklerine uyanmasını sağladı. Çok taraflı ilişkiler kurmanın önemini, körü körüne Batı'ya bağlılığın işe yaramayacağını gördü. İslam ülkeleriyle, hatta Sovyetler'le ilişkiler geliştirilmeye çalışıldı. 1960'larda müdahale edilmesini önleyen askeri imkansızlıklar ve 1975'te gelen Amerikan ambargosu ise savunma sanayiinde özgün düşüncelerin geliştirilmesi gerektiğini öğretti. Türkiye'nin, Osmanlı'nın 700'üncü yılını kutlayabilmesi, Bosna, Kosova, Kafkaslar, Kuzey Irak ve Orta Asya'yla ilgilenme reflekslerinin temeli Kıbrıs'ta atıldı.
 </p>
 <p class="metin">
  Türkiye'nin işgaline ya da ilhakına değil, ilgisi ve mevcut haklarının geliştirilerek korunmasına gerekçe yapılmak kaydıyla Kıbrıs'ın stratejik önemini tartışmaya bile gerek yok. Prof. Dr. Ahmet Davutoğlu'na göre, Kıbrıs'ta bir Türk bile olmasa Türkiye'nin güvenliği ve stratejik yaklaşımları açısından adayla ilgilenmesi zorunlu. İsrail'i saymazsak Batı'nın Ortadoğu'ya en yakın üssü durumunda Kıbrıs. İngiltere'nin Rum Kesimi'ndeki üslerini Türkiye'ye Kıbrıs konusunda ters bir politika izleme pahasına sürdürmeye çalışması, S—300 füzelerinin adaya yerleştirilmesi krizinde ve 1960'larda Makarios'la kurduğu ilişkide görüldüğü gibi Rusya'nın bölgeye ilgisi, Avrupa'nın oluşturulmaya çalışılan yeni savunma ve güvenlik konsepti çerçevesinde Akdeniz ve Ortadoğu politikasının önemli bir ayağı olarak gördüğü bir nokta Kıbrıs.
 </p>
 <p class="metin">
  Türkiye ise tarihi, hukuki, coğrafi, kültürel, stratejik açıdan adaya ilgisi en tabii karşılanması gereken ülkelerden biri. İçerde ve dışarda Türkiye'nin yaklaşımını eleştirenler sanki ada Rumlar'ın ya da Yunanistan'ınmış, Türkiye de hiç hakkı olmadığı halde adaya ilgi duyuyormuş gibi düşünerek yanılıyorlar. Adada yeni bir düzen kurulana kadar geçerli olan 1960 sistemine göre Türkiye, İngiltere ve Yunanistan'la birlikte Kıbrıs üzerinde söz sahibi ülkelerden biri. Bilkent Üniversitesi'nden Uluslararası İlişkiler Uzmanı Hasan Ünal'ın Batı'nın Hıristiyan ırkçılığı olarak tanımladığı soğuk tavrının altında da belki Türkiye'nin adada Lozan'dan daha ileri bir noktaya gelmiş olması yatıyor.
 </p>
 <p class="metin">
  Dolayısıyla Türkiye'nin bu en tabii hakları ve adanın stratejik değeri teslim edildikten sonra, adadaki sorunu çözmek için bir strateji belirlenmesi ve bunun önce kendi vatandaşlarımız ve Kıbrıs Türkleri'ne, sonra bütün dünyaya doğru şekilde anlatılması gerekiyor. Kâr ve zarar hanesi iyi hesaplandıktan sonra taviz vermek, uzlaşmak, masaya oturmak, masadan kalkmak bu sürecin taktikleridir. Şimdi Denktaş masadan kalkmakla suçlanıyor. Bunu eleştirmekle beraber abartmamak gerekiyor. KKTC Cumhurbaşkanlığı Müsteşarı Ergün Olgun'un dediği gibi: "38 yıldır müzakere sürüyor. Değişik risk ve fırsatlar çıkıyor. 1984'te BM'nin tekliflerini Türk tarafı kabul etmişti. 1992'de yine Türk tarafı Gali fikirler dizisini kabul etmiş, Rumlar reddetmişti. Şimdi haklı itirazlarımıza bakarak, sürekli Türkiye'nin oyunbozanlık yaptığını düşenmek yanlış olur."
 </p>
 <p class="metin">
  Gümrük Birliği'nden bu yana sürekli izlenen politikanın yanlışığını savunan Doç. Dr. Hasan Ünal, sorunun çözümü için kontrollü gerginlik politikası öneriyor ve bu politikanın hem S—300 füze krizi, hem de Türkiye'ye adaylık perspektifinin verilmediği 1997'de Lüksemburg zirvesi sonrasında sonuç verdiğini vurguluyor. Ünal, AB'nin AGSK, Kıbrıs ve Ege meselesini önşart haline getirdiğini, Lüksemburg'da ortaya konan tavra Ankara'nın restle cevap verip tüm ilişkileri kesmesi üzerine Helsinki'de Türkiye'yi aldatarak sorunları çözmeyi denediğini, ancak Nice zirvesinde Türkiye'yi yeniden yapılanma programına katmayarak ve Kıbrıs ile Ege'yi resmen kriter haline getirerek aleni bir şekilde tarafgir hale geldiğini söylüyor.
 </p>
 <p class="metin">
  AB üyeliğine karşı olmadığını ancak AB'nin iyi niyetli davranmayarak Türkiye'yi kandırmaya çalıştığını düşündüğünü söyleyen Hasan Ünal, AB'yi samimiyete davet ediyor: "Ben AB karşıtı değilim. Ama Türkiye'ye karşı din ayrımcılığı yapıyorlar. Samimi olduklarına inansam, Kıbrıs'ın üye yapılmasına hiç itiraz etmem. Samimiyetin de ölçüsü bellidir. Polonya ve Macaristan'a 1991'den itibaren yaptıkları muameleyi bize de yapsınlar. Polonya bizim nüfusumuzun yarısı kadar. Ama razıyım, onlara verdikleri parayı bize de versinler. '2010'da üye olacaksın' desinler. Bir güvenlik üreticisi olduğu kanıtlanmış bir NATO üyesi olan Türkiye'yi AGSK'ya alsınlar."
 </p>
 <p class="metin">
  Son tartışmalar üzerine haklı çıktığını düşünenlerden biri de Prof. Dr. Erol Manisalı. Türkiye'nin izlediği milli politikaların karşısına çıkanların Kurtuluş Savaşı'nda da Batı'nın sözcülüğünü yapan çevreler olduğunu söyleyen Prof. Manisalı, KKTC'de ve Türkiye'de yüzde 70'lerin KKTC'nin bağımsızlığını desteklediğini, milli politikalara arka çıktığını ifade ediyor. Brüksel tarafından desteklenen muhalefetin Türkiye'yi küçük düşürmekten başka bir iş yapmadığını söyleyen Manisalı, Denktaş'ın masayı terk etmesinin hukuksuzluğun, eşitsizliğin giderilmesine dönük bir çaba olduğunu söylüyor: 1960'ta sistem iki toplumun eşitliği üzerine kurulmuştu. Kıbrıs Rumları'nın adanın meşru yöneticileri, Kıbrıs Türkleri'nin de adada azınlık olarak kabul edildiği bir müzakere zemininde bulunulamaz. Karşı taraf orman kanununu dayatıyor. Ayrıca 1960 sistemi adaya tam bir dengeler sistemi getiriyor. Yunanistan'ın ve Türkiye'nin adada asker bulundurabileceği anayasaya konmuş. Garantörlük hakkı tanınıyor. İki ülkenin birlikte üyesi olmadıkları oluşumlara Kıbrıs'ın üye olması yasaklanıyor. Bu sistemi hiçe sayarak hiçbir yere varılamaz."
 </p>
 <p class="metin">
  Rum Yönetimi'nin adadaki meşru idare olduğu yanlışının, saldırı halinde, Türkler'i korumak için Türkiye'nin BM'den asker talebi üzerine, 1964'te BM'nin adaya gönderdiği mektupta Rumlar'ı muhatap almasına dayandığını söyleyen Manisalı, "Bütün uluslararası camia bu yanlışı esas alıyor diye, biz doğruları inkar edecek değiliz" diyor. Ve sorunun eldeki imkanları kullanmaktan aciz yönetimlerden kaynaklandığını, Yeltsin Rusyası ile Putin Rusyası arasındaki farkın yöneticilerin önemini ortaya koyduğunu vurguluyor. Ona göre Yeltsin'in Batı ile ilişkisi teslimiyetçiydi ve başarısızdı. Putin ise kendi çıkarlarını sonuna kadar savunan bir profil çiziyor ve başarılı.
 </p>
 <p class="metin">
  Prof. Manisalı da Hasan Ünal gibi AB'nin samimiyetine ve uzun vadede bile Türkiye'yi üye yapacağına inanmıyor ve uyarıyor: "Gürültü koparanlar ve Kıbrıs'ın AB üyeliğine engel olduğunu söyleyenler, AB'nin Türkiye'nin önüne koyduğu engeller listesine baksınlar. Kıbrıs, Ege, Güneydoğu, Ermeni soykırım iddiası, AGSK, vb. Bugün Kıbrıs'ı engel olmaktan çıkarmak için taviz yolunu seçenler, yarın bu listenin diğer maddelerini nasıl halledecekler? PKK'yı, DHKP—C'yi terör örgütü olarak kabul etmeyen AB için Kıbrıs konusu Türkiye'yi zora sokma işidir. Yoksa istedikleri şeyin hukuksuz olduğunu kendileri de biliyorlar."
 </p>
 <p class="metin">
  Batı Trakya'nın Yunanistan içindeki durumunu örnek gösteren Erol Manisalı, Türkiye de AB üyesi olmadıkça, konfederal bir formülle KKTC'nin birlik içinde üye olmasının sorunu çözmeyeceğini, adadaki Türk varlığının sona ereceğini düşünüyor: "Çünkü Avrupa Birliği'nin bir anayasası bile yoktur. İçeri girdikten sonra iç mesele haline gelir. Bu yüzden KKTC ancak bağımsız bir devlet olarak girerse kendi hayat alanlarını koruyabilir, veto hakkı olur."
 </p>
 <p class="metin">
  Şahin çizginin önemli temsilcilerinden olan Manisalı, 9'uncu Cumhurbaşkanı Süleyman Demirel'in yasaklı olduğu dönemde Mehmet Altan'a yaptığı değerlendirmeye benzer bir değerlendirme yapıyor: "Aslında sorunun özü 500 yıllık bir hesaba dayanıyor. Batı'nın bölgede 3 uzantısı vardır. Bunlar İsrail, Ermenistan ve Yunanistan. Ve Batı her halükarda bu devletlerin arkasındadır. Bu yüzden Ermenistan'ın Azerbaycan'ın topraklarının yüzde 20'sini işgali sorun yapılmaz. İsrail—Filistin meselesinde sürekli İsrail desteklenir. Yunanistan ile Türkiye sorunlarında da, Yunanlılar Batı'nın arkalarında olduğu bilinciyle hareket ederler. Sorunların çözülememesinin gerçek nedeni budur. Yunanistan ile başbaşa kalsak sorun hemen çözülür. Bunun aksini düşünenler kendilerini kandırıyorlar." Demirel de Prof. Altan'a Türkiye'nin Doğu'da İsrail, Batı'da Yunanistan ile kelepçelendiğini söylüyordu.
 </p>
 <p class="metin">
  Kıbrıs meselesinin arka planını ortaya koyduktan sonra Denktaş'ın uzlaşmaz tutumunun sebebini sorgulayabiliriz. Denktaş'ın siyasi danışmanlarından Ergün Olgun, 1960 sistemine atıfta bulunuyor ve buna göre taraflardan birinin diğerinin egemenliği altında olmadığını, eşit olduklarını belirtiyor ve Kıbrıs Türkleri'nin bu sistemin ruhuna uygun şekilde bir ortaklıktan yana olduklarını söylüyor. Eşitlik statüsünü kanıtlamak için iki kez savaştıklarını, gerekirse yine savaşacaklarını, Denktaş'ın son görüşmelerden çekilmesinin altında da bu kazanılmış hakkın yeniden müzakere edilmek istenmesinin yattığını belirtiyor. Olgun, AB'nin ve garantörlerden biri olan İngiltere'nin bütün hukuk ilkelerini çiğnediğini söylüyor ve ekliyor: Müzakere güçle yapılır. İngiltere, AB içindeki konumunu kullanarak Kıbrıs'taki üslerini koruyor. Yunanistan, G. Kıbrıs'ı üye yapmazsa AB'nin Doğu'ya genişlemesini veto etmekle tehdit ediyor. Yunanistan ve Kıbrıs'ta kimse devletin izlediği politikaya savaş açmıyor. "Bütün Kıbrıs Helen'dir, Kuzeye döneceğiz" diyorlar.
 </p>
 <p class="metin">
  Peki hangi koşullarda AB üyeliği istedikleri sorusuna Olgun şu cevabı veriyor: "Denge şart. Yunanlı gelip Kıbrıs'ta istediği yeri alacak, ikamet edecek, özgürce girip çıkacak. Türkiye vatandaşı bu hakların hiçbirinden yararlanamayacak. Türkiye'nin AB yolunun kesin olarak açılması, Kıbrıs'ın üyeliğiyle eşzamanlı hale getirilmesi gerekiyor. Türkiye'nin AB'ye muhtaç olduğu şeklindeki bir inançla ne AB'ye girilir, ne pazarlık yapılabilir. AB de Türkiye'ye muhtaç. KKTC içinde farklı düşünenlerin olması demokrasinin gereği. Ama yüzde 70 çoğunluk kimliğini ve eşitliği korumakta kararlı. Ben, ekonomik menfaatler karşılığında siyasi haklarımı kaybetmek istemem."
 </p>
 <p class="metin">
  AB'nin Kıbrıs'ı bahane yaparak Türkiye'yi dışarıda tutmak istediğini söyleyen Olgun, Kıbrıs Türkleri'nin Türkiye üzerinde yük olduğu tartışmasına çok farklı bir yaklaşım getiriyor: "Aslında Kıbrıs Türkü fedekarlık yapıyor. Şimdi bize Rumlar'a tabi olarak üye olun diye yalvarıyorlar. Biz direniyoruz. Ben girerim, geride kalan başının çaresine baksın" da diyebilirdik. Bunu demiyoruz."
 </p>
 <p class="metin">
  AB'li ve AB'siz çözüm
 </p>
 <p class="metin">
  Komşumuz Bulgaristan'ın bile AB üyesi olacağı önümüzdeki dönemde bu pespektifi kaybetmenin getireceği maliyet de hesaplanarak çözüm aranması gerekiyor. Bu çerçevede ortaya AB perspektifi içinde ve dışında olmak üzere iki tarz çözüm çıkıyor: Hasan Ünal, AB'nin bizi kandırdığını ve uzun vadede bile üye yapmayacağını kabule dayalı bir çözüm öneriyor: "AB'nin yalvarma odasından çıkalım. Üçüncü bir ülke gibi AB ile kurulacak ilişkileri karşılıklı menfaat düzleminde azami düzeye çıkaralım. Biz onları üye yapın diye sıkıştırmayalım, onlar da bize Kıbrıs'dı, Ege'ydi, Kürt sorunuydu gibi olur olmaz sorunlar çıkarmasınlar." Tabii bu durumda Kıbrıs sorununun çözümsüzlüğünün Rumlar'ın AB'ye girmesinden sonra daha girift şekilde süreceğini, Türk vatandaşlarının arzuladığı Avrupa standartlarını iç dinamiklerle elde etmenin zor olacağını, ısrarla içinde yer almak istediğimiz Avrupa Ordusu'nun kesin olarak dışında kalacağımızı kabul etmemiz gerekiyor.
 </p>
 <p class="metin">
  AB'li çözüm ise resmi görüş tarafından Ergün Olgun'un yukarıda dile getirdiği gibi, muhalefetin görüşü ise bir dönem Kıbrıs'ta iktidara ortak olan ancak şu an muhalefetteki Cumhuriyetçi Türk Partisi'nin lideri Mehmet Ali Talat tarafından ortaya konuyor: "Türkiye görüşme masasına döner. Siyasi eşitlik, iki kesimlilik ve Türkiye'nin etkin garantörlüğü çerçevesinde çözüm bulunur. Türk tarafı vakit kaybetmeden Rum Kesimi'nin AB ile yaptığı görüşme sürecine katılmalı. Türkiye, Kıbrıs'la birlikte ya da hemen ardından birliğe üye alınmalı. Bu şartlara, özgürlüğün Türkiye'nin üyeliğine kadar rafa kaldırılmasını ya da Kıbrıs özelinde bu hakların Türkiye'ye tanınmasını ekleyenler de bulunuyor. Avrupa Komisyonu Başkanı Prodi'nin Kıbrıs'taki tarafların aralarında anlaşacağı modeli Avrupa Birliği olarak kendi sistemlerine üstün sayacaklarına söz vermesi çözüm konusunda umut verici bir yaklaşım olarak görülüyor.
 </p>
 <p class="metin">
  Denktaş'ın doğrudan görüşme talebiyle Klerides'i masaya daveti ve kabul edilmesi de olumlu bir gelişme. Bu arada Klerides'in çözüm olarak ileri sürdüğü, 'iç işlerinde egemen, dış işlerinde ortak bir yapı tarafından temsil edilen iki kanton' önerisinin Denktaş tarafından üzerinde uzlaşılabilecek bir yaklaşım olarak görülmesi de iyi bir gelişme. Ayrıca 11 Eylül sonrasında Türkiye'nin öneminin artması, sorunun kuzey lehine çözülmesini tek başına sağlamaya yetmese de, Türkiye'nin Batı tarafından dışlanmasını zorlaştırmış olması da bir avantaj.
 </p>
 <p class="metin">
  Dünyanın önemli bir kısmını karşımıza alarak sürekli 1960 sistemini kendimize yontmayı mı sürdüreceğiz, yoksa ortaya çıkan fırsatlardan en iyi şekilde yararlanmayı mı tercih edeceğiz, yakında ortaya çıkacak. Uluslararası sistem içinde herkes elindeki kozu sonuna kadar kullandığı için seçenekler arasından diğer aktörler gibi Türkiye'nin de istediğini tercih etmesi kolay değil. Ama idealde ısrar ederek evdeki bulgurdan da olmayı kim ister?
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329154031/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/365/kapak/1.htm), [web.archive.org (arşiv bağlantısı)](http://web.archive.org/web/20020329154031/http://www.aksiyon.com.tr:80/2001/365/kapak/1.htm)
