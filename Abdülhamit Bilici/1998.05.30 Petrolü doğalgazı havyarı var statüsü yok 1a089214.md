# Petrolü, doğalgazı, havyarı var statüsü yok

*Abdülhamit Bilici 1998.05.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu mayıs ayında erguvanlara kötü bir rakip çıktı. İstanbul atmosferini hidrokarbon kokuları kapladı.
  </font>
 </div>
 <div id="newsText">
  <font class="detail-text">
   Çünkü birbiri ardına yapılan enerji konulu toplantılarda sürekli petrol, doğalgaz konuşuldu. 1314 Mayıs tarihli toplantıda Türkiye'deki enerji sıkıntısı, bu alandaki özelleştirme, finansman ve yasal düzenlemeler ele alındı. Karadeniz Ekonomik İşbirliği İş Konseyi, bir Amerikalı enerji uzmanlık firması (Cambridge Energy Research Associates) ve DEİK'in katkılarıyla düzenlenen 'A Tale of Two Seas' (İki Denizin Öyküsü) ilginç ismiyle 2527 Mayıs tarihlerinde yapılan toplantıda Karadeniz ve Hazar Denizi'nin enerji açısından sunduğu imkanlar konuşuldu. 2729 Mayıs tarihlerinde, bir Amerikan kamu kuruluşu olan Ticareti Geliştirme Ajansı(TDA)'nın düzenlediği, adeta Amerikalılar'ın 'gelişen 10 büyük pazardan biri' ilan ettikleri Türkiye'ye çıkarma yaptıkları 'Crossroads of the World' (Dünya Kavşağı) konferansıydı. Aynı günlerde yine Amerikalılar'ın organizasyonuyla enerji ve genel olarak yabancı yatırımlarla ilgili Türk mevzuatlarında karşılaşılan problemlerin ele alındığı hukuk konulu bir toplantı düzenlendi. Amerikalılar bu yasal boşluklara çok ehemmiyet atfediyorlar. Başka münasebetlerle de konuşmasını dinlediğimiz ABD'nin Ankara Büyükelçisi de bu konunun altını çizmişti. Bizdeki dış ticaret müsteşarının muadili olan ABD Uluslararası Ticaretten Sorumlu Bakan Yardımcısı David Aaron da, Türkiye'ye 8 milyar dolar yatırımı öngören ve tamamlanmak üzere olan projelerin bu yasal eksiklikler dolayısıyla askıda olduğunu söyleyerek meseleyi daha da somutlaştırdı. İstanbul'un daha nice enerji toplantılarına ev sahipliği yapmasını diledikten sonra, sözü iki denizden biri olan Hazar'a getirmek istiyoruz.
   <br/>
   <br/>
   İlk kez Sadrazam Sokullu Mehmet Paşa, Don ve Volga nehirleri vasıtasıyla Hazar'la Karadeniz'i biraraya getirmek istemişti. Daha sonra bu ideali  gerçekleştirmek Ruslar'a nasip oldu. İki deniz 2000'e iki kala, İstanbul'da 'İki Denizin Öyküsü' isimli konferans münasebetiyle tekrar biraraya getirildi. Dünyanın Ortadoğu'dan sonra en zengin petrol ve doğalgaz yataklarını durgun sularının altında barındıran Hazar'ı konferansın isminin de ima edildiği şekilde, bir masal denizi, koca Türk tarihinin en önemli şahitlerinden biri olarak ele almayı daha sonraya bırakarak, modaya uyup Hazar üzerinde odaklaşan enerji, hukuk, boru hattı, statü tartışmalarına eğiliyoruz. Her ne kadar bir dönem Ruslar Hazar'ın göl olduğunu savunarak büyük çaba sarfettilerse de, bu isim altındaki toplantıya birçok Rus rahatsızlık duymadan katıldı. Zaten Hazar konusundaki nihai yaklaşımlarının da baştaki çizgileriyle çok az alakası var. Başından beri bu tartışmaların içinde olan Rusya Dışişleri Bakanlığı Hazar Çalışma Grubu Başkanı, Büyükelçi Yuri Merzlyakov'la konuştuk:
   <br/>
   <br/>
   Rusya'nın Hazar'ın hukuki statüsü konusundaki pozisyonu başlangıçtan bugüne büyük değişim gösterdi. Bunun sebebi ne?
   <br/>
   <br/>
   SSCB'nin dağılmasından sonra Hazar'ın hukuki meselesi ortaya çıktığında Rus ve İran'ın tutumu 1921 ve 1940 tarihli Rusİran anlaşmalarının geçerliliğini koruduğu şeklindeydi. Uluslararası hukukun devletlerin tevarüsünü düzenleyen kurallarına göre böyleydi ve yeni bağımsız ülkeler de bu statüyü tanımalıydı. Fakat Hazar'ın tüm kaynaklarının (deniz, deniz dibi, hava sahası, tabii kaynakları, vb) bölünmesini mümkün kılacak yeni bir hukuki statü istediler. Azerbaycan daha ileri giderek, bir madde ile Hazar'daki bölümün de Azeri toprağının bir parçası olduğunu 1995 anayasasına koydu. Kazakistan ise, Hazar'ın 1982 Deniz Hukuku Sözleşmesi'ne göre bölünmesini savunuyordu. Her ülkenin 12 millik kara suları ve münhasır ekonomik bölgesi olacak. Kalan kısım ise uluslararası su olacaktı. İran ve Rusya'nın itirazlarına rağmen Azerbaycan, Kazakistan ve Türkmenistan'da Hazar'la ilgili uluslararası enerji ihaleleri gerçekleştirildi.
   <br/>
   <br/>
   Bu arada Rusya'da ilginç bir fikir ayrılığı vardı. Bir yandan milli petrol şirketiniz Azerbaycan'la ilgili ihaleye girerken, Dışişleri ve Yeltsin Hazar'ın statüsü sonuçlanmadan yapılacak ihalelerin geçerli olmayacağını açıklıyordu.
   <br/>
   <br/>
   Bir çatışma yoktu. Rusya'nın pozisyonuna göre Hazar'a sahili olan her ülke başkasının fikrini sormadan Hazar'da petrol çıkarabilirdi. Eski anlaşmalara dayanan bu düzene göre mesela Rusya, Bakü'nün 11 mil açığında petrol çıkarabilirdi. Bu yüzden şirketlerimizin bu ihalelere katılmasını engellemedik. İranlılar'ın görüşü, ihaleden önce kendilerine danışılması gerektiğiydi. Durum gerçekten açık değildi. Tarihi anlaşmalar sadece balıkçılık ve taşımacılığı düzenliyordu. Bu yüzden yeni bir çaba sarfederek farklılıkları uzlaştırmaya çalışmak gerektiğini hissettik. Yeni teklifimizde her ülkenin petrol çıkarması için 45 millik deniz dibi bölgesi olsun dedik. Kalan kısmın ortak kullanımını önerdik. İran hoşnut olmadığını ima etti, Azeri ve Kazaklar açıkça reddetti, sadece Türkmenistan kabul etti. Kasım 1996'da Aşgabat'ta bu teklifin açıklanmasından sonra 1,5 yıl diğer ülkelerin kendi tekliflerini ileri sürmeleri için bekledik. Kimse teklif etmedi. Ve maalesef yeniden biz birşeyler yapma zorunluluğu hissettik. Ve bütün deniz dibinin sahildar ülkeler tarafından bölünmesini önerdik.
   <br/>
   <br/>
   Medyan çizgisinden mi?
   <br/>
   <br/>
   Ülkeler aralarındaki hattı nasıl belirlerse belirlesinler. İran ve Azeriler'in deniz dibini nasıl böleceğine niye karışalım?
   <br/>
   <br/>
   Bu teklifin geçerli olması için tüm tarafların kabulü gerekiyor mu?
   <br/>
   <br/>
   Evet. Çözümün tüm ülkelerce kabul edilebilir olması gerektiğinde de anlaştılar. Aliyev bir Rus heyetine, deniz dibinin milli sektörlere bölünmesinin Hazar'ın müstakbel huhuki statüsünün önemli bir parçası olacağına inandığını, ancak teklif suyun ortak kullanımını içerdiğinden karar vermek için zamana ihtiyaçları olduğunu söyledi. Bütün ülkeler de bu teklifi kabul ediyorlar. Ancak çalışmaların bir süre daha devam etmesi gerektiği ortaya çıkıyor.
   <br/>
   <br/>
   Herhalde bir kez daha pozisyon değiştirip suyun da bölünmesini önereceksiniz.
   <br/>
   <br/>
   Sanmıyorum. Resmi olarak Azerbaycan Hazar'ın tamamen silahsızlandırılmasını öneriyor. Bu güzel fikri uygulamak her ülkenin milli sektörleri olduğunda çok daha zor olur.
   <br/>
   <br/>
   Suyun ortaklığı konusunda niye ısrar ediyorsunuz? 45 mil ve deniz dibinin ortaklığı gibi bir sentez olamaz mı?
   <br/>
   <br/>
   Dünyadaki toplam havyarın yüzde 90'ı Hazar'da. Bu Rusya için çok önemli. Hazar ülkelerinin petrol ve gaz yerine havyara yoğunlaşsalar daha fazla kazanacaklarını söyleyenler var. Fiyatları petrolden çok yüksek. Havyar yumurtalar bırakıldıktan sonra tutulmalı. Yoksa üretimi düşecek. Bu yüzden biyolojik kaynakların verimli kullanımı çekincelerimizden biri. İkincisi ekoloji. Küçük miktar da olsa petrol sızması Hazar'daki tüm canlı varlıkları yok edebilir. Milli sektörler olursa, her ülkenin kendine göre ekoloji anlayışları olacak. Kazakistan için olur denen şey, Rusya için kirlilik olabilir. Şu anda Hazar'daki bir petrol sızması önce Rusya, oradan Azerbaycan, oradan İran'a gidip orada kalıyor. Azerbaycan, çevreyle ilgili düzenlemeler getirmek istedi. Ama ilk konsorsiyuma bunu yaptıramadı. Çünkü o Meclis'ce kabul edilmiş bir kanun olmuştu. Bir ülke içinde farklılık arzeden bir konu, ülkeler arasında nasıl farklılıklar gösterir. Hukuki statüde anlaşamıyoruz madem, diyoruz ki gelin biyolojik varlıklar konusunda, çevre konusunda ortak anlaşmalar imzalayalım. Diyorlar ki önce hukuki statü anlaşması, sonra bunlar. Halbuki dünyanın başka ülkelerinde denizden petrol çıkaran firmaların gelirin sabit bir yüzdesini çevre fonuna vermeleri hükme bağlanmıştır. Şu ana kadarki anlaşmalarda Hazar'da bu yok.
   <br/>
   <br/>
   İran niçin Rusya ile aynı görüşü paylaşıyor? Kendi bölgelerinde yeterince petrol yok mu?
   <br/>
   <br/>
   İran da çevre konusunda çok duyarlı. Bizim gibi bu anlaşmalar yapılmadan önce ekoloji alanında bir anlaşma yapılmasını hararetle istiyorlar. Bu bir norm olmasına rağmen, Hazar'da değil.
   <br/>
   <br/>
   Türkmen doğalgazının ya da Kazak petrolünün Hazar'dan boru hattı ile geçmesine niçin karşısınız?
   <br/>
   <br/>
   Hazar'ın dibindeki tektonik hareketliliği göze aldığınızda böyle bir projenin çok tehlikeli olduğu ortaya çıkıyor da ondan. Kimse bilmiyor. Bütün Hazar ülkelerine bu bilgileri vererek boruları neyin üzerine döşediklerini görmelerini istedik. Hazar'ın zemini yükseliyor. Su seviyesinin yükselme sebibi de bu.
   <br/>
   <br/>
   ABD Türkmen gazının Hazar'dan geçmesi için yapılacak fizibilite çalışmasına yarım milyon dolar hibe etti.
   <br/>
   <br/>
   Bunun sebebi açık. Türkmen gazının İran'dan geçmemesi için tek yol.
   <br/>
   <br/>
   Bu yolu da siz tektonik itirazlarınızla engellemeye çalışıyorsunuz. Niçin?
   <br/>
   <br/>
   Türkmenler'in Rusya üzerinden dünyaya ulaşmaları mümkün. İran üzerinden yeni bir boru hattı inşasını bitirdiler. Toplantıdaki Türkmen temsilcisi önceliklerinin İran alternatifi olduğunu söyledi zaten. Hazar alternatifinin önündeki bir engel de Türkmenistan'la Azerbaycan arasında süren, bir petrol sahasının mülkiyeti konusundaki tartışma. Bu sonuçlanmadan Türkmenistan böyle bir projeye girmek istemez.
   <br/>
   <br/>
   Hazar'ın Rusya sektörü Azeri, Kazak sektörleri gibi zengin değil mi? Siz hiç ihale yaptınız mı?
   <br/>
   <br/>
   Evet onlar kadar zengin değil. Ama elbette petrol ve doğalgaz var. Bir de o bölge rezerv olarak bekletilen bölgelerden biriydi. Dolayısıyla yeterince araştırma da yapılmış değil. Bu bölüm için sadece Rusya çapında bir ihale yapıldı.
   <br/>
   <br/>
   Kazakistan'la anlaşma imzalayacağınız açıklanmıştı. Kazakistan'la diğer ülkeler kabul etmeden anlaşma yapmanız önce söylediklerinize aykırı değil mi? İkincisi anlaşmanın imzalanması niçin gecikti?
   <br/>
   <br/>
   Bu anlaşma sadece Kazakistan ve Rusya'yı bağlayacak. Böylece petrol şirketleri arama yaptıkları bölgenin kimin yetkisinde olduğunu net olarak bilecekler. Anlaşma ertelenmedi, Yeltsin'in Kazakistan ziyareti sırasında imzalanacak. İki komşu arasında olduğu gibi. Topraklarımızın son sınırını bilmiyoruz, ama aramıza bir çit koymuş oluyoruz. İran pozisyonumuzun değişmesinden memnun değil. Ancak bu anlaşma Hazar'ın kuzeyi için yeni bir statü oluşturmayı hedeflemiyor.
   <br/>
   <br/>
   BaküCeyhan'a karşı çıkmanızın sebebi, bölgenin tüm petrolünün Rusya üzerinden geçmesi isteği mi?
   <br/>
   <br/>
   Bize göre yeni bir boru hattının avantajı, onun maliyet düşüklüğü ve kapasitesidir. Talep kapasiteyi dikte eder. İsteklilik ise şirketlerin projenin yapılması için para dökmesini. Hangi rotanın daha iyi olduğuna karar verecek olan firmalar. Biliyorsunuz petrol bir sıvıdır ve sıvılar en kolay ve en kestirme yoldan giderler.
   <br/>
   <br/>
   Şirketler en kestirme yolun İran olduğunu söylüyorlar..
   <br/>
   <br/>
   Olabilir. Zaten biz bunu dışlamıyoruz. Amerikalılar dışlıyor. Kazakistan için de Hazar Boru Hatları Konsorsiyumu'nun inşa ettiği hattan sonraki en iyi alternatif İran. Kendi temsilcileri de bunu söyledi. Yolları Rusya belirlemiyor. Erken petrol için yeni bir hatta gerek yok. Rus hattının avantajı şu anda çalışan tek hat olması. Azerbaycan'a kısa zamanda bu hattın kapasitesini ilave pompa istasyonları ve ek bir hatla 17 milyon ton'a çıkarabileceğimizi söyledik. Bize, bu kadar petrolleri olmadığı, asıl boru hattının BaküCeyhan olacağı cevabını verdiler. Eğer para bulup yapabilirlerse yapsınlar.
   <br/>
   <br/>
   ABD'nin dış borçlar vasıtasıyla Rusya'yı İran'a karşı mesafeli olmaya zorladığı biliniyor?
   <br/>
   <br/>
   İran'la sürekli iyi ilişkilerimiz oldu. ABD'nin Tahran'ın kitle imha silahları edinmeye çalıştığı yolundaki endişesini paylaşıyoruz, ancak ticari ilişkilerimizde hiçbir pürüz istemiyoruz. Clinton, İran'a yatırım yapan şirketlere yaptırım uygulanmayacağını açıkladı. Gazprom'un da vardı. Avrupalılar İran'la iyi ilişkiler kuruyorsa biz niye kurmayalım. Avrupalılar'dan daha fazla Amerikancı olamayız.
   <br/>
   <br/>
   BOTAŞ:
   <br/>
   <br/>
   İran alternatifi hâlâ geçerli
   <br/>
   <br/>
   Boru hatları konusunun ekonominin mi, siyasetin mi kurallarına göre çözüleceği sorusuna, Hazar'ın Azerbaycan bölümünde yatırımı olan bir Alman firmasının yöneticisi 'siyaset' cevabını verdi. Dolayısıyla ABD'nin tavrı önemli. ABD'nin örneğin BaküCeyhan'a desteği o kadar sık dile getirildi ki sonunda bir Rus diplomat 'Washington'ın Türk alternatifine bu kadar taraflı yaklaşmasını anlayamadığını' söyledi. Amerikalılar, Türkiye dahil tüm ilgili ülkelerden BaküCeyhan'ın diğer alternatiflerden cazip olması için minimum transit ücret tarifesi uygulamasını istiyor. Bu arada Botaş, ABD'nin Türkmen gazını Hazar'ın altından geçirme niyetini açıklamasının ardından BaküCeyhan petrol boru hattına (maliyeti 2.3 milyar dolar) paralel bir de doğalgaz boru hattı projesi teklif ediyor. Botaş Genel Müdürü Nevzat Arseven, Türkmen doğalgazı konusunda İran'la varılan anlaşmaların geçerliliğini koruduğunu söylerken, Amerikalılar İran'dan boru hattı geçmesine asla sıcak bakmayacaklarını saklamıyor ve Türkmen gazı ile Kazak petrolü için Hazar'ın altından geçecek boru hattını öneriyorlar. (Türkmenbaşı'nın Washington ziyaretinde, ABD bu projenin fizibilite çalışması için yarım milyon dolar hibe etmeyi kararlaştırmıştı). Ruslar ise Hazar'ın tam boru hattının geçeceği zemin kısmının hareketli olduğunu, deprem riskinin yüksek olduğunu ileri sürerek buna karşı çıkıyorlar.
   <br/>
   <br/>
   Boğazlar tartışması süreceğe benziyor. Önümüzdeki 10 yıl içinde Karadeniz'e 3 hattan 90 milyon ton petrol akacak. (Hazar Boru Hatları Konsorsiyumu, Novorossisk ve Supsa'dan.) Türkiye Boğazlar'dan şu anda 40 milyon ton petrol geçtiğini ve bunun fazla artmasının mümkün olmadığını açıkladığına göre, artan 50 milyon ton ne olacak? Ruslar bunun bir kısmının Karadeniz pazarında tüketileceğini, Boğaz'dan Karadeniz istikametinde petrol akışı duracağı için trafiğin yön değiştireceğini, yeni düzenlemelerle ciddi bir problem çıkmayacağını söylüyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3786-petrolu-dogalgazi-havyari-var-statusu-yok.html), [web.archive.org (arşiv bağlantısı)](http://web.archive.org/web/20130911130829/http://www.aksiyon.com.tr:80/aksiyon/haber-3786-petrolu-dogalgazi-havyari-var-statusu-yok.html)
