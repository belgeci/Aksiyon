# Yaşlı kurt sıra sana geldi

*Abdülhamit Bilici 1998.05.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başkentte bulunan Trisakti Üniversitesi'ndeki 3 aydır devam eden öğrenci gösterilerine 12 Mayıs salı günü müdahale eden güvenlik güçlerinin emirlerin aksine gerçek mermi kullanmaları
  </font>
 </div>
 <div id="newsText">
  <font class="detail-text">
   ve 6 öğrencinin hayatını kaybetmesi Endonezya'yı felakete sürükleyen son olayların ilk kıvılcımı oldu. Aradan geçen bir haftanın bilançosu ürkütücü: 500 can kaybı, başkenti esir alan talan, yağma, yangınlar ve milyarlarca dolarlık maddi zarar, etnik Çinliler dahil tüm yabancıların ülkeyi terketmesi, rejimin tam bir belirsizliğe gömülmesi. Enflasyon üç haneye koşarken, para birimi Rupiah'ın değer kaybı sürüyor. Bankacılık sektörü ve borsaya kayıtlı şirketlerin dörtte üçü teknik olarak iflas etmiş durumda. İşsizliğin rekor düzeylere çıkması bekleniyor.
   <br/>
   <br/>
   6 öğrencinin hayatını kaybetmesi sadece bir kıvılcım. Yoksa olayların başlangıcını geçtiğimiz temmuz ayında Rupiah'ın astronomik değer kaybıyla başlayan ekonomik krize kadar götürmek mümkün. Son 30 yılda yıllık ortalama yüzde 6.5'lik bir büyüme göstererek gıpta edilen ülkelerden biri haline gelen 200 milyon nüfuslu Endonezya'da yanlış politikalar, halkı bir anda öyle fakir duruma getirdi ki, bir ay önce 1130 dolar olarak hesaplanan kişi başına milli gelir 340 dolara geriledi. Bu gelişmeler karşısında herkes paniğe kapıldı, halk her gün yüzde 10 değer kaybeden parasıyla daha çok şey satın almak için marketlere akın etti. Dolara hücum başladı. Yabancı firmalar talan korkusuyla elemanlarını kurtarmak için planlar yaptılar.
   <br/>
   <br/>
   Endonezya ile birlikte Tayland ve G. Kore'yi de etkisine alan krizden çıkış için IMF cömert davrandı ve üç ülke için 117 milyar dolarlık bir borç paketi hazırlandı. Bu miktarın içinde Endonezya'nın payı 43 milyar dolardı. Tabii IMF'nin iktidar değiştiren acı reçetesi de vardı. Suharto önce nazlandı, sonra araya bizzat Clinton'ın da girmesiyle anlaşma imzalandı. Aslında bu bir yerde Suharto'nun ölüm fermanıydı. Çünkü zaten işsizliği artmış ekonomide daralma isteniyordu. Fiyatlar artırılacak, maaşlar düşürülecek, talep kısılacaktı. Anlaşma imzalandıktan 6 ay sonra, yani şimdilerde, beklenenler çıkmış görünüyor. Şimdiye kadar uygulanan sübvansiyonların kaldırılmasıyla elektrik, gazyağı ve petrol fiyatlarında başgösteren yüzde 70'lik artış şok etkisi yapmışa benziyor.
   <br/>
   <br/>
   32 yıllık Suharto döneminin yazılı olmayan sözleşmesi yırtılmış durumda. Bu sözleşmeye göre Suharto artan oranlarda zenginlik sağlayacak. Halk ise artan ekonomik refah karşılığında özgürlüklerinden fedakarlık edecekti. Şimdi ekonomik refahın artması bir yana, talan  olaylarında da görüldüğü  gibi ekonomik felaket dayanılması imkansız boyutlara ulaşmış durumda. Artan sefaletin, halkın öfkesini sadece sözleşmenin karşısındaki tarafla yani Suharto ile sınırlandırmasını da engellediği görülüyor. Bunun somut göstergesi, felaketlerinin sebebi olarak etnik Çinliler'i görmeleri ve özellikle onların malvarlıklarına karşı saldırılar düzenlemeleri.
   <br/>
   <br/>
   Halk ile yönetim arasındaki bu sözleşmenin yürürlükten kalkması dışında yürürlükten kalkan bir unsur daha var. O da Soğuk Savaş. 1966 kışında Suharto iktidarı Sukarno'dan devraldığında 400, bazılarına göre 500 bin kişinin ölümü pahasına da olsa ülkenin kızıl bloka geçmesi önlenmişti. Endonezya'nın hâlâ ABD'nin bölgeyle ilgili stratejisindeki yeri tartışmasız önemli (1992'den bu yana Kongre'nin Doğu Timor yüzünden artan baskısına rağmen, iki ülke silahlı kuvvetleri arasında 28 tatbikat düzenlenmiş), ancak hem küreselleşmenin yeni safhasına daha yatkın hem de liberal, demokrat görüntülü birisi dünya açısından daha kabul edilebilir nitelikler olarak ortaya çıkıyor. Soğuk Savaş döneminde Güney Kore, Taylan ve Filipinler benzer tehlikelerle karşı karşıya idiler. Ancak yılların totaliter rejimleri birer birer en azından büyük bir görüntü değişimine girmiş durumdalar. Bu üç ülkede de yeni yönetimler işbaşında şimdi. Batı'nın, Zaire'nin Soğuk Savaş boyunca kapitalist blokun müttefiki olmuş lideri Mobutu Sese Seko'nun eski solcu Kabila tarafından koltuğundan edilmesine neredeyse hiç itiraz etmemiş olması da Cakarta için önemli dersler taşıyor. Halk lider değiştiği için nisbeten rahatladı, neticede değişen fazla bir şey olmadı. Kabila, diktatör Seko'ya karşı giriştiği darbeye ses çıkarmayan ülkelerin maden şirketleriyle daha koltuğuna oturmadan anlaşmaları imzaladı.
   <br/>
   <br/>
   Hakiki bir öz taşıyıp taşımadığı tartışmalı bu değişim rüzgarının Endonezya'yı da nasipsiz bırakmayacağına inanılıyor. Bu değişimin ne zaman ve nasıl olacağı, yönetimin kiminle süreceği tartışılıyor.
   <br/>
   <br/>
   Demokratik değerlerin yaslanacağı bir orta sınıfı yok Endonezya'nın. 30 yıllık askeriotoriter rejim demokrasi ve çoğulcu bir yapı için gerekli asgari dinamikleri bile yok etmiş durumda. 1950'lerde Sukarno dönemindeki çok parti denemesinin kaosla neticelenmesi elit için caydırıcı bir tecrübe olarak tarihte yerini almış. 1966'da Sukarno'dan Suharto dönemine geçildiğinde tüm siyasi faaliyetler yasaklandığı gibi, sistem içinde orduya anayasal bir rol verilmiş. İktidarı Gulkar adlı kendi partisiyle sürdüren Suharto, muhalefeti de yine kendisinin kurdurduğu küçük ve etkisiz iki partiyle sınırlamış.
   <br/>
   <br/>
   Orduyu kontrol yöntemi: Dengeler
   <br/>
   <br/>
   Bu yüzden son çalkalanmada kimin öne çıkacağını ordunun tavrının belirleyeceğine inanılıyor. Bizzat ordunun Meclis'te 75 sandalye ile temsil edildiği ilginç bir sisteme sahip olan ülkede 400 bin mensubu ile askeriyeden daha yaygın ve etkili teşkilata sahip ikinci bir kuruluş bulunmuyor. Çeyrek asrın üstündeki tecrübesiyle ordu ile ilişkileri çok sağlam bir mekanizmaya bağlamış Suharto. Ordunun danışmanlıklar, bakanlıklar ve milletvekilliği gibi postlarla yönetime ortak edilmesinin yanında, bir grubun egemen olmasını sağlayacak dengeli bir terfi sistemi esas alınıyor. Örneğin krizin en yoğun olduğu ve kimi kesimlerin askerin müdahalesini dile getirdiği şu dönemde ordudaki dengelere bir göz atalım:
   <br/>
   <br/>
   Bir yanda geçen mart ayında Suharto'nun yedinci kez devlet başkanlığına seçilmesinin ardından savunma bakanlığı ve genelkurmay başkanlığına getirilen General Viranto(51), diğer yanda çoğunluğu başkentte bulunan Stratejik Rezerv Kuvvetleri'nin komutanı General Subianto(46). Viranto daha yaşlı ve makam olarak daha ileride görünse bile Subianto, Suharto'nun kızıyla evli. Bu durumda ordudan nasıl bir müdahale beklenebilir? Kriz sırasında tavır belirlemekte zorlanması ve daha sonra muhalefet ve iktidarın Suharto'yu koltuğu terketmeye zorlaması isteklerine rağmen, ordunun Suharto'nun hükümeti değiştireceği sözü ile yetinmiş olması, yaşlı kurdun(76) denge oyunundaki başarısını ortaya koydu. Endonezya'nın 1 milyon tirajlı Republika gazetesinin yazarlarından Alan Whykes, belki de bu becerisi yüzünden, Suharto'yu "güler yüzlü, numaralarını gizlemeyi bilen, deneyimli diktatör" olarak tanımlıyor.
   <br/>
   <br/>
   Halbuki Batı'daki açık beklentisine göre Viranto, öğrencilerin reform isteklerine sıcak bakıyordu. Sert tedbirlere başvurmayarak bunu göstermişti. Suharto Kahire'de iken ordunun gösterdiği kararsızlığın arkasında da bu yaklaşım etkili olmuştu. Yani Viranto, Suhatro'ya onun Sukarno'ya yaptığını yapacaktı.
   <br/>
   <br/>
   Ülkenin en önemli siyasi gücü askeriye bu şekilde etkisiz halde olduğu için sivil güçlere ya protestoları ölümüne sürdürmek ya da Suharto'nun reform sözünü tutmasını beklemekten başka çare kalmıyor. Sukarno'nun kızı Megavati toplum içinde etkili bir isim, ancak kendi Endonezya Demokratik Partisi içinde 1996'da rejim destekli bir müdahale ile görevini kaybetmiş durumda. İslami muhalefet Emin Reis'in lideri olduğu 28 milyonluk Muhammediye ve devlet başkanı yardımcılığına getirilmeden önce eski RP lideri Erbakan'ın arkadaşı Habibi'nin başını çektiği 30 milyonluk Müslüman Aydınlar Hareketi olmak üzere ikiye bölünmüş durumda. Bu hareketlerden en aktif görüneni ve en önce Suharto'nun istifasını isteyeni Reis'in liderliğindeki Muhammediye, askeriyenin Suharto'dan yana tavır koymasıyla çarşamba günü(20 Mayıs) başkentte yapacağını ilan ettiği gösteriyi iptal etti.
   <br/>
   <br/>
   Endonezya'da yaşananlar, bu ülkede yatırımı olan firmaları, borsada para batıranları üzerken, bir kesim ise teorilerinin doğrulanmasının keyfini yaşıyorlar. Güneydoğu Asya'nın Asya kaplanları namıyla dünya gündeminin zirvesine oturduğu dönemlerde bu ülkelerin liderleri, "Gelişmek yalnız ve yalnız Batı modelleri içinde olmayı gerektirmez. Biz Asyalı değerler sayesinde kalkınıyoruz' mealinde fikirler ortaya atıyor, karşıtları da "Siz aynı modelin içinde hareket ediyorsunuz. Ama despotizmi, özgürlükleri kısıtlamayı Asya'nın değerleri diye takdim ediyorsunuz. Baskılar kalksa ayakta duramazsınız" diyordu. Şimdi biraz da alay edilerek deniyor ki, son olaylar Asyalı değerlerde  ikilik çıktığını ortaya koyuyor. Yönetenlerinkiler ve yönetilenlerinkiler. Sokaktakiler özgürlük, demokrasi, adalet, eşitlik isterken, iktidardakiler itaat, uyumluluk, fedakarlık ve görev bilinci istiyorlar.
   <br/>
   <br/>
   Sonuçta bu değerlerden hangisinin galip çıkacağını zaman gösterecek, ancak şimdilik bunca ekonomik problem varken demokrasinin  biraz daha bekleyeceği, önceliğin yatırımcının güveninin sağlanması ve ekonominin rayına oturtulmasına verileceği söylenebilir. Zaten bağımsızlıktan sonra iktidarı bir kez, o da yarım milyon insanın kanı üstünde el değiştirebilen bu sosyoekonomik yapısıyla Endonezya için en iyi ihtimal ya bizzat askeri yönetim ya da yine askerin etkisinde bir yönetim. Eldeki yarım demokrasinin kıymetini bilmeyenler ve totaliterliğe özenenler için önemli dersler var Endonezya'da.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3767-yasli-kurt-sira-sana-geldi.html), [web.archive.org (arşiv bağlantısı)](http://web.archive.org/web/20130910042401/http://www.aksiyon.com.tr:80/aksiyon/haber-3767-yasli-kurt-sira-sana-geldi.html)
