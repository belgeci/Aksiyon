# TIME kampanyasının ciddiye alınması abes

*Abdülhamit Bilici 1997.11.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Büyükşehir Belediyesi'nin organize ettiği Doğu'dan Batı'dan konferanslarının son halkası İngiliz Türkolog Andrew Mango idi.
  </font>
 </div>
 <div id="newsText">
  <font class="detail-text">
   1926'da İstanbul'da bir Levanten'in oğlu olarak dünyaya gelen Mango, konferansta Kıbrıs problemiyle ilgili düşüncelerini eski hemşehrileriyle paylaştı. İlköğrenimini Türkiye'de tamamladıktan sonra İngiltere'de ArapFars filolojisi okudu. Türkçe, Arapça, Farsça, İngilizce, Fransızca, Yunanca ve Rusça gibi birçok dil öğrenen Mango, BBC'de uzun süre Güney ve Güneydoğu Avrupa bölüm şefliği yaptı. Bize itina ile seçtiği kelimelerle eski Türkçe'mizi hatırlatan Mango ile, üzerinde çalıştığı  ve 'Batı'da yazılanların en iyisi olacak' dediği Atatürk biyografisi üzerine konuştuk. Tarihin tozlu arşivlerinde dolaşırken yaşadığımız Türkiye'nin iç ve dış meselelerine de temas ettik. TIME dergisinin Türkiye'de pek ciddiye alınan Yüzyılın Liderleri yarışmasından Atatürk'ün Kurtuluş Savaşı'ndaki rolüne, oradan Misakı Milli hatırası bir fotoğrafı Atatürk'ün ilk kabinesi diye yayınlayan yeni neslin gülünçlüklerine ilginç kesitler bulacağınız M. Ali Eren ve Mustafa Aydın ile birlikte yaptığımız görüşmeyi zevkle okuyacağınızı düşünüyoruz:
   <br/>
   <br/>
   Hâlâ Atatürk kitabınızla ilgili yorumlar röportajlar çıkıyor. Kitabın kendisi ne zaman çıkacak?
   <br/>
   <br/>
   Kitap üzerine konuşmaktan kitap yazmaya vakit bulamıyorum. Geçen haziranda bitirecektim, gelecek hazirana erteledim. Yayınlanması da 1 sene sürer herhalde.
   <br/>
   <br/>
   Atatürk, hakkında tartışmalar bitmemiş bir şahsiyet. Çok uç değerlendirmeler var hakkında. Bunca kafa karışıklığını nasıl aşacaksınız?
   <br/>
   <br/>
   Hedefim olayları ortaya çıkarmak. Ne yapmış, ne zaman, kime karşı? Önemli olan tarihi gerçekleriyle tesbit etmek. Tesbit edildiğini sanıyordum, ama öyle değilmiş.
   <br/>
   <br/>
   Arşivlerin kapalı olması sizi engelliyor mu?
   <br/>
   <br/>
   Arşivler ayrıntılar için önemli. Bu biyografi için basılmış kitaplar yeter. Malzeme azlığı değil, çokluğu problem şu anda.
   <br/>
   <br/>
   Kayda değer zorluklar oluyor mu?
   <br/>
   <br/>
   Kitap Avrupalı'ya hitap edeceği için her olaya, her kişiye açıklık getirmeniz gerekiyor. Bu da zaman alıyor. Mesela İstiklal Harbi'nde 3 tane Bekir Sami var. Kaynakların çoğu Türkiye'de basılmış olan kitaplar. Ama kimse bunları karşılaştırmamış. Ali Fuat, Rıza Nur, Karabekir aynı olayla ilgili ne diyor, bakılmamış.
   <br/>
   <br/>
   Kitapla ilgili bir röportajda Atatürk'ün Nutuk'ta kendisini olayların merkezine yerleştirerek bir miktar da abarttığını ifade etmişsiniz. Din konusunda bir İngiliz gazeteciye söyledikleri var. Bunlar tartışmaya sebep olacak? Değişiklik yapacak mısınız?
   <br/>
   <br/>
   Dinle ilgili yazdıklarımın bir kısmı Atatürk'ün yazdırdığı Yurt Bilgisi kitabından. İngiliz gazeteci ise bu açıklamayı 1928'de yayınladığı kitabına almış. Kaynak gösterilecek. Gençler Atatürk'ü çok az biliyor. Geçenlerde bir gazetede Atatürk'ün ilk kabinesi diye bir resim yayınlandı. Altındaki Osmanlıca notta Yadigarı Misakı Milli yazıyordu. Nota dikkat etmeseniz bile Atatürk'ün kabinelerinde yer almamış şahıslar var fotoğrafta. Aynı gazete Atatürk'ün el yazısıyla Nutuk'un orijinal belgeleri diye Latin harfleriyle bir belge yayınlıyor. Halbuki alfabe değişmemiş.
   <br/>
   <br/>
   Türkiye'de resmi yetkililer dahil iyi ilişkileriniz var. Yazdıklarım tepki toplarsa diye düşündüğünüz oluyor mu? Hatta bir kanun da var bu konuda.
   <br/>
   <br/>
   Bu yaşta bunu hesap edecek değilim. Çok ayrıntıya girdiğim için hata yapabileceğimi kabul ediyorum, ama doğruları yazmaya çalışıyorum. Kanun ise hakareti yasaklıyor.
   <br/>
   <br/>
   Bozkurt'un başına da bu tür olaylar geldi.
   <br/>
   <br/>
   Bozkurt ilmi bir kitap değil. Yanlışlarla dolu. Mesela Rıza Nur'da da yanlış çok. Kindar bir adam zaten. Yine de kontrol için bakıyorum. Ayrıntılar ve dipnotların kitabı sıkıcı yapmasından korkuyorum.
   <br/>
   <br/>
   Kitap hangi eksiği giderecek?
   <br/>
   <br/>
   Herkesin rolünü ortaya çıkarmaya çalışıyorum. Bugün Çanakkale denildiğinde Esat Paşa'yı kim hatırlıyor? Cevat Paşa'nın Çanakkale müstahkem mevki komutanı olduğunu kim biliyor? Bunlar karanlıkta kalmış.
   <br/>
   <br/>
   Bunun belli bir sebebi var mı?
   <br/>
   <br/>
   Resmi tarih olayları bir şahıs etrafında işliyor. Böyle olunca aynı tarihteki diğer isimler karanlıkta kalıyor.
   <br/>
   <br/>
   Başka biyografileriniz de var mı?
   <br/>
   <br/>
   Hayır, bu ilk. Profesyonel tarihçi değilim. Burada en çok okunan Lord Kinros biyografisine eklenecek bir şey var mı diye baktım. Tam bir yıl kitap okudum, kitap topladım. Sonra yazmaya karar verdim.
   <br/>
   <br/>
   Time dergisinin kampanyasını nasıl değerlendiriyorsunz.?
   <br/>
   <br/>
   Ciddi insanların ciddiye almaması gereken bir olay. Okuyucuyu eğlendirmek için düzenlenmiş. Yani dondurma mı seversiniz çikolata mı türünden anlamsız bir şey. Belki bu şekilde satışları artmıştır. Liderler arasında paralellikler var fakat hiçbiri diğerinin aynısı değil. Atatürk'e bir milleti kurtaran dersek hatalı olur, bir direnişin yöneticisi dersek objektif olur ve kimse itiraz edemez. Erzurum Kongresi'nden başlayıp Kurtuluş Savaşı ile devam eden süreçte Atatürk yöneticidir. Bunu inkar etmemeliyiz. Cumhuriyeti kurup biçimlendirdiği de  gerçek. Belki başkaları da kurardı fakat o kurmuş. Laiklik fikri eski bir kavram ve Atatürk'ün bu yöndeki rolü önemli, ama Niyazi Berkes Türkiye'de laiklik fikrini Osmanlı'da 18. yüzyıldan başlatıyor. Bu açıdan laikliği Atatürk icat etti diyemezsiniz. Dış siyasetteki rolü çok önemli. Milli Mücadele döneminde, Lozan'da kavgalar oluyor. Nurettin Paşa Dumlupınar'dan sonra İzmir'e yürüyeceğimize İstanbul'a yürüyelim demişti. İstanbul'da müttefik kuvvetlerin işgali vardı. Ama Atatürk'ün istediği olmuştur. Musul, Batı Trakya konularında Atatürk'ün kararları ağır basmış. Bilinen, ama dikkat edilmeyen hadiselerden biridir: Atatürk'ün   Lozan müzakereleri bitmeden önce İzmir'de İstanbul gazetecileriyle buluşması var. Orada Musul'u terke hazır olduğunu, ama bunun kendi kanaati olduğunu, Meclis'in ne karar vereceğini bilmediğini söylüyor. Bundan sonra da yurtta sulh, cihanda sulh sloganıyla  barış dönemine giriliyor. Daha önce azalmakta olan Türk unsurunun nüfusu en azından 5 kat artmış, bilgi birikimi yükselmiş. Unutmayalım ki, halkın büyük kısmı ümmi idi. Nalbant olmadığı için nalbant kursları açılmıştı.
   <br/>
   <br/>
   Fakat burada bir fark var. Mesela Almanya'da da II. Dünya Savaşı sonrası çok hızlı gelişme olmasına rağmen orada bunu sağlayan liderler bu milletlerin bugünlerinin en önemli meselesi değiller. Bu ülkelerde Bismarkçı, Bismarkçı olmayan gibi bölünmeler görmüyoruz.
   <br/>
   <br/>
   Bunun sebebi bilgi birikiminin kaybolmamış olmasıdır. Japonya da hızla kalkındı. Bilgi oldu mu, yıkılan binaları tamir etmek güç değildir. İki tarihi insan, bir de olay var. George Washington ABD'nin kurucusudur. Büyük Petro, -siz deli diyorsunuz- Rusya'da büyük batılılaştırıcıdır. Olay ise Fransız ihtilali. Cumhuriyeti kuran nesil Fransız ihtilali'nden esinlendi. Atatürk, Fransızca'yı iyi bilirdi. Almanca bilmezdi. Vahdettin'le birlikte Kayser tarafından kabul edildiğinde Fransızca konuşmuş. Laiklik de, milliyetçilik de Fransız ihtilalinde var. Hatta Millet Meclisi de Assemble National'in tercümesidir. Bunlar benzerliklerdir, ama asla aynısı değildir. Yalnız yine en iyi karşılaştırma bunlarla olur. Bir Burgiba'yla, Mandela'yla, Nasır'la olmaz. Tüm bu liderlerle karşılaştırıldığında da, aslında eseri en kalıcı olan ve hâlâ çok sevilen bir lider Atatürk. Ben Türkiye'deki bu bölünmüşlüğü Fransa ve Rusya'dan iki örnekle anlamaya çalışıyorum. Rusya'da iki ekol var. Batıcılık ve Slavcılık. Birisi Petro'yu yüceltir, batılılaştırdığı için. Diğerleri küçük görür, Slav değerlerini küçük düşürdüğü için. Fransa'da da Katolikler ile seküler kesim arasındaki kavga ihtilalden bu yana sürer. Bence mantıken bu iki tartışma kıyamete kadar da bitmez. Önemli olan böyle bir tartışmayı şiddete başvurmadan, ekonomiyi sekteye uğratmadan yapabilmek.
   <br/>
   <br/>
   İngiltere'ye göre, Atatürk nasıl bir liderdi?
   <br/>
   <br/>
   İngiliz politikasını tayin edenler onu anlamakta çok geciktiler. Bolşevik diye korkuyorlardı. Ali Fuat Paşa'ya yazılan bir telgraf vardır. 'Rusların yardımı lazım fakat memlekete bunları sokmamak gerekir' diyor. 1923'te gazetecilerle yaptığı ünlü toplantıda, Bolşeviklik için safsata diyor. Savaş bittikten sonra, İngilizler Atatürk'ün son derece makbul bir insan olduğunu anladılar.
   <br/>
   <br/>
   Atatürk'ün Osmanlı idaresi tarafından Anadolu'ya milli mücadele için gönderildiği de tatışmalı noktalardan biri...
   <br/>
   <br/>
   Evet, Atatürk'ü İstanbul hükümeti gönderdi fakat farklı maksatlarla gönderdi. Bu gönderişin Kurtuluş Savaşı'nı başlatmak için olmadığı çok açıktır.
   <br/>
   <br/>
   İsterseniz biraz günümüz Türkiye'sine dönelim. Türkiye'deki Batılılaşmacı ekol Brüksel'in kendisini dışlamasından büyük rahatsızlık duyuyor. 'Kaç asırdır izinde gidiyoruz, hâlâ dışlanıyoruz' diyerek alınıyorlar. Avrupa, Türkiye'yi kabul etmemekte niçin bu kadar ısrarlı?
   <br/>
   <br/>
   Türkiye'nin AB'ye girememesinin bir çok nedeni var fakat bunların en önemlisi ekonomidir. Türkiye'nin bu ekonomik gelişmişlikle Avrupa'ya girmesi mümkün değildir. Türkiye ticaretinin çoğunu Avrupa ile yapıyor, yapmaya devam edecek. Fakat şimdilerde yapılan istatistiklere bakıldığında Türkiye'nin Rusya ile yaptığı ticaretin Türki cumhuriyetlerle olan ticaretinden de kat kat fazla olduğu görülür. Bu hesap meselesi; malınızı nerede satabiliyorsanız, oraya yönelirsiniz. Özellikle Almanya'da ülkenin Türk işçilerle dolacağı saplantısı var. Rahmetli Kahveci ile bu konuyu görüşmüştüm. Bana, 'Biz de Avrupa'nın bizi tam üyeliğe alacağını beklemiyoruz. Ama dış dünyada itimat telkin etmek ve yabancı sermaye akışını sağlamak için bunu yaptık' demişti. Her iki tarafın ortak çıkarı kesiştiği zaman tam üyelik sözkonusu olacaktır. Şimdilik böyle bir şey yok. Türkiye için önemli olan ekenomik ve politik istikrarı ve gelişmeyi sağlamaktır. Pazarını potansiyel olmaktan çıkarıp aktif hale getirdiği zaman bu karar verilecektir. Şimdi bu konuyu tartışmak abesle iştigaldir.
   <br/>
   <br/>
   Kahveci'nin AB üyeliğini algılamasıyla şimdiki liderlerin algılaması çok değişti. Şimdi bunu Avrupalılığımızın tescili ya da reddi olarak görenler var.
   <br/>
   <br/>
   Türkiye'de, 'Benim derdim kimliğim' diyen adama rastlamadım. Yani acaba Avrupalı mıyım, Asyalı mıyım diyen yok. Ne var? Geçim derdi var. Çoluk çocuğunu eğitme problemi var.
   <br/>
   <br/>
   Türkiye'nin İsrail ile yaptığı anlaşmaları nasıl değerlendiriyorsunuz?
   <br/>
   <br/>
   İki ülkenin ortak bir düşmanı var; Suriye. Öcalan Şam'da mı, değil mi? PKK'nın askeri kampları Suriye'nin kontrol ettiği Bekaa'da mı, değil mi? Bunlar böyleyse, bu dünyada düşmanımın düşmanı dostumdur ilkesi var.
   <br/>
   <br/>
   RP'nin Avrupa'daki gibi  Hıristiyan-demokrat bir parti haline gelebileceğini ve halkın bunu kabul etmesi gerektiğini belirtmiştiniz. Gelinen noktayı nasıl değerlendiriyorsunuz?
   <br/>
   <br/>
   RP'nin iktidarı kutuplaşmayı azaltacağına keskinleştirdi. Daha önce bir yumuşamaya girilmişti. İmam hatipler gündemden düşmüştü. Kutuplaşmanın sebebi RP'dir demiyorum, ama Refah'tan sonra olduğu ortada. Gerginliği düşürmek lazım. Önceden Ramazan sofrasında garsonlar kime iftariye, kime viski vereceğini biliyorlardı. Viski içenler oruç tutunlara 'Allah kabul etsin', oruçlular da viski içinlere 'Afiyet olsun' diyorlardı.
   <br/>
   <br/>
   RP'nin kapatılmasının ne gibi etkileri olur?
   <br/>
   <br/>
   Partinin kapatılmasını doğru bulmuyorum, çünkü barajın kapağını kapatırsanız su başka bir yerden akar.
   <br/>
   <br/>
   Türkiye'de şu anda yaşanan sıkıntıların Fransız modelinin neticeleri olduğu tartışılıyor. Hem din, hem etnik yapı açısından Fransız modeli örneğin bir AngloSakson modeline göre daha dar.
   <br/>
   <br/>
   Bu tartışmayı izliyorum. Taha Akyol da sık sık bunu gündeme getiriyor. Fransa eski katılığından çıkmış bugün. Marjinal bazı dillerin kullanımına izin veriliyor. Aile hukukunda da değişiklikler oldu. İngiltere'de, ABD'de ademi merkeziyet oturduğu için birçok mevzu olay mahallinin sınırlarını aşmıyor. Örneğin bir başörtüsü konusu okul müdürünün inisiyatifindedir. Türkiye'de yeni bir millet yaratma iddiası vardı. Bu ancak katı bir idare tarzı altında gerçekleşebilirdi.
   <br/>
   <br/>
    Bu konuda başarılı olabilmiş miyiz?
   <br/>
   <br/>
   Eksiklikler var. Ancak 1923'e dönülecek olursa, durum çok daha beterdi. Arap, Çerkez, Boşnak, Arnavut... karmakarışıktı. Mekanizma laçkaydı. Siyasi otorite şarttı. İngiltere'de sistem yüzyıllar boyu gelişmiş ve yerleşmiştir. Türkiye 1920'lerde böyle değildi.
   <br/>
   <br/>
   Şu an karşı karşıya olduğu krizi aşabilecek mi Türkiye?
   <br/>
   <br/>
   Din alanında hoşgörülü bir noktaya doğru gidiyordu. Laik kesimle dindar kesim arasındaki mücadele kıyamete kadar bitmeyecektir. Ama bu tartışma sakin bir ortamda yapılır. Asayiş bozulmazsa mesele yok. Etnik meseleyi çözmek çok daha zor. Kuzey İrlanda ve Bask meselesi hâlâ çözülemedi.
   <br/>
   <br/>
   Türkiye'de etnisite ve din arasında bir bağ var. Mesela Doğu ve Güneydoğu'da en çok oy alan parti RP idi. Merkez partileri oy olamadı. Şimdi sistem RP ile kavga ettiğine göre, bir bakıma o bölge tamamen meşru siyasetin dışına itilmiş olmuyor mu?
   <br/>
   <br/>
   Başka yerlerde din tek başına bu problemi çözmemiştir. Türkler'le Araplar Müslümandı, ama kavga ettiler. Elbette din yardımcı unsurdur. Etnik problemin boyutları var. Din ayrı, dil ayrı ise biraz daha kolay. İkisi de ayrıysa daha güç. Mesela Kıbrıs'ta ortak payda yoktur.
   <br/>
   <br/>
   İngiltere, Kıbrıs'ta Türkiye gibi garantör ülkelerden biriydi. 1974'te İngiltere Türkiye'nin davetine rağmen müdahaleye katılmadı, şimdi de AB konusunda sessiz kalıyor.
   <br/>
   <br/>
   Kıbrıs ve AB ayrı meseleler. İngiltere 1974'te fiyatını ödemek istemediği için müdahale etmedi. AB'ye gelince İngiltere her zaman Türkiye'nin Avrupa ile irtibatlandırılmasına destek vermiştir. Kıbrıs'ın üyeliği de hemen olacak iş değil. Almanya ve İngiltere adadaki problem çözülmeden tam üye olmasına karşılar. Ama Kıbrıs'ın AB'ye üyeliği Türkiye'nin önündeki Gümrük Birliği'ne konan Yunan vetosunun bedelidir. Yunanistan bu şekilde ikna edilebilmiştir. Avrupa'da bütün kararlar tamamen birbirinden ilgisiz dosyalar üzerinde yaşanan pazarlıklar sonucunda çıkıyor. Bu yüzden ne olacağını kimse kestiremez. Sen beni balıkçılıkta destekle, ben seni Kıbrıs'ta destekleyeyim gibi.
   <br/>
   <br/>
   Bu durumda, balıkla Kıbrıs'ı aynı kefeye koyan AB'nin önümüzdeki yüzyılda önemli bir siyasi güç olma şansı pek görülmüyor.
   <br/>
   <br/>
   Nasıl Japonya ve Almanya için deniyor ki bunlar ekonomik dev, siyasi cücedir; bu gidişle AB de bunlardan farklı olmayacak. Çünkü asgari müşterek herşeyde aranırsa bu herşeyi imkansızlaştırır. Bosna'da da görüldü. Avrupa dış siyaseti diye birşey yoktur. AB şimdi Kıbrıs'la uğraşıyor. Beceremezse maliyeti olmayacak ki. Bundan belki hiç bir ders almayacak.
   <br/>
   <br/>
   Peki Türkiye pazarını zorlaştırırsa?
   <br/>
   <br/>
   O noktaya vardırmazlar. Bunu ne Türkiye ne de Avrupa ister. Kıbrıs meselesi, bana göre bir isim koyma meselesidir. Aslında sorun çözülmüştür.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8ABE0E6C145FF0C9F1B2B37A7278A370?newsId=3205), [web.archive.org (arşiv bağlantısı)](http://web.archive.org/web/20140904074015/http://www.aksiyon.com.tr:80/aksiyon/newsDetail_getNewsById.action;jsessionid=8ABE0E6C145FF0C9F1B2B37A7278A370?newsId=3205)
