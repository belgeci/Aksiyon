# Uyuyan güzelın potansıyelı

*Abdülhamit Bilici Bilinmeyen-tarih*

<div>
 <p>
  <font>
   Karamsarlık içindeki Türkiye imajını parlatan AB-İKÖ toplantısına katılan Avrupa Konseyi Genel Sekreteri Schwimmer’le, Müslümanlar’a öğretmenlik yapan kızından, Müslüman demokratik parti önerisine uzanan ilginç konuları konuştuk
   <br/>
   <br/>
   Afganistan’daki tarafları bir araya getirecek toplantıyı Almanya’ya kaptırdığı için Türkiye’nin artık üzülmesine gerek kalmadı. Çünkü 12-13 Şubat’ta İstanbul’da kendi inisiyatifiyle organize ettiği Avrupa Birliği- İslam Konferansı Örgütü Forumu, Türkiye’ye büyük puan kazandırdı.
   <br>
    <br>
     Medeniyetler Uyumu toplantısının sonuç bildirgesine bakmadan, bizatihi böyle bir toplantının gerçekleşmiş olması bütün katılımcılar tarafından yeterli bir başarı olarak algılanıyordu çünkü. AB’nin güvenlik ve dış ilişkilerinden sorumlu yetkilisi Javier solana da toplantının bu ‘sembolik’ tarafına vurgu yapıyordu.
     <br>
      <br>
       44’ü dışişleri bakanları seviyesinde toplam 89 Avrupa ve İslam ülkesinin temsil edildiği toplantı, kullanması durumunda Türkiye’nin potansiyelini de ortaya koydu. Müslüman ülke yöneticileri, Almanya, Fransa, İngiltere gibi ülkelerin dışişleri bakanları, AGİT, Avrupa Konseyi gibi önemli Batılı kurumların bir numaralı isimlerini İstanbul’a getirebildiği için zihinlerindeki Türkiye imajını bir daha gözden geçirdiler. Lübnanlı bir gazetecinin “ABD ile iyi ilişkileri olan, Avrupa ile üyelik ilişkisini konuşan Türkiye’yi artık farklı bir gözle değerlendirmeliyiz” sözleri bu tesbiti doğruluyordu. Avrupalılar ise kapılarında beklettiği ülkenin Uzakdoğu’daki Endonezya’dan Afrika’daki Moritanya’ya kadar ülkeleri biraraya getirebilecek potansiyeli karşısında mutlaka Türkiye’yle ilgili düşüncelerini gözden geçirdiler.
       <br>
        <br>
         Aslında ortaya çıkan tablonun Türkiye için de söylediği önemli dersler vardı. Belki bunlardan en önemlisi, Avrupa ile İslam dünyası ya da Asya’nın birbirinin alternatifi değil, Emekli Büyükelçi Yaşar Yakış’ın dediği gibi birbirini destekleyen perspektifler olduğuydu. Türkiye, Avrupa’da sağlam yer edindikçe İslam dünyasında itibar kazanacak, İslam dünyasında iyi ilişkiler geliştirdikçe Avrupa’da dostluğu aranan bir ülke olacaktı.
         <br/>
         <br/>
         İkinci önemli nokta, sorun olarak görülen, hatta yer yer terkedilmek istenen kültür, tarih ve dinin yeni asırda gittikçe önemi artan bir sermaye haline geldiğiydi. Toplantının entellektüel misafirlerinden Tunuslu düşünür Muhammed Fantar’a göre kültürün önemi daha da artacaktı.
         <br/>
         <br/>
         Bu toplantı vesilesiyle hazırladığımız bir hafta önceki kapak dosyamızın da ana fikri olduğu üzere, Türkiye’nin kimlik krizini aşıp tarihiyle barışması hem içerde, hem dışarıda birçok fırsatın doğmasına yol açacaktı. Kuşkusuz, konjonktürü ve bu değerleri bir araya getirip bu başarının elde edilmesinde Osmanlı vizyonu ve tarihi derinlik konusunda farklı fikirlere sahip Dışişleri Bakanı İsmail Cem’in payı büyüktü.
         <br/>
         <br/>
         Hemen herkesin organizasyon, zamanlama ve içeriğinden memnun olduğu toplantının bir şekilde sürmesi konusunda hemfikir olması da ilgi çeken bir noktaydı. Türkiye’de düzenlenen birçok uluslararası toplantıda yaşanan sıkıntılar asgariye indirilmişti. Özel firmalarla yapılan sponsorluk anlaşmalarıyla hem devlet üzerindeki yük hafifletilmiş, hem de medeni bir görüntü sergilenmişti.
         <br/>
         <br/>
         Filistin’de yaşanan atmosfer, Irak ve İran üzerindeki savaş senaryoları ve ABD’nin 11 Eylül sonrası tek taraflı politikaları toplantıya damgasını vuran sıcak gelişmelerdi. Hâzırun arasında olmayan Amerika ve İsrail adreslerine sayısız olumsuz mesaj gönderildi. O kadar ki bir dış politika yorumcusu ABD ile bilinen yakın ilişkilerine rağmen çok farklı eksendeki bu politikaya Türkiye’nin ev sahipliği yapıyor olmasını şaşkınlıkla karşıladığını söylüyordu.
         <br/>
         <br/>
         Sayısız ikili görüşmenin yaşandığı, 700’e yakın gazetecinin birbiriyle yarıştığı, temas kurduğu, entellektüel ve siyasetçilerin fikir atışmalarına sahne olduğu zirvenin ilginç detaylarını hafta boyunca gazetelerde okumuş olacağınızı düşünerek Avrupa Konseyi Genel Sekreteri Walter Schwimmer’le yaptığımız ilginç röpörtajı yayınlıyoruz.
         <br/>
         <br/>
         -Toplantı, beklentilerinizi karşıladı mı?
         <br/>
         <br/>
         11 Eylül bize şunu hatırlattı: Kültür, dil, din gibi birçok farklılıklarımızın yanında ortak yanlarımızı tesbit etmemiz gerekiyor. Demokrasi, hukukun üstünlüğü ve insan haklarına saygı gibi ortak değerleri içeren evrensel bir medeniyet var. Bu çatı altında farklılıklarımıza saygı göstermeliyiz. Konferansın en önemli mesajı bu.
         <br/>
         <br/>
         -Ortadoğu politikaları yüzünden Amerika ve İsrail aleyhtarı hava oluştuğunu düşünüyor musunuz?
         <br/>
         <br/>
         Kimse gerçekleri inkar edemez. Her iki tarafın da yanlışlarını görmeli. Konferansın hedefi Amerika’yı, İsrail’i ya da başkalarını kınamak olmamalı. Bu işe de yaramıyor. Filistin-İsrail çatışmasında iki tarafa da diyalog ve müzakere masasına dönme konusunda çağrıda bulunmalıyız.
         <br/>
         <br/>
         Avrupa-İslam dünyası
         <br/>
         <br/>
         -Filistin ve Irak konularında Avrupa ve İslam dünyası arasında çok önemli ortak noktalar var. Bu bir zemin oluşturabilir mi?
         <br/>
         <br/>
         Avrupa’nın Filistin’e yaklaşımı ABD’den farklı. Avrupa ve İslam ülkeleri arasında ortak çıkar, ilgi ve kaygılar var. Bunlar bir çözüm bulunmasına yardımcı olabilir. Bence çözüm, karşılıklı olarak İsrail ve Filistin devletlerinin birbirini kabul etmesinde yatıyor. Tel Aviv ya da Ramallah sokaklarına gidip, sade insanlara sorsanız ikisinin de aynı şeyi istediğini görürsünüz: Barış ve güvenlik içinde bir hayat, çocuklarına iyi eğitim...
         <br/>
         <br/>
         Aynı hedefleri olan iki toplumun sorunlarına niçin çözüm bulunamasın? Komşunuz barış ve refah içindeyse siz de barış ve refah içinde olabilirsiniz.
         <br/>
         <br/>
         -Türkiye’nin Avrupalılığı sürekli tartışılıyor. Bu toplantı Türkiye’nin sahip olduğu hinterlandı dolayısıyla Avrupa’ya büyük bir zenginlik katacağını gösterdi. Katılıyor musunuz?
         <br/>
         <br/>
         Elbette. Avrupa kimliği farklılık üzerine inşa edilmiştir. Avrupa bu yönüyle örneğin Amerika’dan farklı. ABD, melting pot felsefesi üzerine kurulmuştur. Biz farklılığa vurgu yapıyoruz. Birçok dil konuşuyoruz. Birçok din ve mezhep var. Yahudi, Hıristiyan ve İslam dinleri Avrupa’nın parçası. Buna saygı duymalıyız. Bu Türkiye’yi çok şanslı noktaya koyuyor. Türkiye, İslam ülkelerinin gelişmesi için çok önemli rol oynayabilir. Çünkü Türkiye, kahir çoğunluğu Müslüman ve demokratik bir ülke. İslam ve demokrasinin çatışmadığını gösteriyor.
         <br/>
         <br/>
         -AB’ye üye olmuş bir Türkiye bu misyonu daha başarılı yapabilir. Ancak bu noktanın Avrupalılar tarafından pek anlaşılmadığı kuşkuları var?
         <br/>
         <br/>
         Toplantıya AB’nin önemli ülkelerinin katılmış olması, Avrupa’nın Türkiye’nin bu rolünü takdir ettiğinin göstergesi.
         <br/>
         <br/>
         -Ancak Türkiye AB’nin dışında tutuldukça, insanlar bunların boş sözden ibaret olduğunu düşünecekler?
         <br/>
         <br/>
         Hayır, Türkiye’de insanlar, Avrupa Birliği üyeliğinin bazı koşulları olduğunu ve bunların yerine getirilmesi gerektiğini anlamalı. Bence Türkiye’nin çok erken dönemde kabul edilmesi de avantajına değil. AB’nin en önemli tarafı iç pazar. Bu daha çok ve zor rekabet demek. Türk ekonomisi buna hazırlanmalı. Biz insan hakları, hukukun üstünlüğü gibi noktaları çok konuşuyoruz, ama başka sorunlar da var. İnsan hakları ekonomik koşulları da güçlendiriyor. Çünkü özgürlük ekonomik potansiyelin gelişmesine de katkıda bulunur. Türkiye’nin demokrasisi, bu testleri kaldırabilir. Demokrasi, barışçı ve demokratik bir biçimde ortaya konması şartıyla sevmediğiniz görüşlerin de ifade edilmesine yasak getirmemektir. Bu konuda Türkiye’de hâlâ sorun var. Bazı görüşler, talepler aynı zamanda terörist gruplar tarafından da gündeme getirildiği için reddediliyor. Bu bence hata. Ayrım yapabilmek gerekir.
         <br/>
         <br/>
         -Ama örneğin Fransa’da salt fikir yoluyla anti-semitizm, Holokost inkarı yasaklanmış durumda. Şayet bölünme tehlikeniz varsa, bazı özgürlükler konusunda temkinli olabilirsiniz. Yani bu konularda aslında benzerliklerimiz de yok mu?
         <br/>
         <br/>
         -Öncelikle Holokost bir tarihi gerçek. Ve insanlık tarihinin en kitlesel katliamlarından biri. Eğer bunu biri inkar ederse, gerçekte bunu tekrarlamak istediği anlamına gelir. 6 milyon Yahudi öldürülmedi derseniz, bu katliamı meşru göstermeye çalışmış olursunuz. Şayet Türkiye, Güneydoğu’da şu kadar insanın zarar gördüğünü inkar ederse, cezalandırılacak derse, buna normal derim. Ancak ilkokullarda Kürtçe eğitim gibi talepleri de, PKK’nın programının bir bölümü olması gerekçesiyle yasaklarsa bu bir hata olur. Bir demokraside beğinilen veya beğenilmeyen şeylerin ifade edilmesi serbest olmalı. Elbette sizin de bu taleplere karşı çıkma, hoşlanmama hakkınız vardır bir demokraside. Bu normal bir demokratik mücadeledir. İnsanların barışçı, demokratik taleplerini dile getirmesine engel olarak onları teröre yönlendirmemelisiniz.
         <br/>
         <br/>
         Korsika'da eğitim hakkı
         <br/>
         <br/>
         -Korsika hakkında ne diyeceksiniz?
         <br/>
         <br/>
         Korsika’ya demokratik yollarla daha fazla hak isteyebilirsiniz. Elbette insanları öldürmeniz, terör yapmanız serbest olamaz.
         <br/>
         <br/>
         -Onların da okullarında kendi dillerinde eğitim verilmiyor?
         <br/>
         <br/>
         Evet doğru. Ancak Korsika’da resmi partiler var. Bunlar Korsika dilinde eğitim hakkını savunuyorlar. Ancak Türkiye’de demokratik bir şekilde bunu talep etseniz, galiba hapse girersiniz.
         <br/>
         <br/>
         -Dolayısıyla talep etme hürriyeti verip, bunları karşılamama hürriyetini saklı tutmayı öneriyorsunuz?
         <br/>
         <br/>
         Evet, talep etme özgürlüğünü tanımanız, istenenleri karşılamanızı gerektirmez. Demokrasilerde asla kabul edilmeyecek talepler olur. Bu da iktidar ile muhalefet arasındaki tabii bir ilişkidir. Muhalefet ister, iktidar reddeder. Bazen bir koalisyonda birinin istediğini, diğeri istemez.
         <br/>
         <br/>
         -Mısır Dışişleri Bakanı Avrupalılar’ı kastederek ‘Onlar diyalog için bizim kendilerine benzememizi istiyorlar’ dedi. Bu eleştiriye ne diyorsunuz?
         <br/>
         <br/>
         Evet haklı. Avrupa’da böyle eğilimler var. Tüm Avrupalılar’ın böyle olduğunu söylemek yanlış olur. Gerçekten bazı Avrupalılar, “Hoşgeldiniz, ama tamamen entegre olmalı, benim gibi olmalı, hatta dininizi değiştirmelisiniz” diyorlar. Alman Dışişleri Bakanı da başka bir şikayeti gündeme getirdi. “Avrupa’nın her yerinde camiler inşa ediliyor. Ama İslam ülkelerinde kiliselere izin verilmiyor” dedi. Gördüğünüz gibi hadise tek taraflı değil. Bu da madalyonun diğer yüzü. Bir de sansasyona önem veren medya var. Müslümanlar’la Hıristiyanlar’ın İstanbul’da, Viyana’da ne kadar iyi komşu olduklarını konuşmuyor. Kızım Avusturya’da çoğunluğu Türler’den oluşan bir Müslüman cemaate eğitim veren bir kurumda İngilizce öğretmeni. Şimdi kızım daha iyi iletişim için Türkçe öğreniyor.
         <br/>
         <br/>
         -Sizin siyasi eğiliminiz nedir?
         <br/>
         <br/>
         Hıristiyan Demokrat.
         <br/>
         <br/>
         -Ama Hıristiyan Demokratlar bu konularda hoşgörüsüzlükle eleştirilir genelde?
         <br/>
         <br/>
         Ben böyle düşünmüyorum. Avrupa Halk Partisi’nin Lüksemburg’daki zirvesinde alınan “Türkiye, kültürel ve dini farklılığı nedeniyle AB’ye giremez” kararı bir hataydı. Avusturya Hıristiyan Demokratları’nın lideri buna katılmadığını hemen açıkladı. Ayrıca Türkiye’nin adaylığı Hıristiyan Demokratlar’ın iktidarda olduğu ülkeler tarafından da kabul edildi.
         <br/>
         <br/>
         Müslüman demokrat partiler
         <br/>
         <br/>
         -Helsinki’de Müslüman Türkiye’yi adaylığa kabul ederek AB’nin seküler olmaya karar verdiği söyleniyor.
         <br/>
         <br/>
         Avrupa eskiden beri sekülerdi. Almanya’da 3 milyon Müslüman var. Avusturya’da Katolikler’den sonra ikinci büyük dini grup Müslümanlar. Protestanlar daha az. Çoktan biz bu farklılığı yaşıyoruz. AB bir Hıristiyan klübü olmadı. Yalnız Türkiye’nin uyum sürecinde bir problem çıkabilir. Türkiye’nin laiklik anlayışını gözden geçirmesi gerekebilir. Avrupa’da laiklik farklı anlaşılıyor. Örneğin Hıristiyan Demokrat partiler yasal. Türkiye’de de Müslüman Demokrat partiler olabilmeli. Bu, devletinin seküler karekterini değiştirmek anlamına gelmez. Modern bir devletin önemli fonksiyonlarından biri din özgürlüğünü temin etmek. Din, insan hayatının bir parçası. Tamamen din temeli üzerine partiler kurulmasını desteklemiyorum. Hıristiyanlık bir parti olmadığı gibi İslam da değil. Bunlar dini inanç. Ancak belli dini inançları olanların, farklı perspektifleri olabilir. Hıristiyan demokrat partinin inançlı bir üyesi olarak, kendimi toplum için birşeyler yapmak zorunda hissediyorum. Problemlere bigane kalamam. Bir Müslüman da kendi düşünce ve perspektiflerini siyaset içine taşıyabilir. İslam devleti kurmak isteyen partiye karşı çıkarım. Hiçbir Hıristiyan demokrat parti Hıristiyan devleti kurmaya çalışmıyor.
         <br/>
         <br/>
         E-Posta: a.bilici@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 13 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12100), [web.archive.org (arşiv bağlantısı)](http://web.archive.org/web/20050228023414/http://www.aksiyon.com.tr:80/yazdir.php?id=12100)
