# Boyumuzun ölçüsü

*Abdülhamit Bilici 2001.07.21*

<div>
 <p class="spot">
  Kriz ortamında moralinizi bozmak istediğimiz en son şey, ama gerçeklerle yüzleşmeden  uzun süre moralimizin düzelme ihtimali de yok.  BM'ye bağlı Kalkınma  Programı'nın yayınladığı  İnsani Gelişme Endeksi'nde  162 ülke arasında 82'inci  sıradayız. Avrupa Birliği'ne  aday ülkelerin hepsi açık ara  önümüzde. Yoksa bu raporda  da AB çomağı mı arayacağız? İsrail'in bile savunma  harcamalarını kısıp sağlık ve  eğitime kaynak ayırdığı  halde bizim savunma  harcamalarımız artmış.  Sahi  niçin silahı bu  kadar çok seviyoruz?
 </p>
 <p class="metin">
 </p>
 <p class="metin">
  Öteden beri bir ülkenin milli gelirinin ya da kişi başına düşen milli gelirinin o ülkenin gelişmişliği ve insanların mutluluk düzeyiyle ilgili bilgi veremeyeceği tartışılır. Bu tartışmalar Birleşmiş Milletler Kalkınma Programı bölümünde bir sonuç verdi. Buna göre gayrı safi milli hasıla ya da kişi başına milli gelir gibi göstergeler ülkelerin ve bu ülkelerde yaşayan insanların gerçek durumu hakkında fikir vermekte yetersizdi. Hatta gerçekleri çarpıtıcı yönü bile vardı. Örneğin GSMH'si çok yüksek bir ülke olan Rusya ve Çin, insanların yaşam standartları bakımından çok kötü durumdaydı. Suudi Arabistan'da milli gelir yüksekti ama eğitim düzeyi düşüktü.
 </p>
 <p class="metin">
  1990'da bu anlayışla geliştirilen yeni sistemin sonucu olarak İnsani Gelişmişlik Raporu ortaya çıktı. Rapordaki yenilik, sürekli tek başına dikkate alınan milli gelire ilave olarak 2 değişkeni daha esas almaktı. İnsanın sağlıklı ve uzun ömür yaşaması, bilgiye ulaşması ve onurlu bir hayat sürecek kadar imkana sahip olması 3 temel kriter olarak belirlendi. Bu değişkenlerin ölçülmesi için ise ortalama yaşam süresi, kişi başına satın alma gücü, okur—yazar ve okulluluk oranlarının ortalaması ölçüldü. Üç verinin basit ortalaması bir ülkenin İnsani Gelişme Endeksi'ndeki sırasını ortaya koyuyordu.
 </p>
 <p class="metin">
  Rapor çerçevesinde her yıl İGE verilerini yayınlarken, seçilen özel bir konuyu da masaya yatırıyor. Örneğin, fakirlik, insan hakları, özgürlük, tüketim, küreselleşme konuları şimdiye kadar seçilen konulardan bazıları. Bu yılki raporun özel konusu da teknoloji ve kalkınma.
 </p>
 <p class="metin">
  1990'da BM tarafından yeni bir anlayışla başlatılan İnsani Gelişme Endeksi Türkiye için her yıl değişen ve birbirinden pek iç acıcı olmayan sonuçlar verdi. O yıldan sonra her yıl yenilenen istatistiklere göre hazırlanmaya devam eden raporlarda Türkiye enteresan bir çizgi izledi.
 </p>
 <p class="metin">
  1991'de Türkiye 70'inciyken, 1996'da 84'üncü, 1997'de 74'üncü sıraya kondu. 1998'de 69'uncu oldu. Türkiye orta düzey ülkelerin hemen ilk başlarında yer alıyordu. İlerleme vardı. Ama 1999'daki rapor Türkiye'yi 86'ncı sıraya kadar geri itti. 2000'de 85'inci, 2001'de 82'nci olduk. Satın alma gücüne göre Türkiye 21 ülkeyi daha geride bırakarak 61'inci oluyor. Ekonomik büyüklük olarak ise bilindiği gibi ilk 20'nin içinde yer alıyor. Önemli olan eğer Türkiye'yi ön sıralarda bir yerlere koyarak kendimizi kandırmak değilse, raporun Türkiye için her yıl değişen küçük oynamalarla iyi bir şey söylemediği ortada.
 </p>
 <p class="metin">
  Tabii hangi ligde yarışmak istediğinize bağlı olarak rapordan olumlu sonuç çıkarmak isteyenler yine birçok farklı okuma biçimi bulabilirler. Örneğin İran'ın 2001 raporunda Türkiye'den 8 basamak geride olduğu ferahlatıcı olabilir. Ya da Arnavutluk'u geçmiş olmamız. Veyahut listede dost ülke Pakistan'ın yerini gösteren 127 rakamına göre 82'nin hayli göğüs kabartıcı olduğu da öne sürülebilir. Ya birisi de kalkıp şu 82'inci sıraya kadar dünyanın hangi milletleri bizi sollamışlar diye bakmak isterse durum ne olacak?
 </p>
 <p class="metin">
  AB adaylarının en gerisindeyiz
 </p>
 <p class="metin">
  Türkiye maalesef objektif kriterlerde geri kalmış durumda. Yer yer Avrupa Birliği'ne öfkeleniyor ve dünün komünist ülkelerini üyelik sırasında önümüze geçirdiği için kızıyoruz. Avrupa Birliği bize karşı önyargılı olsa da, galiba BM'nin de aynı önyargıyı taşıdığını iddia edemeyiz. İşte İnsani Gelişme Endeksine göre AB'ye üye olmak için bekleyen ülkelerin durumu ve Türkiye: Normalde Almanya, Fransa, İngiltere ile yarışıyor olması gereken Türkiye, çoğu komünist bloktan kısa süre önce çıkmış Doğu Avrupalı aday ülkelerin hepsinin çok gerisinde. Ekonomik krizi bahane etmek de zor, çünkü bu endeks 1999 tarihli verilere göre hazırlanmış.
 </p>
 <p class="metin">
  Ülkelerin gelişmişliğini yalnız milli gelirle ölçme alışkanlığını terk etmesi bakımından önemli bir yenilik olan raporun getirdiği sistemin ve kullanılan kriterlerin ortaya çıkardığı açmazlar da var. Özellikle eski Doğu Bloku ülkelerinin ve bu arada bazı AB adaylarının endekste Türkiye'den daha iyi durumda çıkmalarının altında, geleneksel olarak bu ülkelerin dikkate alınan 3 kriterden ikisinde, yani ortalama yaşam süresi ve okur—yazarlık oranı bakımından iyi olmaları yatıyor. Bu yüzden örneğin endekste Ermenistan bile Türkiye'nin önünde görünüyor (72'nci sırada). Çünkü Ermenistan'ın okur yazar oranı yüzde 98.3 iken, Türkiye'ninki yüzde 84.6. Ortalama yaşam süresi bakımından da Ermenistan Türkiye'nin 4 puan önünde (yüzde 72.7). Halbuki 1999 rakamları Ermenistan'ın satın alma paritesine göre kişi başına milli gelirinin 2215 dolar, Türkiye'nin ise 6380 dolar olduğunu gösteriyor.
 </p>
 <p class="metin">
  Benzer şekilde demokrasi ve özgürlükler açısından karşılaştırılamayacak iki ülke olan Suudi Arabistan ile Türkiye endeksin mantığına göre yüksek satın alma gücü sayesinde Suudi Arabistan'ı (68'inci sırada) Türkiye'nin önüne geçirebiliyor. Aynı endeksi yalnız kişi başına milli gelir esasına göre de yapsanız ilk 30'da fazla bir değişiklik olmuyor. Kişi başına milli geliri yüksek ülkeler aynı zamanda insanların en uzun ve sağlıklı yaşadığı, okur yazar oranının ve okullaşmanın en yüksek olduğu ülkeler. Bu kurala uymayan, normal gelişmişlik sayesinde değil de sözgelimi petrol gelirleri sayesinde yüksek gelire sahip olan ülkeler bu yüzden listede ilk 30'a giremiyorlar.
 </p>
 <p class="metin">
  Zenginler ve eski komünistlerin nüfus sorunu
 </p>
 <p class="metin">
  Zengin ülkelerin hemen hepsi çok düşük oranlı nüfus büyüme hızlarına sahipler. 1975—99 arasındaki bu eğilim, 1999—2015 döneminde birçoğunda eksili oranlara dönüşüyor. Bu süreçte eski Doğu Bloku ülkeleri gelişmiş Batı ülkelerinin de önünde yer alıyorlar. Örneğin Almanya'nın nüfus artışı 0.2'den 0.1'e gerilerken, Türkiye yüzde 2.1'lik bir orandan yarı yarıya hız keserek yüzde 1.2'ye düşüyor. Bu durum göz önüne alındığında Türkiye'nin AB üyeliği konusunda Almanya'yı endişelendirdiği açık. Çünkü demografik göstergeler beklendiği şekilde cereyan etmeye devam ederse, 2015 yılında Türkiye, Almanya nüfusunu yakalayacak. 2015'te Alman nüfusu 80.7, Türkiye'ninki 79.0 milyon oluyor.
 </p>
 <p class="metin">
  Silah pazarı
 </p>
 <p class="metin">
  Silah satışlarında gelişmiş ülkeler adeta tekele sahipler. Bunlar, Soğuk Savaş'ın sona ermesiyle ortaya çıkan barış pastasından en fazla pay alan ve kendi silahlanma masraflarını asgariye indiren ülkeler. Başka ülkelerdeki istikrarsızlıklar onların refah hanesine kaydediliyor.
 </p>
 <p class="metin">
  Türkiye ise, dünyanın en önemli silah alıcıları yani silaha 1 milyar doların üzerinde para harcayanlar arasında yer alıyor.
 </p>
 <p class="metin">
  Silah mı, tereyağı mı?
 </p>
 <p class="metin">
  İnsani gelişme raporunun ilk 5'inde kamu harcamalarının eğitim, sağlık ve savunma kalemleri arasında nasıl dağıldığına göz attığımızda çok enteresan gerçekler ortaya çıkıyor. Gelişmiş ülkeler zaten az olan savunma harcamalarını büyük oranlarda kısmışlar son 10 yılda. Savunmadan artan parayı sağlık, eğitim harcamalarına yansıtmışlar. Ama örneğin Türkiye bütün gelişmiş ülkelerin güvenlik harcamalarını kıstığı son 10 yılda savunma harcamalarını neredeyse iki kat artırmış. Eğitim ve sağlık alınındaki harcamaların oranı okullarımızın ve kamu hastanelerinin vahim durumunun sebebini gözler önüne seriyor. Sadece Avrupa ülkelerinden Yunanistan'ın harcamalarında azalma değil küçük bir artma olmuş. Oran yüzde 4.7'den 4.9'a çıkmış. Soru şu, önceliklerimiz yanlış olduğu için mi geriyiz, yoksa geri olduğumuz için mi önceliklerimiz böyle?
 </p>
 <p class="metin">
  Müslümanların silah aşkı
 </p>
 <p class="metin">
  Türkiye müttefiklerinin yararlandığı barış pastasından yararlanamadı. Aksine Soğuk Savaş yıllarından daha fazla savunmaya para ayırmaya başladı. Diğer Müslüman ülkeler de silahlanma konusunda lider durumdalar. Bruney Sultanlığı bile savunma harcamalarını kısmamış. Müslüman ülkelerin çoğunun çok yüksek ve artan oranlarda savunma harcamaları var. Kimileri komplocu diyebilir, ama sanki birileri Müslüman ülkelerin güvenlik sorununu rutine bağlamak için ciddi planlar yapmışa benziyor. İşte bazı Müslüman ülkelerin İGE'deki sıralamaları ve toplam üretimleri içinde savunmaya ayırdıkları pay.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/346/dishaberler/1.htm), [web.archive.org (arşiv bağlantısı)](http://web.archive.org/web/20020429224628/http://www.aksiyon.com.tr:80/2001/346/dishaberler/1.htm)
