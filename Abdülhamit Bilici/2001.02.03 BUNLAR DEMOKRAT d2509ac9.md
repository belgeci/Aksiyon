# BUNLAR DEMOKRAT

*Abdülhamit Bilici 2001.02.03*

<div>
 <p class="spot">
  Şah iktidarını sona erdiren devrimi hazırlayan aydınlardan önemli bir grup, İran'da hayatları pahasına bu defa demokratik bir devrim için çalışıyorlar. Cumhurbaşkanlığını, Meclis'i, basını ve kamuoyunu kazanan Khordad 2 hareketi nereye koşuyor?
 </p>
 <p class="metin">
 </p>
 <img border="0" src="/web/20010215224412im_/http://www.aksiyon.com.tr/2001/322/resimler/Bunlar.jpg"/>
 <p class="metin">
  Tarihçiler ilerde ne derler bilinmez ama 1997 yılının üzerinde önemle durmalarında yarar olacağa benziyor. Bu yıl içinde İslam dünyasındaki iki önemli rakip merkez ülkeler olan İran ve Türkiye'de, satırbaşı denebilecek önemli olaylar yaşandı. Şüphesiz 1997 tarihi telaffuz edildiğinde Türkiye'yi inceleyen tarihçiler meşum 28 Şubat sürecini hatırlayacaklar. Bugünlerde post—modern darbe mi, yoksa anayasal bir görevin ifası mı olduğu tartışılan bu olay, Türkiye'de hem dindarların dünyaya bakışlarında bir dönüm noktasına, hem de sivil—asker ilişkilerinde süregelen yeni bir yapının ortaya çıkmasına neden oldu.
 </p>
 <p class="metin">
  1997 yılını İran tarihinde önemli kılan hadise ise bizdekinden yalnız iki ay sonra, 23 Mayıs'ta yaşandı.
 </p>
 <p class="metin">
  Bu tarihte Muhammed Hatemi'nin toplam oyların yüzde 70'ini alarak cumhurbaşkanı seçilmesi İran'da yeni bir dönemin başladığının işaretiydi.
 </p>
 <p class="metin">
  Görünüşte 28 Şubat diktanın, 23 Mayıs demokrasinin zaferiydi. Ama öyle olmadı. Sincan'da tankların yürümesi, sivil yönetimin gayr—i meşru baskılarla el değiştirmesi, Türkiye'yi demokrasiden ve özgürlükler alanından ne kadar uzaklaştırdı ise, o kadar da Türk insanının dünyayı, demokrasiyi, insan haklarını kavraması bakımından bir milat teşkil etti.
 </p>
 <p class="metin">
  Demokrasi baharı olarak karşılanan 23 Mayıs da, kendisi hakkındaki ilk beklentileri karşılamadı. Farklı düşünenler için fail—i meçhul cinayetler, hapis, işkence ve çile dönemi başlamıştı. Çünkü kamu vicdanında yenilen statükocular, kendi hatalarını gözden geçirmek yerine rejimin imkanlarıyla rakiplerini tasfiye etmeyi tercih edecekti.
 </p>
 <p class="metin">
  Amacımız 28 Şubat süreciyle, 23 Mayıs sürecini karşılaştırmak değil elbette. Maksat, tarih boyunca olumlu ya da olumsuz gelişmeleriyle Bizans'tan Türkiye Cumhuriyeti'ne Anadolu'daki insanların hayatını etkilemiş olan İran'da birkaç yıldır yaşanan bu değişimin dinamosunu oluşturan ve tüm baskılara rağmen güçlenen reformcuları biraz daha yakından tanımak.
 </p>
 <p class="metin">
  Rejimin ve statükocu güçlerin desteklediği eski Meclis Başkanı Natık Nuri karşısında Hatemi'nin kazandığı bu seçim arefesine kadar dış dünya için İran'ın siyasi açıdan tarifi pek müşkül değildi: Mollalar rejimi. Ancak bu seçim öncesinde yaşananlar, seçim sonuçları ve arkasından meydana gelen hızlı olaylar serisi İran'a yönelik bu kolaycı analizlerin tümünü geçersiz kılıverdi.
 </p>
 <p class="metin">
  Çünkü 20'nci yıldönümüne yaklaşan devrim, kraldan fazla kralcılarını, mevcudu korumayı amaç edinen muhafazakar çocuklarını ve devrimin temel hedeflerine sadık kalmak şartıyla çağın diline de Fransız kalmamasını amaç edinen reformcu çocuklarını doğurmuştu.
 </p>
 <p class="metin">
  Aslında İranlılar Hatemi'nin seçildiği günü 23 Mayıs olarak değil kendi takvimlerindeki 3'üncü ay olan Khordad'ın ikinci günü olarak hatırlıyorlar. Bu yüzden reform hareketinin yerel ismi 'Khordad 2'.
 </p>
 <p class="metin">
  İran'dan son günlerde gelen bir haber, son dönemde yaşanan ilginç gelişmeleri ve reformcuların gücünü göstermesi bakımından dikkat çekici. 27 Ocak'ta İran mahkemesi İstihbarat Bakanlığı'ndan 3 ajanı, 1998 yılında 4 muhalif aydına karşı girişilen suikast girişiminden sorumlu bularak ölüm cezasına çarptırdı. Mahkeme aynı davada 5 ajana müebbed ve 7 kişiye de 30 aydan 10 yıla kadar değişen hapis cezaları verdi. Cumhurbaşkanı Hatemi'nin devreye girmesiyle sonuçlanan bu dava İran'ın bir bakıma kendi Susurluk'unu çözme yönünde önemli bir adım attığının habercisi. Ancak İran'da reformcu gruplar, ortadan kaldırılıran aydın—siyasetçi sayısının 4'le sınırlı olmadığını, yargının 76 fail—i meçhulü de aydınlatacak mekanizmayı ortaya çıkarmasını istediler.
 </p>
 <p class="metin">
  Bir de reformcular aleyhine haber: 20 Ocak'ta Akbar Ganji adında ünlü bir gazeteci Berlin'de düzenlenen bir konferansa katıldığı için 10 yılllık hapis cezasına çarptırıldı. Hapisten verdiği bir röportajda Ganji, diktatörlük ve dini bağnazlık olarak gördüğü yönetime karşı idealleri için ceza çekmekten onur duyduğunu söyledi.
 </p>
 <p class="metin">
  Reformcular ve statükocular bu sonsuz kavgalarını sürdürürken bir üçüncü tarafın adı da ortayı çıkıyor. 25 Ocak'ta CNN'e röportaj veren sabık devrik şahın oğlu Rıza Pehlevi, İran halkı monarşiye dönmek isterse bu görevi üstlenmek için hazır olduğunu söylüyor.
 </p>
 <p class="metin">
  Ajanlar tarafından ortadan kaldırılan, konferansları dolayısıyla hapse giren, çıkardıkları gazeteler kapatılan bu reformcular kimler? Reformcuların kökeni İran devrimini fikir düzeyinde hazırlayan Hümeyni, Mehdi Bazargan, Ayetullah Taleghani, Ali Şeriati, Ayetullah Murteza Mutahhari ve diğer aydınlara dayanıyor. Bu insanlar İslami hasassisiyetler içinde geleneği ve moderniteyi ideolojik bir yorumla okumuş, İran'a kendilerince bir çıkış yolu bulmuşlardı. İran'daki reform hareketinin öncüleri bu kökten beslenmekle beraber, onlardan ayrı bir kategori oluşturuyor. Çünkü İran Devrimi'nin oluşumuna katkıda bulunmuş aydınların tümü Khordad 2 hareketini desteklemiyor. Kimi karşı, kimi pasif seyirci durumunda, kimi de karşısında bu hareketin. Khordad 2 hareketinde yer alan aydınların en belirgin özelliği öncekilerinin aksine moderniteyi ideolojik olmayan bir okumaya tabi tutmaları.
 </p>
 <p class="metin">
  Dini yorum tekeli
 </p>
 <p class="metin">
  Princeton Üniversitesi'nde İran'daki reform hareketiyle ilgili bir konferans veren, kendisi de fikirleri yüzünden bir dönem hapse atılan Hamidrıza Celayipur, gazeteci, düşünür, akademisyen, molla gibi farklı meslek gruplarından gelen yeni aydınları 3 sınıfa ayırıyor. Birinci grubu, İmam Çizgisi'ni takip edenler ve çoğunlukla Kiyan gazetesi etrafında toplananlar oluşturuyor. İkinci grup, milli—dini güçler olarak entellektüel—siyasi faaliyetlerde bulunuyor ve İran—ı Ferda gazetesi etrafında kümeleniyorlar. Üçüncü kategori ise Kum'da yayınlanan Nakd ve Nazar gazetesinin yazarlarından ve mollaların entellektüel faaliyetlerinden oluşuyor. Aralarında önemli değişiklikler olmasına rağmen bu üç grup da devrimi değil mevcut şartların iyileştirilmesini, reformu tercih ediyorlar. Üç gruptaki dindar ayrınlar, hem dini kaygıya sahipler, hem de sosyal, ekonomik, kültürel, dini, siyasi krumları modernite açısından gösterdikleri performasları bakımından eleştiriyorlar.
 </p>
 <p class="metin">
  Neleri mi eleştiriyorlar? Herşeyi. Örneğin birinci grupta yer alan dünya çapında üne sahip entellektüellerden Abdülkerim Suruş, devrimlerin yıkıcı ve yenileyici yanlarının olduğunu, Fransız devriminde ve Rus devriminde bunların gözlendiğini ama İran devriminin Velayet—i Fakih kavramı dışında evrensel bir yenilik üretmediğini dobra dobra itiraf ediyor.
 </p>
 <p class="metin">
  "Özgürlük için neler gereklidir, yönetim ne yapmalıdır?" sorusuna, Mevlana hayranı Suruş şöyle cevap veriyor: "Bilgi kaynakları bol olmalı. Bilgisiz özgürlük olmaz. Toplumumuzun en büyük hastalığı siyasi ya da dini merkezli olsun tek kaynağa sahip olması. İran radyo ve televizyonu devletin kontrolünde. Son zamana kadar basın da öyleydi. Dinin yorumlanması Mollalar'ın tekelinde. Kitaplar üzerinde keyfi kontrol sürüyor. Tüm bunlar tek bilgi kaynaklı bir toplumun göstergeleri. Bu tekel kırılmalı." Kendisi de devrimin çocuğu olan ve Hümeyni'ye çok yakın olmuş bir aydının devrime ve şu anki siyasi, dini iktidar odaklarına yönelik eleştirileri böyle.
 </p>
 <p class="metin">
  Khordad 2'nin dinamosu durumundaki birinci grupta Suruş'tan başka, Müçtehid, Şabestari, Malekiyan, Tehrani, Alavitabar, Naragi, Sultani, Muhammedi, Mardiha, Celalipur, Ganji, Akbari, Gaziyan, Baki, Koçani, Muzaffer, Nuri (eski içişleri bakanı), Kadıvar, Musavi, Tebrizi, Abdi ve birçok başka isim yer alıyor.
 </p>
 <p class="metin">
  Zaten Hatemi'nin seçilmesiyle ateşlenen Khordad 2 hareketi içinde yer alan en aktif aydınlar birinci gruptakiler. Yaşanan 3 olayda birinci gruptaki aydınların önemli rolü olduğuna inanılıyor: 1997'deki cumhurbaşkanlığı seçiminde Hatemi'nin medya kampanyasını yapan ve halkı ona oy kullanmaya onlar ikna ettiler. İkinci grup seçimlerde pasif tavır alırken, siyasi faaliyetlere soğuk bakan üçüncü grup Hatemi'yi açıkça desteklemedi.
 </p>
 <p class="metin">
  İkinci olay dünyanın ilgiyle izlediği, seçimlerden sonra doğan İran'daki reformcu basının arkasında yine birinci gruptaki isimler yer alıyor. 1 milyon tirajı aşan bu gazeteler Selam, Camia, Tous, Khordad, Sobh—ı emruz, Neshat, Moşerakat, Asr—ıAzedgan ve Bahar bu grubun desteğiyle ayakta duruyordu. İkinci grubun yayın alanındaki faaliyetleri 50 binden az tirajı olan İran—ı Ferda ile sınırlı kalırken, yaklaşık aynı tirajdaki İntihap yönetimin desteğine rağmen fazla etkinliği bulunmuyor.
 </p>
 <p class="metin">
  Üçüncü dönüm noktası ise Şubat 1999'da reformcuların zaferiyle sonuçlanan 6'ıncı Meclis seçimlerinde yaşanıyor. Birçok adayları Gardiyan Konseyi tarafından elenmesine rağmen reformcu basının desteklediği adaylar seçimlerden başarıyla çıktılar.
 </p>
 <p class="metin">
  Bekleneceği gibi en büyük baskı da birinci grup üzerine kurulmuş. Üçüncü gruptan hiç kimse hapse girmemiş. İkinci gruptan 3 kişi, birinci grubun hemen hepsi hapisle tanışırken, birinci grub aydınların çıkardığı gazetelerin hepsi Basın Mahkemesi tarafından kapatılıyor.
 </p>
 <p class="metin">
  Peki tüm baskılara rağmen başarıdan başarıya koşan ve önümüzdeki haziran ayında yapılacak cumhurbaşkanlığı seçimlerini daha kesin bir zaferle kazanmalarından şüphe edilmeyen reformcular ne istiyor? Hepsi devrimin çocukları olan bu insanlarla diğer grup arasındaki tek fark, Türkiye'de de özellikle siyasi İslam çizgisinde sık sık sorgulandığı gibi jenerasyon farkından mı ibaret, yoksa somut farklılıkları var mı?
 </p>
 <p class="metin">
  Dini hassasiyetleri bakımından bu aydınların diğerlerinden farkı daha çok izlenecek yönteme dayanıyor. Reformcular devlet eliyle ve zorla dini değerlerin uygulamaya geçirilmesinin özde dine zarar verdiğine inanıyorlar. Maksat dini değerlerin yükseltilmesi ise, onlara göre bunun yolu sivil kurumlardan geçiyor. Mesela Suruş'a soruyorlar, "Ruhban sınıfı (Suruş, Clergy diyor) İran'ın bugünkü dini ihtiyaçlarına cevap vermeye muktedir midir?". O da açıkça 'hayır' diyor ve ekliyor: İstisnaları olmakla beraber ruhban sınıfı bizimkinde de başka toplumlarda da somut bir gayeye hizmet eder. Kural olarak amaçları, sabit fikirleri korumak ve dini ritüelleri yerine getirmek.
 </p>
 <p class="metin">
  Bu tür eleştiriler yaptığı için dersleri tutucu çevreler tarafından engellenen Suruş, "Ben konuşunca din yıkılacak sanıyorlar. Aynı insanlar 20 katın üstündeki bina sayısı bini geçmesi durumunda, Tahran'da tek bir dindarın kalmayacağından yakınıyorlar. Dine öyle ağır yükler yüklemişler ki, cevap vermesi asla mümkün değil."
 </p>
 <p class="metin">
  Reformcular ne istiyor?
 </p>
 <p class="metin">
  Reformcu dindar aydınların din konusundaki tavırlarını böylece ortaya koyduktan sonra, diğer konulardaki yaklaşımlarını özetleyelim:
 </p>
 <p class="metin">
  Yönetim alanında anayasa düzleminde tüm kurumların sorumlu ve sorgulanabilir olmasını istiyorlar. Örneğin Abdullah Nuri'nin gazetesi Khordad'da Kaveh İhsani imzasıyla yayınlanan bir yazıda İran devriminin kendi ürettiği anayasal bir ikilemle karşı karşı olduğunu belirtiyor. Bir yanda gücünü halktan almayan ama muazzam yetkilere sahip Velayet—İ Fakih ya da dini liderlik kurumu, diğer yanda tüm İran vatandaşlarına tanınan anayasal eşitlik ve özgürlük.
 </p>
 <p class="metin">
  Siyaset alanında çok partili, rekabetçi ve şeffaf bir sistemi savunuyorlar. Ekonomi alanında tekellerin ortadan kaldırılmasını, dev ekonomik kuruluşların halka karşı sorumlu olmasını istiyorlar, ama önemli bir teorik yaklaşım getirmiyorlar. Siyasi—kültürel alanda ataerkil düzenden demokratik düzene geçilmesini, bilimsel alanda özgürlüklerin sağlanmasını, bireysel alanda ise temel hak ve hürriyetlerin garanti altına alınmasını savunuyorlar.
 </p>
 <p class="metin">
  Hergün yayınlanan gazetelerde tavır belirledikleri, siyasetin içinde oldukları için reformcuların yaklaşımları teorik fikirlerden ibaret değil. Örneğin dış ilişkilerde dogmatik değil pragmatik bir çizgiden yanalar. Eski İçişleri Bakanı, Khordad gazetesinin sahibi Abdullah Nuri'yi yargılayan ruhban sınıfıyla ilgili davalara bakan özel mahkeme 5 yıllık mahkumiyet kararında liberallere yönelik tüm suçlamaları sıralıyor. Bunlar arasında ilk sırayı Nuri'nin dini liderliğe yönelik sözlü saldırıları ve ABD ile ilişkilerin geliştirilmesi yönündeki fikirleri alıyor.
 </p>
 <p class="metin">
  Tüm özgürlüklerin daha geniş garantilere sahip olacağı bir kamu alanı oluşturmayı hedefleyen reformcu dindar aydınlar, statükocu kanadın kamu vicdanında yenildikçe aynaya bakıp hatalarını görmek yerine saldırganlığı tercih etmelerini şanssızlık olarak görüyorlar. Bu yüzden sistemin rayına oturması için çok partili siyasi yapı içinde muhafazakarların da örgütlenmesini savunuyorlar.
 </p>
 <p class="metin">
  Halbuki reform yanlılarına karşı kendini savunmaya çalışan muhafazakar çevreler İslami demokrasi diye bir kavrama sığınıyorlar. Onlara göre, rejimin demokratik niteliği olmakla beraber, bu sınırlarını İslam'ın belirlediği bir demokrasi. Geçenlerde BBC'de bir röportajda muhafazakar bir aydın İran'daki rejimin yaptıklarını bu kavram çerçevesinde meşrulaştırmaya çalışıyordu.
 </p>
 <p class="metin">
  Molla rejiminin sevmediği mollalar
 </p>
 <p class="metin">
  Dindar ya da seküler aydınların tabiatları gereği olaylara eleştirel yaklaşmaları pek sıradışı değil aslında. Bu çalkantı içinde asıl dikkat çeken ve gözden kaçan, ruhbanların Şii ruhban sınıfına dayanan İran rejimine yönelik eleştirileri. Hapisten işkenceye bu uğurda çektikleri sıkıntılar, onların yargılanmasında başvurulan özel yöntemler. Ve Uluslararası Af Örgütü gibi insan hakları örgütlerinin molla rejimine karşı bu mollaların haklarını savunması.
 </p>
 <p class="metin">
  Af Örgütü'nün 1997 Haziran tarihli raporu, Şii Dini Liderlere Yönelik İnsan Hakları İhlalleri başlığını taşıyor. Hümeyni'nin buluşu olan ve asırlardır ilk kez İran'da dini ve siyasi otoritenin bir din adamının şahsında birleşmesi anlamına gelen Velayet—i Fakih formülüne karşı diğer din adamlarının eliştirileri bu alandaki ilk kopuşu oluşturuyor. Ayrıca din adamlarını yargılamak için özel bir mahkemenin oluşturulması ve bu sırada başvurulan kanunsuzluklar, Hamaney'in Hümeyni'nin yerine seçilişine yönelik itirazlar, hükümet politikalarına yönelik eleştiriler de rejimle din adamlarını karşı karşıya getiren konular arasında yer alıyor.
 </p>
 <p class="metin">
  Üst düzey din adamı sınıfından Büyük Ayetullah Muhammed Tahir Khaghani rejimin darbesini yiyen ilklerden. Güneybatı İran'daki Kuzistan'dan Arap asıllı bir Şii din adamı olan Khaghani'nin Arap toplumuna daha çok siyasi, ekonomik, kültürel haklar istediği için adamlarıyla güvenlik güçlerinin çatışmaya girdiği, kendisinin ölümüne kadar göz hapsinde tutulduğu biliniyor.
 </p>
 <p class="metin">
  Türk asıllı Büyük Ayetullah Kazım Şeriatmedari, rejimin gazabını çeken başka bir din adamı. Azeri nüfusu arasında büyük desteğe sahip olan Şeriatmedari, Şah'a karşı başlatılan dini muhalefetin önde gelen isimlerindendi. Devrimden sonra anayasanın Velayet—i Fakih kurumunu düzenleyen 110'uncu maddesine, ulusal egemenliğe aykırı bularak karşı çıktı. Din adamlarının devlet idaresine karışmamasını da savunan Şeriatmedari bu fikirleri yüzünden etkisiz hale getirildi. Yakınları öldürüldü, 1986'da kendisi öldüğünde sevenlerine cenaze töreni düzenleme izni bile verilmedi.
 </p>
 <p class="metin">
  Yine göz hapsinde tutulan birçok din adamından biri olan Ayetullah Muntazari, fırsat buldukça rejimi, dini lideri eleştirmekten geri kalmıyor. BBC'ye 7 Ağustos 2000'de gönderdiği bir faksta Hamaney'i Meclis'in basın özgürlükleriyle ilgili düzenlemesine müdahale ettiği için eleştirdi. Bir dönem Hümeyni'nin halefi olarak görülen Muntazari, ülkenin Meclis ve cumhurbaşkanı tarafından yönetilmesi gerektiğini, dini liderin Meclis'i baskı altına almasının despotizm olduğunu belirtiyor.
 </p>
 <p class="metin">
  Geçtiğimiz yıl bir başka liberal din adamı Mohsen Kadivar, Din Adamları Mahkemesi tarafından ülkenin dini yönetimini kötülemek ve kamuoyunun kafasını karıştırmak suçundan 18 ay hapis cezasına çaptırıldı. Kadıvar da dini lider Hamaney'e çatarak onun İran'ı giderek Şah'ın otokratik rejimine geri götürdüğünü yazmıştı.
 </p>
 <p class="metin">
  İran'daki tartışmayı tarihi bir rakibimiz olduğu için tüm Türkiye'nin, bizim de yabancısı olmadığımız dini söylemler etrafında yaşandığı için de dindar kesimlerin yakından izlemesi gerekiyor. İranlı Müslümanlar, modern dönemde devrimi icad ettikleri gibi, demokrasiyi de icat edebilecekler mi zaman gösterecek.
 </p>
 <br/>
 <center>
  <a class="anaorta" href="http://web.archive.org/web/20010215224412/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/dishaberler/1.htm), [web.archive.org (arşiv bağlantısı)](http://web.archive.org/web/20010215224412/http://www.aksiyon.com.tr:80/2001/322/dishaberler/1.htm)
