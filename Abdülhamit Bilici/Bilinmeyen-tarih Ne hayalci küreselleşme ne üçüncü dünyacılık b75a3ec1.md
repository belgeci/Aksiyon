# Ne hayalci küreselleşme, ne üçüncü dünyacılık

*Abdülhamit Bilici Bilinmeyen-tarih*

<div>
 <font>
  <img border="0" height="1" src="/web/20050226213953im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050226213953im_/http://www.aksiyon.com.tr/resim/341/20.jpg" vspace="5"/>
  </p>
 </font>
 <font class="content">
  Fransız araştırmacı Oliver Roy’un kitabı Siyasi İslam’ın İflası Türkçe’ye çevrileli epey oldu. 1998’de çıkan kitap, Türkiye’de tam da Refahyol hükümetinin post–modern darbeyle uzaklaştırıldığı dönemde yayınlandı.
 </font>
 <br/>
 <p>
  <font class="content">
   Birçoğuna göre daha çok İran ve Kuzey Afrika örneklerini inceleyen kitaba Türkiye’den de bir bölüm eklenmesi gerekiyordu. Çünkü Türkiye’de de siyasal İslam iflas etmişti. Hatta başarısızlık temasına vurguyu artırmak için kitabı Türkçe’ye çevirenler ‘failure–başarısızlık’ kelimesinin karşılığı olarak ‘iflas’ kelimesini seçmişlerdi. İki kavram arasındaki farkı Türkçe okuyup yazabilen herkes bilir. Başarısızlık her zaman mukadderdir ve bir bitiş değildir. Eksikler telafi edilince, yeniden başarılı olursunuz. Ancak iflas bir daha ayağa kalmamak üzere bitişin adıdır.
   <br>
    <br>
     Bu analizler yapılırken, Türkiye’de başta iki büyükşehir belediyesi olmak üzere birçok yerel yönetimin hâlâ siyasi İslam’ın temsilcisi olarak nitelenen parti tarafından yönetiliyor olduğu unutulduğu gibi, bugün anketlerde mevcut partiler arasında birinci partinin iflas ettiği söylenen parti olduğu, en popüler siyasi simalardan birinin bu hareketin içinden çıkmış R. T. Erdoğan olduğu unutuluyordu. Çünkü bu nitelemeleri yapanlar olanı değil olmasını istediklerini yazıyorlardı. Gerçek, ‘siyasi İslam’ın başarısız yanları olmakla beraber, hâlâ toplum tarafından beğenilen tarafları da olduğuydu.
     <br>
      <br>
       Hem başarısızlık izafi bir kavram değil mi? Bir insan bir diğerine göre başarılı ya da başarısız olur. Refahyol’dan sonra gelen hükümetler çok mu başarılı oldu? Ayrıca siyasi İslam’ı temsil ettiği iddia edilen hareketin başarısızlığı siyasi İslam’ın iflası anlamına geliyorsa, bugünkü partilerin başarısızlığı neyin iflası anlamına geliyor?
       <br/>
       <br/>
       Deli gömleği
       <br/>
       <br/>
       Görüldüğü gibi bu tarz kategorik/ideolojik bir değerlendirmeyi hızlı bir analize tabi tuttuğunuzda elinizde fazla bir şey kalmıyor. Burada amacımız siyasetle ilgili bir değerlendirme yapmaktan çok, siyah–beyaz şeklindeki kategorik nitelemelerin her alanda ne kadar sağlıksız sonuçlar doğurduğunu ortaya koymak. İdeolojilerin iflası aslında onların tesbitleri arasında bazı önemli doğrular olmamasından değil, olanca renkliliğine rağmen toplumu ve insanı siyah–beyaz iki renge indirme çabasının sonucuydu. Cemil Meriç’in ‘İdeolojiler zihinlere giydirilmiş deli gömlekleridir’ tarihi tesbiti tam da bu noktaya işaret ediyor olmalı.
       <br/>
       <br/>
       Aslında geçtiğimiz yüzyıl gözlediğimiz ideolojilerin egemenliği, bir acziyetin sonucuydu. Tabiatın renkliliği karşısında başa çıkamayıp matematiği yardımına çağıran fizik gibi, sosyal bilimler de toplumu ve insanı anlamada yetersiz kalınca ideolojileri yardımına çağırmıştı. Bugün aynı acziyet belki artarak sürüyor, ancak ideolojilerin gömleği altında çıldırmamak için insanlar, dünyanın her yerinde, yavaş yavaş da Türkiye’de sürekli kendilerini ideolojiler lehine eleştirmek yerine biraz da ideolojileri eleştirmeyi akıl ediyorlar.
       <br/>
       <br/>
       Elbette bu söylendiği kadar kolay bir iş değil. Özellikle kriz dönemlerinde eski alışkanlıklar hemen nüksediveriyor. Uzun yıllar köle olarak yaşamış insanların hürriyetlerini kazandıkları ilk günlerde, yeni duruma adapte olamayıp efendilerinin yanına geri dönmeleri gibi tabii bir refleks bu. Bu algı biçimi, toplum ve insanla ilgili düşüncelerimizden dünyaya bakışımıza geniş bir alanı etkiliyor.
       <br/>
       <br/>
       Kategorik düşünceler de burada başlıyor: Ya Doğu ya Batı; ya küreselleşme, ya milleyetçilik. Ya özelleştirme ya devletçilik; ya tam bağımsızlık, ya mandacılık; ya AB hayranlığı, ya AB düşmanlığı... Listeyi ne kadar uzatırsanız uzatın ikililerden hepsinin dikkatle baktığınızda gerçeğin bir karikatürü olduğunu göreceksiniz.
       <br/>
       <br/>
       Geçenlerde küreselleşmenin başkenti New York’tan İstanbul’a gelen gazeteci–yazar Thomas Friedman herkesin anlamaya çalıştığı küreselleşme olgusunu nasıl anladığını ortaya koymuştu. Dikkat ettiğim bir nokta bir olguyu kabul ederken, ona kategorik/ideolojik bir anlam yüklemekten özenle kaçınmasıydı. Beğenelim ya da beğenmeyelim küreselleşmenin bir vakıa olduğunu, iyi ve kötü yanları olduğunu söylüyordu. Küreselleşme ile ulus devlet arasında bir tezat görmediğini, aksine küreselleşmenin iyi taraflarından maksimum düzeyde yararlanmak, kötü taraflarından ise minimum derecede etkilenmek için ulus devletin çok önemli olduğunu belirtiyordu. Ancak Batı’da soğukkanlılıkla ve bütün yönleriyle ele alınan bu mesele, İstanbul’a gelince ateşli bir ideolojik tartışmanın konusu oluyordu.
       <br/>
       <br/>
       Bir TV kanalında tam da resmetmeye çalıştığım olay yaşandı birkaç gün önce. Uluslararası ilişkiler alanında çok ciddi bir eser yazan bir profesöre, program sunucusu, ısrarla küreselleşmenin büyük güçlerin kurguladığı bir komplo olduğunu dikte etmeye çalışıyordu. Profesör zihnimizi bu şekilde komplolara kurban etmenin, bizatihi küreselleşmenin bir kurgu olma ihtimalinden daha büyük bir tehlike olduğunu söylüyordu. Programcı da aslında çok suçlu sayılmazdı, çünkü örneğin İlhami Güler’e göre çağın ruhunu kavrama ve ona müdahale etme gücü anlamında Müslümanlar, 16’ncı yüzyıldan sonra, bazılarına göre ise 12’nci yüzyıldan sonra tarih bilincini kaybetmişlerdi.
       <br/>
       <br/>
       Bu zihin karmaşası içinde bazıları bu ülke ve bu medeniyetin içinden düşünme kabiliyetini kaybettiği için Türkiye’ye sürekli Brüksel’den ya da Washington’dan bakabiliyor. Bazıları da Türkiye’nin bir devletle, bir uluslararası örgütle, sözgelimi AB ile ilişkisini egemenliğin ortadan kalkması olarak görüyor.
       <br/>
       <br/>
       Düşünme biçimimizle ilgili bu biraz uzunca sayılabilecek mukaddimeden sonra hayalci evrenselcilik ve içe kapanmacı, komplocu Üçüncü Dünyacılık sendromlarına teslim olmadan Türkiye’nin önünde duran çok önemli dış politika konularını kısaca ele alalım.
       <br/>
       <br/>
       Irak’ta ABD ile karşı karşıya
       <br/>
       <br/>
       Irak’ın bölünmesi ve ortaya bir Kürt oluşumunun çıkması yalnız Türkiye’nin değil, doğudaki bütün komşularımızın aleyhine. ABD’nin, Saddam’ı yarı canlı olarak 11 yıldır Bağdat’ta tutan ve neredeyse bunu stratejik bir tercih haline getiren Irak politikasının Türkiye’nin aleyhine çalıştığını sağır sultan bile biliyor. Türkiye en yakın elverişli komşularından biriyle ticaret yapamıyor. Sınırlarında boşluk doğuyor. Türkiye, Irak’la daha fazla ticaret ve Kürt sorununun Irak’ın bütünlüğü içinde çözümünü istiyor. Savunma Bakanı Rumsfeld’in Türkiye ziyaretinde iki ülkenin çıkar hesaplamalarının Irak bağlamında kesişmediği iyice ortaya çıktı. Madem Irak politikası bu kadar önemli, ABD niçin Saddam’ı devirip Türkiye’nin de isteklerini karşılayacak bir çözüm bulmuyor? Bunu yapmıyorsa, niçin Türkiye’nin 35 milyar dolara çıktığı söylenen zararını tazmin etmiyor?
       <br/>
       <br/>
       Ankara’ya sorulacak sorular da var: ABD’nin yardımıyla borç bulup ciddi bir ekonomik krizi atlatmaya çalışırken, bu ülkeyle karşı karşıya gelmek mantıklı mı? Kıbrıs, AGSP, AB üyeliği, Bakü–Ceyhan ve sözde Ermeni soykırımı iddiaları gibi konularda ABD’nin desteğini kaybetme riski önemli değil mi?
       <br/>
       <br/>
       Avrupa Ordusu’nun ilk savaşı Türkiye’ye karşı
       <br/>
       <br/>
       Avrupa Birliği’nin kurmak istediği ordunun NATO imkanlarından yararlanma şekli konusunda Ankara’nın itirazlarının haksız olduğunu kim söyleyebilir? Türkiye diyor ki, “NATO imkanlarından yararlanarak Avrupa Ordusu işini fazla masrafa girmeden halletmek isteyen AB değil mi? O halde AB isteyen konumunda, ben NATO olarak istenilen konumundayım. İtirazlarımı yerine getirmen gerekir. Avrupa Ordusu olarak ne yaparsan yap, ama Türkiye’nin ikinci büyük ordusu olduğu NATO imkanlarını kullanacaksan, bu operasyonda karar merciinde ben de olmak isterim.” Avrupa buna karşılık dost olduğumuzu ve dostların birbirine yardımcı olması gerektiğini hatırlatıyor. Türkiye, “Sen benimle iki dosta yakışır tarzda ilişki kurmuyorsun. Yıllardır savunmana katkıda bulunduğum halde, düne kadar Varşova Paktı, yani düşman kampın içinden çıkan ülkeleri bana tercih ettin. Kıbrıs’ta, Kürt meselesinde beni sıkıştırıyorsunuz, tam üyeliği gerçekleştirmemek için ne yapılması gerekiyorsa yapıyorsunuz?”diyor. Bunun üzerine Avrupa, aslında ABD’yi hedef alarak, NATO çerçevesindeki isteklerinin karşılanmaması halinde tamamen bağımsız bir Avrupa Ordusu kurma tehdidi savuruyor.                         Aslında Türkiye AB’ye üye olmayı bekleyen ülkelerden biri. AB’ye üye olunca otomatik olarak Avrupa Ordusu’nun da içinde olacak. Avrupalılar 50 yıllık müttefikleri Türkiye’ye, üyeliğin gerçekleşeceği zamana kadar onu mağdur etmeyecek özel bir statü verseler, sorun bu kadar çatallaşmayacaktı. Doğrusu AB’nin Avrupa Ordusu inisiyatifinden önceki savunma gücü olan BAB’daki Türkiye’nin kazanımları yeni düzene aktarılsaydı yine sorun kalmayacaktı. Türkiye’nin ısrarının kaynağı, Avrupa Ordusu’nun üzerinde çalıştığı muhtemel 16 senaryodan 13’ünün Türkiye’yi yakından ilgilendiren bölgelerde olması. Avrupa’nın haksızlığını ortaya koyduktan sonra Ankara’ya da şunu sormak gerekiyor: İleride NATO’yu işlevsiz kılıp yerini alması beklenen Avrupa Ordusu bizim için bu kadar önemli ise buna ortak olmanın yolu, AB’ye tam üyelik değil mi? AGSP konusunda bastıranlar, tam üyelik için niye aynı çabayı göstermiyorlar?
       <br/>
       <br/>
       AB’ye girmek ya da girmemek
       <br/>
       <br/>
       AB’ye girmek isteyen taraf Türkiye, girmesini onaylayacak taraf ise AB. Dolayısıyla burada tanım gereği eşit bir ilişkiden bahsetmek zor. Objektif olarak sizden istenen ve sizin de kendi çıkarınıza gördüğünüz değişiklikleri yapmanız gerekiyor. Peki bu arada önemli tavizler vermeye değecek kadar net bir takvim var mı ortada? Maalesef hayır. Helsinki’de Türkiye’nin adaylığını onaylayan AB, Nice Zirvesi'nde genişleme sonrası yapılanmasını kurgularken Türkiye’yi dışarıda tuttu. Siyasi kriterlerin yerine getirilmemiş ve müzakerelerin başlamamış olmasını gerekçe gösterdi, ama bu soğuk bir tutumdu. Gerçi Türkiye’nin ahı tuttu (!) ve bu zirvenin kararlarını İrlanda geçtiğimiz günlerde yapılan referandumda reddedince şimdilik geçersiz kaldı.
       <br/>
       <br/>
       Ancak Avrupa’da bağımsız kişilerce yapılan bütün analizlerde bile Türkiye sürekli aday ülkeler kategorisi dışında özel bir durum (case) olarak ele alınıyor. 15 tam üye ve 13 aday toplamı 28 yapıyor ama sürekli 27 üyeli bir AB’den bahsediliyor. AB, Türkiye konusunda ciddi olmaya davet edildiği zaman, “Ukrayna ve Rusya’ya ne diyeceğiz?” gibi 40 yıllık ilişkiyi bir kalemde silen gayr–ı ciddi söylemlerle geçiştiriliyor. Bulgaristan'ı serbest dolaşım hakkı tanınan ülkeler içine alırken, Türkiye’yi hatıra bile getirmemek, verilen ekonomik yardımlarda Türkiye’yi mümkün olduğu kadar az maliyetle idare etmek olumsuz sinyaller değil mi? Bunları eleştirmek için Üçüncü Dünyacı olmak ya da AB’ye düşman olmak mı gerekiyor?
       <br/>
       <br/>
       Peki Türkiye çoğu bugün muasır medeniyetin olmazsa olmazları haline gelen düzenlemeleri yapmak konusunda çok mu uğraşıyor? Avrupa Birliği’ne girmesek bile Avrupa standartlarında bir ülke olmamız gerekmiyor mu? Zaten aksi halde bu ülkede eli ayağı düzgün, işe yarar kimse kalmayacak gibi. Nitekim son kamuoyu anketlerinde oturum hakkı verilmesi halinde vatandaşlarımızın yarısından çoğunun Avrupa’da yaşamayı tercih ettiği anlaşılıyor. Bu anketlerde halkın siyasi partileri boşlayan yaklaşımını ciddiye alıp, bu sinyali kaale almamak tutarlı mı?
       <br/>
       <br/>
       Kıbrıs: Hergün yeni bir formül
       <br/>
       <br/>
       BM bünyesinde oluşan ve bütün dünyanın kabul ettiği “iki kesimli, iki toplumlu çözüm” formülüne rağmen Türkiye’nin her geçen gün yeni bir öneriyle ortaya çıkması tutarlılığını zedeliyor. Hatırlarsanız son formül Çekoslovakya modeliydi. Türkiye’yi bu noktada eleştirirken, Yunanistan’ın ve Rum Kesimi’nin tekrar tekrar çeşitli tarihlerde yaptığı adadaki Türkler’i açıkça azınlık olarak gördüklerini teyid eden yaklaşımlarını görmezden mi geleceğiz? Türkiye’nin ve Yunanistan’ın birlikte üyesi olmadığı bir uluslararası kuruluşa Kıbrıs Cumhuriyeti’nin üye olamayacağı şeklindeki açık anlaşma hükmüne rağmen, Kıbrıs Rumları’nın tek yanlı üyelik başvurularını kabul eden AB’nin hiç mi hatası yok? Uluslararası toplumun sürekli olarak Rumlar’ı meşru Kıbrıs yönetimi olarak tanımasının ve devamlı Kıbrıs Türkleri ve Türkiye’ye baskı yapılmasının çözümün gecikmesinde hiç mi rolü yok?
       <br/>
       <br/>
       Ermenistan: İşgalciyi desteklemek
       <br/>
       <br/>
       Bütün Batılı dostları Türkiye’ye Ermenistan’la ilişkilerini geliştirmesini, Erivan’la diplomatik ilişki kurmasını öneriyorlar. Hangi Ermenistan’la? Kardeş bir halk olmasını bırakın Birleşmiş Milletler üyesi, bağımsız bir devlet olan Azerbaycan’ın topraklarının beşte birini halen işgal altında tutan ve Azerbaycan sınırları içindeki Dağlık Karabağ’da sözde bir Ermeni devleti kuran Ermenistan’la mı? Garip ama gerçek bugün ABD işgalci Ermenistan’a değil işgal altındaki Azerbaycan’a ambargo uyguluyor. Bu örneklerde görüldüğü gibi dış politikanın bütün konuları evrenselci hayalperestlik ya da Üçüncü Dünyacılık sendromuna tutulmadan da ele alınabiliyor. Türkiye’nin pozisyonlarını takdir etmek için dünyaya düşman olmak gerekmediği gibi, dış güçlerin yanlışlarını görmek için de şoven milliyetçi olmaya gerek yok. Lütfen soğukkanlılığımızı koruyup, ne AB’nin, ne ABD’nin, ne de yerli Üçüncü Dünyacıların dolduruşlarına gelmeyelim.
       <br/>
       <br/>
       E–Posta: a.bilici@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12723), [web.archive.org (arşiv bağlantısı)](http://web.archive.org/web/20050226213953/http://www.aksiyon.com.tr:80/detay.php?id=12723)
