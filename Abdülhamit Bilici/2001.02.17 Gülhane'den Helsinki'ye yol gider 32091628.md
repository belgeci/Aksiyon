# Gülhane'den Helsinki'ye yol gider

*Abdülhamit Bilici 2001.02.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gülhane Hattı Hümayunu'nun ilan edildiği 1839'dan günümüze geride bıraktığımız 160 yılda değişen fazla bir şey olmadı. Hâlâ kendimizi kendi dinamiklerimizden hareketle yenileme becerisinden mahrumuz.
  </font>
 </div>
 <div id="newsText">
  <font class="detail-text">
   Dün çok partili hayata dış etkilerin yardımıyla geçtiğimiz gibi bugün insan haklarından ekonomik örgütlenme biçimimize kadar yine dışarıdan yapılan telkinlerle kendimize çeki düzen veriyoruz. Üzücü ancak bu gerçeği kanıtlayan o kadar çok örnek var ki. Örneğin bunlardan biri şimdilerde çok popüler olan Avrupa İnsan Hakları Mahkemesi'ne Türk vatandaşlarının bireysel başvuru hakkı. Türkiye, AİHM'nin temelini oluşturan sözleşmeyi Batı ile bütünleşme çabalarının bir halkası olarak 1954'te onaylamış. Ama sözleşmenin getirdiği haklardan vatandaşların yararlanmasına izin verilmesi, yine Batı ile entegrasyon çabasının bir sonucu olarak gerçekleşmiş. Batı ile entegrasyondan kasıt Türkiye'nin Avrupa Birliği'ne girme niyeti. Türkiye o zamanki adıyla Avrupa Topluluğu'na tam üyelik müracaatında bulunduğu 1987'de AİHM'ye bireysel başvuru hakkını, 1990'da da mahkemenin zorunlu yargı yetkisini tanır.
   <br/>
   <br/>
   Yine üzücü ancak kendi sorunlarımıza kendi özgün çözümlerimizi bugün de bulamıyoruz. Bunun yerine bu sorunları başka tarihi vetireler içinde çözmüş görünen milletlerin çözüm modellerini ithal etme gereği duyuyoruz.
   <br/>
   <br/>
   Biraz karamsar ifadelerle başladığımız bu yazıda Osmanlı'da ve günümüzde Tanzimat hakkında yapılan değerlendirmelerle, Avrupa Birliği'ne üyelik sürecinin ele alınış tarzı arasındaki şaşırtıcı benzerlikleri ele almaya çalışacağız.
   <br/>
   <br/>
   Tanzimat'ın getirmek istediği en önemli yenilik tüm Osmanlı tebasına din ve ırk ayrımı yapmaksızın eşitlik, mal, can emniyeti getirmekti. Savaşlarda birbiri ardına kan kaybeden Osmanlı'nın yenilenme ihtiyacı inkâr edilemez bir zaruret halini aldığı zaman, devrin reformcularının karşılaştıkları en önemli mesele değişim şeklini halkın ve devlet ricalinin dînî hassasiyeti telif etmeleri zorunluluğuydu. Bu yüzden Tanzimatı Hayriye Hattı Hümayunu ilan edilirken dönemin reformcu ismi Mustafa Reşid Paşa projenin şeriate uygunluğunun altını çizmiş, birinci Meşrutiyet ilan edilirken onun Ahkamı Şeri Şerif'e mutabık bir olay olduğu zikredilmiş, İkinci Meşrutiyet'in ilanında Kur'an'da yer alan şûra ile ilgili hükümlere değinilmiştir.
   <br/>
   <br/>
   1999 Aralık ayında Helsinki'de Türkiye'nin Avrupa Birliği adaylığına kabul edilmesinin ardından Brüksel'in sunduğu ev ödevi niteliğindeki Katılım Ortaklığı belgesine yapılan itirazlarda önemli bir refleks görülüyor. Çünkü Türkiye Cumhuriyeti'nin de bir resmi ideolojisi var. Azınlık kavramına bakışından üniter devlet yapısına, sivilasker ilişkilerinden dinle ilişkilerine uzanan geniş bir alanda belirleyici etkisi olan bu ideoloji değişim talebi karşısında tabii direnişini gösteriyor. Avrupa Birliği müktesebatının ve KOB'un Türkiye'ye nasıl uyarlanacağının resmi planı olan Ulusal Program'ın hazırlanışında ciddi tıkanıklıklar yaşanıyor.
   <br/>
   <br/>
   Eski muhafazakarlar şimdi değişimci
   <br/>
   <br/>
   Önemli ölçüde halk katmanlarının ve ideolojik dini grupların desteğine mazhar olan Avrupa Birliği sürecinin tamamen tavandan gelme olan Tanzimat fermanına göre bu yönüyle büyük bin şansı bulunuyor. Tanzimat'ı genellikle hayırsız bir hareket olarak gören milliyetçimuhafazakar aydınlar, Meternich'in Tanzimat Fermanı'nın hazırlayıcısı Mustafa Reşit Paşa'nın sadrazamlıktan azledilmesinden iki hafta sonra İstanbul'a yazdığı bir mektubu davalarına delil olarak sunuyorlardı. Meternich özetle, Osmanlı'ya tavsiye niteliğindeki mektubunda şunları söylüyordu: Türk olarak kalın ve Müslüman yasalara başvurun. Avrupa uygarlığından sizin kurumlarla uyuşmayan kurumlar almayın. Zira Batılı kurumlar sizin sahip olduğunuz ilkelerden farklı ilkelere dayanır. İthal malı reformlar, yaratıcı ve teşkilatçı güçten yoksun olduklarından Müslüman ülkeleri üzerinde ancak eritici etki uyandırır.
   <br/>
   <br/>
   Şimdi bu muhafazakar çevreler Avrupa Birliği sürecine direnç göstermek bir yana destekliyorlar. Elbette istisnaları yok değil. Mesela Ali Bulaç dindarların Avrupa Birliği'ni bir batılılaşma olarak algılamadıklarından üyeliğe 'evet' dediklerini, buna rağmen jakoben çevrelerin batılılaşma projelerinin Batı ile entegrasyondan sonra sona ereceğinden korktukları için süreçten ürktüklerini ifade ediyor. Ancak Rasim Özdenören, dindarların bu AB'ci tutumunu İslami taleplerinden feragat ve imtina etmelerine bağlıyor ve itirazını şu soruyla dile getiriyor: Müslüman indinde mesele demokratik bir ortamda Müslümanlar'a yaşama imkanı sağlamakta mı odaklaşıyor? Kim, kimin hakimiyeti altında yaşamaya hazır ve razıdır?
   <br/>
   <br/>
   Türkiye, bugünkü resmi ideolojisi açısından da aslında Osmanlı'ya göre daha avantajlı bir konumda. Çünkü 19'uncu yüzyıl başlarındaki Osmanlı hâlâ farklı medeniyet temellerine dayanan bir yapıydı. Batı, onun için bir 'öteki' idi. Türkiye Cumhuriyeti ile bugünkü Avrupa arasındaki fark bir zıtlıktan değil, olsa olsa bir derece farkından ibaret görünüyor. Kısaca Avrupa Birliği sürecini savunan bugünkü reformcular Türkiye'den medeniyet değiştirmesini istemiyor, yalnızca eskiyen Batı modelinden yeni Batı modeline geçmesini öneriyorlar.
   <br/>
   <br/>
   Tanzimat, Osmanlı Devleti'nin güçsüz ve Batılı güçler arasındaki güçler dengesi sayesinde hayatta kalma mücadelesi verdiği bir döneme rastlamaktadır. 1826'da Yeniçeri'yi ortadan kaldıran Osmanlı, valilerinden biri olan Mısır'daki Mehmet Ali Paşa'yı dizginlemekten acizdir. 1831'de Suriye'yi işgal eden, 1832'de Konya'da Osmanlı ordusunu yenen, İstanbul'u tehdide başlayan Mehmet Ali Paşa Osmanlı hanedanını değiştirme hesapları içindedir.
   <br/>
   <br/>
   Mehmet Ali Paşa'dan Öcalan'a
   <br/>
   <br/>
   Dış şartlar yönüyle karşılaştırıldığında Türkiye bugün o zamanki Osmanlı'dan daha iyi durumda görünüyor. Ama Arnavut asıllı Mısır valisi Mehmet Ali Paşa'nın Osmanlı'ya yaptığını, 15 yıl ülkeyi ekonomik ve siyasi açıdan sıkıntıya sokan Kürt asıllı Öcalan yapmıştır. Bütçeyi büyük sıkıntıya sokan terörün bir olumlu sonucu, Türk ordusunu bölgenin neredeyse en güçlü, en deneyimli ordusu haline getirmesidir.
   <br/>
   <br/>
   Tanzimat reformlarıyla ilgili o zamanın ve sonraki dönem aydınlarının değerlendirmelerini Kazım Yetiş'in 'Tanzimat karşısında Tavırların Tasnifi' başlıklı çalışmasından okurken, bugün yaşadığımız tartışmaların aslında pek de orijinal olmadığı kanaatine kapılıyorsunuz.
   <br/>
   <br/>
   Tanzimatı hem devlete, hem millete baisi hayat olarak nitelendiren Mehmed Memduh, Mustafa Reşid Paşa'nın Avrupa'da edindiği dostlarına Osmanlı Devleti'nin varlığının Avrupa'daki güç dengeleri açısından gerekliliğini anlattığını söyler. Ama Avrupalı devlet adamları Paşa'ya idarei Devleti Aliye'nin medeniyeti hazıra ile kabili tatbik olmadığını, padişahların istediğini yaptığını, bakanların bile can emniyeti olmadığını söylerler. Türkiye'de bugün de kendi kıymeti harbiyesi, özgün stratejileri için değil, Avrupalılar'a ucuz işgücü, pazar, asker, doğuya karşı set olarak lazım olabileceği üzerinden tezler üretiliyor. 160 yıl önce devlet idaremizi zamanın şartlarına aykırı bulan Avrupa, bu tesbitini bugün de aynı cesaretle gündeme getirmekte.
   <br/>
   <br/>
   Celaleddin Paşa ve Namık Kemal, Reşid Paşa'nın Tanzimat Fermanı'nı devleti ikiye bölmek derecesine gelen Mısır belasını ortadan kaldırmak ve Avrupalı güçlerin sempatisini kazanmak için hazırladığını düşünürler. Namık Kemal şöyle der: "Görünüşte herkesin hayatına, malına, ırzına kefil olmak için yapılmış zannedilir. Fakat hakikatı halde devletin hayatını temin maksadıyle ilan olunmuştu."
   <br/>
   <br/>
   Hilmi Ziya Ülken, Gülhane Hattı Hümayunu'nu sosyal bünyenin tekamülünden doğmuş tabii bir hadise olmaktan ziyade, büyük oranda dış etkilerin empoze ettiği bir ıslah teşebbüsü olarak görürken, Yön hareketinin lideri Doğan Avcıoğlu şöyle değerlendirir: "Tanzimat düşman Rus'a ve Mehmet Ali'ye karşı dost İngiliz'in Türkiye'yi korumasıyla başlar. Yalnız bu koruma için İngilizler kapitülasyonların çok ötesinde ayrıcalıklar getiren 1838 ticaret anlaşmasını kabul ettirirler. Böylece Türkiye tam bir açık pazar olur, sömürgeleşir. Fakat bu durum 'serbest ticaretle kalkınıyorsunuz, batılılaşıyorsunuz' diye sunulur."
   <br/>
   <br/>
   1995 tarihli Gümrük Birliği anlaşmasına da bugün benzer eleştiriler getiren birçok insan var. Bu eleştiri sahiplerine göre Türkiye daha Avrupa Birliği'ne tam üye olmadan pazarını açarak hem önemli bir pazarlık kartını kaybetmiş, hem de milli ekonomiyi zora sokmuştur.
   <br/>
   <br/>
   Ekalliyetlerden azınlıklara
   <br/>
   <br/>
   Erol Güngör'ün şu satırlarını okurken, lütfen Avrupa Birliği'nin Türkiye'nin milli egemenliğini sona erdireceği tartışmasını hatırlamaya çalışın: Fermanlar Türkiye'yi modernleştirmek iddiasıyla Batılı devletler tarafından empoze edildi. Asıl hedef ise Türk devletinin kendi vatandaşları ve kendi ülkesi üzerindeki hükümranlık haklarının sınırlandırılmasıdır. Şimdilerde bu tartışma Batı'nın Sevr merakı çerçevesinde sürüyor.
   <br/>
   <br/>
   Bugün Türkiye kendi iradesiyle Avrupa Birliği sürecine taraf oluyor, bir empoze sözkonusu değil, ancak uğruna reformlar yapılan Batılı değerlerin bir türlü içselleştirilemediği gerçeği hâlâ ortada duruyor. Osmanlı araştırmacısı Stefanos Yerasimos, Osmanlı bürokrasisi içinde bir kanadın Tanzimat'ı İngiltere'nin yakınlığını kazanarak Mısır belasından kurtulmak için düzenlendiğine ve bunlar gerçekleştikten sonra reformların rafa kaldırılması gerektiğine inandığını belirtiyor.
   <br/>
   <br/>
   Cemil Birsel, 'Tanzimatın Harici Siyaseti' adlı kitabında Tanzimat aydın ve devlet adamlarının piskolojisini şöyle ortaya koyar: Tanzimat garbı üstün görücü ve garpten meded umucudur. Garbın ilerleyişini takdir etmek, onun ileri müesseselerine yetişmeye çalışmak, her devlet adamı için ve münevver her millet ferdi için takdir ile görülecek bir meziyettir. Fakat garplıyı üstün görmek ve onun önünde eğilmek, bundan ayrı bir meseledir ve milli izzeti nefse giran gelmek lazımdır."
   <br/>
   <br/>
   Fukuyama'ya boşuna kızmışız
   <br/>
   <br/>
   Osmanlı başka bir medeniyet kimliği taşıdığı için Tanzimat'ın ilanını Batı kendi açısından zafer olarak alkışlar. Nitekim Fransız La Siecla gazetesi bu olayı 'garp medeniyetinin zaferi' olarak ele alır. İster ŞarkGarp, ister HaçHilal mücadelesi densin Tanzimat mağlubiyetin itirafı olarak görülür. Nitekim Ahmet Hamdi Tanpınar, "Tanzimatla, imparatorluk asırlarca içinde yaşadığı bir medeniyet dairesinden çıkarak mücadele halinde bulunduğu başka bir medeniyetin dairesine girdiğini ilan ediyor, onun değerlerini açıkça kabul ediyordu" diyor. Tarihçi Enver Ziya Karal'a göre ise Osmanlı bu reformlarla yalnız askeri ve teknik alanlarda değil haklar, milli eğitim, edebiyat, sanat alanlarında da garbın üstünlüğünü kabul ediyordu.
   <br/>
   <br/>
   Bugün medeniyet tartışmasını neredeyse hatırlayan bile yok denebilir. Francis Fukuyama'nın Batı'nın ortaya koyduğu pazar ekonomisi, demokrasi ve insan hakları düşüncesinin aşılamayacağını ilan eden Tarihin Sonu tezine karşı 'Bizim de kendi modelimiz var' diyerek büyük tepki gösteren dindarmuhafazakar aydınlar Avrupa Birliği sürecine bu kaygıyı taşımadan taraf duruma geldiler. Batılılaşma'yı devlet siyaseti saymış olan Türkiye Cumhuriyeti devlet olarak zaten içinden geldiği Batılı değerlerin bir üst evresine geçmekten ibaret Avrupa Birliği sürecini bu kadar zorla kabul ederken muhafazakâr kesimlerin tartışmasız kabulü ilginç bir durum arzediyor. Belki de Ali Bulaç gibi Batı'nın bizzat içinde yer almayı Batılılaşma'nın sonu olarak görüyorlar.
   <br/>
   <br/>
   eposta: abilici@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7306-gulhaneden-helsinkiye-yol-gider.html), [web.archive.org (arşiv bağlantısı)](http://web.archive.org/web/20140129135259/http://www.aksiyon.com.tr:80/aksiyon/haber-7306-gulhaneden-helsinkiye-yol-gider.html)
