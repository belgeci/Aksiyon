# K. IRAK'A EBE ARANIYOR

*Abdülhamit Bilici 2001.07.14*

<div>
 <p class="spot">
  ABD ve İsrail'de etkin savunma  çevrelerinin nabzını tutan gazeteci Steve Rodan'ın Kuzey Irak'la ilgili düşünceleri, önemli güçlerin  bölgede bir Kürt devletinin  kurulması konusunda Türkiye'yi  ikna etmekten vazgeçmediklerini  gösteriyor
 </p>
 <p class="metin">
 </p>
 <img border="0" src="/web/20020325033222im_/http://www.aksiyon.com.tr/2001/345/resimler/irak.jpg"/>
 <p class="metin">
  Körfez Savaşı ile hortlayan Kuzey Irak meselesi, Türkiye'nin dış politikasında Misak-ı Milli bağlamında bir açılım sağlaması umulurken baş ağrısına neden olan önemli sorunlardan biri haline geldi. Öyle ki bu bölge etrafında dönen senaryolar Ankara'yı, ABD gibi önemli bir müttefikiyle karşı karşıya ve Saddam gibi bir diktatörle yan yana getirebiliyor.
 </p>
 <p class="metin">
  Türkiye'nin bölgeyle ilgili attığı son adımlar Ankara'nın Kuzey Irak politikasının çerçevesini de çiziyor. Bağdat'la ilişkilerin büyükelçilik düzeyine çıkarılması, bölgede bir devlet kurulmasının casus belli, yani savaş sebebi sayılması ve K. Irak'taki fiili yapıyı besleyen Habur ticaretinin Irak'a açılacak yeni bir kapıyla önlenmesi.
 </p>
 <p class="metin">
  İncirlik'te konuşlanan ABD-İngiliz ortak gücü sayesinde korunan, Habur'dan yapılan ticaret sayesinde beslenen ve fiilen bir devlet için gerekli olan bütün formalitelere adım adım sahip olan Kuzey Irak'taki yapının nasıl bir şekil alacağı Irak, İsrail, ABD, İran, Ankara ve başka başkentlerde farklı perspektiflerden de olsa çok yakından izleniyor. Türk-İsrail ilişkilerinin yeniden manşetlere çıktığı bugünlerde, biz de soruna İsrail penceresinden bakan bir savunma uzmanı, Middle East Newsline'ın direktörü Steve Rodan'la konuştuk. 20 yıldır Jerusalem Post, Jane's Defense Weekly, Washington Times, Defense News gibi önemli yayınlarda çalışan savunma uzmanı Rodan, Türkiye'nin Kuzey Irak'la ilgili düşünceleriyle tabana taba zıt fikirler ileri sürüyor. Örneğin ona göre Türkiye'nin desteklediği bir Kürt oluşumu Türkiye'nin etkisini daha güneye indirip İran, Irak ve Suriye'ye karşı elini güçlendireceği gibi, Batı ile ilişkilerinde de rahatlama sağlayabilir. Çoğunlukla İsrail'de yaşayan ve etkin çevrelerle iyi ilişkileri bulunan bir Ortadoğu gözlemcisinin, Türkiye'yi çok yakından ilgilendiren K. Irak konusuna nasıl baktığını merak ediyor musunuz?
 </p>
 <p class="metin">
  -Komşu devletlerin hiçbirisi Kuzey Irak'ta bir devlet kurulmasını istemiyor. Ama siz Türkiye'nin buradaki bir oluşumu desteklemesinin lehine olduğunu söylüyorsunuz.
 </p>
 <p class="metin">
  Kuzey Irak'ta otonom bir bölge ve işleyen bir süreç var. ABD'nin bu bölgeyi kısa vadede Saddam'a karşı korumakta kararlı olduğu kesin. Bölge üzerinde komşu devletler arasında ciddi bir rekabet olduğu biliniyor. Suriye'nin, İran'ın adamları orada. Soru, Türkiye bölgede ne istiyor? Bence statükoyu korumak geçici bir süre mümkün olabilir. Önerim, Türkiye'nin uzun vadede kazanacağı bir çözüm araması. Türkiye, Kuzey Irak'taki varlığın otonom ya da bağımsız bir yapıda gelişmesini desteklerse, etkisini daha güneye genişletmiş olur. ABD ve İsrail'le birlikte Türkiye vizyon sahibi bir oyuncu olarak bölgenin modern, yaşayabilir bir oluşuma dönüşmesine yardımcı olmalı. Oluşum gelişmesi için petrolünü kullanabilecek, modern ve demokratik olacak. Böylece Türkiye ucuz petrol elde edebileceği gibi, Irak'ın geleceğinde söz sahibi olacak. Türkiye bunu yapsa da, yapmasa da Irak'ın geleceği tehlikede. Türkiye'nin Arap ülkeleriyle ilişkilerinin iyi olmamasının sebebi, modern demokrasisi. Irak'ta modern, demokratik bir Kürt oluşumu Arap diktatörlere, bir seçenek olduğu mesajını gönderecektir. Halkınıza temel haklarını vermezseniz Irak'ın tabii olarak üçe bölünmesi gibi sizin ülkeleriniz de parçalanabilir.
 </p>
 <p class="metin">
  Seyircilik ya da oyunculuk
 </p>
 <p class="metin">
  -Böyle bir oluşum bölgede sonu gelmeyecek bir gerilime neden olmaz mı?
 </p>
 <p class="metin">
  Doğru, ancak bölgedeki devletlerin uzun vadede ayakta kalmaları kolay değil. Körfez'de 6-7 aile petrolü kontrol ediyor. İran'da sayıları çığ gibi artan genç kuşağın oluşturduğu bir patlama yaşanıyor. Irak'ta yakın akrabalarını bile öldürebilen, yarın ne yapacağı belli olmayan  bir lider var. Bunlar devam edebilir mi? Suriye'de ne vizyonu, ne becerisi olan, yalnız güçle yöneten genç bir diktatör var. Türkiye için soru şu: Acaba bu süreci kendi haline bırakıp uzaktan seyirci mi kalacak, yoksa kendi vizyonu, kaynakları ve çıkarları açısından olaylara müdahil mi olacak? Türkiye, Kuzey Irak'taki bu oluşumla hem kendisine, hem Kürtler'e yardım etmiş olacak.
 </p>
 <p class="metin">
  -Bunun Türkiye'ye sıçramayacağını kim garanti edebilir?
 </p>
 <p class="metin">
  Çok önemli bir konu. Türkiye'de nüfusun yüzde 20'sine yakını bölgeye akraba bir kimlik taşıyor. Bunların çoğu Güneydoğu'da yaşıyor. Türkiye bölgede bir devleti destekleyerek, ki bu bağımsız bir devlet değil de, Şii, Sünni, Kürt federasyonu veya konfederasyonu da olabilir, Türkiye'deki Kürtler'e şunu söylemiş oluyor: "Bir devlet mi istiyorsunuz? Sınırı geçin ve Kuzey Irak'taki oluşuma katılın." Bu, köyde iyi iş bulamayan birinin şehre göçmesi gibi bir şey. Mükemmel bir çözüm yok. Bölgede Irak'ı, Türkiye'yi ve diğer aktörleri isteseler de istemeseler de etkileyecek bir süreç yaşanıyor.
 </p>
 <p class="metin">
  -Umarım Türkiye'nin bölgede bir Kürt Devleti kurulmasını savaş sebebi saydığını biliyorsunuz.
 </p>
 <p class="metin">
  Evet. Yönetimler genellikle statüko ve istikrara bağlıdırlar. Yalnız Türkiye'nin değil, ABD'nin de ileriye dönük düşünmesini istiyorum. Şu anda Ortadoğu'da sürdürülmesi imkansız bir yapı var. Önerdiğim çözüm, Türkiye'yi AB üyeliği açısından da rahatlatır. AB sürekli Kürtler'in haklarını tanımanızı istiyor. Türkiye, otonom bir bölgede yaşamak istiyorlarsa, onlara bu seçeneği verdiğini, Türkiye'de ise Kürtler'in bütün demokratik haklardan yararlanan bir vatandaş olarak yaşayabileceklerini söyleyecektir.
 </p>
 <p class="metin">
  -Irak'ın üniter yapı içinde demokratikleşmesi imkansız mı?
 </p>
 <p class="metin">
  Bu ikinci adım olabilir. Güneydeki Şiiler ve ortadaki Sünniler, Saddam'a rağmen Kuzey'de bir demokratik yapı oluşturulduğunu görürlerse, Saddam'ın işinin bitmesini daha çok isterler. Şiiler anında ayaklanır, Sünniler onları izler. Böylece konfederal bir Irak yapısı ortaya çıkacaktır.
 </p>
 <p class="metin">
  -Tahran'ın güneyde tabii müttefiki olan Şiiler var. İran'ın Kuzey Irak'ta etkisini gerçekten artırma şansı var mı?
 </p>
 <p class="metin">
  İran Kuzey Irak'a müdahale ediyor. Yalnız Talabani ile işbirliği yaparak değil, aynı zamanda bölgedeki İslami hareketlerin güçlenmesine yardımcı olarak bunu yapıyor. İran, Lübnan'da da aynı stratejiyi izledi. Bölgedeki Müslümanlar'ın Sünni olması da bu açıdan önemli değil.
 </p>
 <p class="metin">
  -Bazılarına göre ABD bölgede kalabilmek için, bazılarına göre ise doğacak boşluğu İran'ın doldurmasından çekindiği için Saddam'ı devirmedi. Bugünkü sıkıntılar bu yanlışın sonucu değil mi?
 </p>
 <p class="metin">
  Saddam rejiminin devamına izin verilmesi büyük bir hataydı. Bu yüzden Körfez Savaşı, Hitler'in iktidarda kalmasına izin verildiği II. Dünya Savaşı'na benzedi. Böylece bir diktatörün zaferi için zemin oluşturuldu. Bir diktatör savaşta yenildiği zaman kaybetmez, hayatta olduğu ve fonksiyonunu sürdürdüğü sürece o muzafferdir. Bu büyük hataydı.
 </p>
 <p class="metin">
  -Hata mı, politika mı?
 </p>
 <p class="metin">
  Politika şuydu: Vuralım, ama fazla ileri gitmeyelim. Diktatörü vurduk, üstelik asker kaybımız yok. Kosova'da bugün ne olduğuna bakın. Giriş var, ancak çıkış belirsiz. Vietnam'dan bu yana ABD bu konuda çekimserdir. Ayrıca Saddam ortadan kaldırılmış olsaydı, anında demokrasiye geçiş mümkün olacak mıydı? Zor bir soru. Irak gibi hiçbir demokrasi tecrübesi olmamış bir ülke için bu imkansızdı. Tartışma şuydu, Saddam kötü. Ancak güneyi İran'ın eline geçmiş bir Irak bundan daha kötü olur. İran'ın etkisinin artmasından korkuldu. İşin garip tarafı şu anda bu oluyor.
 </p>
 <p class="metin">
  -İsrail-ABD-Türkiye ittifakı yine gündemde. Halbuki anahtar konumdaki Irak konusunda çok farklı düşünüyorlar. İsrail ve ABD Kürt devletine en azından soğuk bakmıyor.
 </p>
 <p class="metin">
  ABD ayrı bir Kürt devletini desteklemiyor. Şayet böyle olsaydı, 5 yıldır bir Kürt devleti kurulmuş olurdu. 1996'da Saddam bölgeye döndü, CIA ve yandaşları bölgeyi terk etti ve bir katliam oldu. Bu bir felaketti. Kürtler  bu olaydan darda kaldıklarında kimsenin kendilerine yardım etmeyeceği mesajını aldılar. Barzani, Saddam'la bu yüzden ilişkilerini geliştirdi. Kuzey Irak'ta bir Araplaştırma politikası sürüyor. Saddam'ın gönderdiği Araplar Süleymaniye'ye geliyor, yerleşiyor, diğer grupları yerlerinden ediyorlar. 10 bin Saddam askerinin Kürt güvenli bölgesinin hemen sınırına yaklaştığı söyleniyor.
 </p>
 <p class="metin">
  -Öyle görünüyor ki Saddam yakında Irak'ın tümünde söz sahibi olacak ve ABD buna fazla ses çıkaramayacak. Bu durumda ABD'nin yapamadığını, Türkiye'den istemek mantıklı mı?
 </p>
 <p class="metin">
  Bir bakıma öyle. Ancak Türkiye, bir şey istediği zaman bütün dünya karşısında da olsa onu yapabileceğini ispatladı. PKK ile savaş ve Öcalan'ın bütün dünyayı dolaştıktan sonra yakalanıp hapse konması bunun açık bir örneğiydi. İsrail 'Bu olaydan nasıl ders alabiliriz?' diye düşünmeye başladı: Türkiye inandığı bir ilkenin arkasında durdu ve bütün dünyanın karşı olması onu yolundan engelleyemedi. Türkiye soruna bir çıkış bulma konusunda inisiyatifi ele almalı. Çünkü uluslararası toplumun en fazla baskı uyguladığı ülke Türkiye. Diğer komşuların Batılı kurumlarla ne ilişkileri, ne de beklentileri var. Türkiye bir vizyonla ortaya çıkmadıkça, bu baskıların sonu gelmeyecektir.
 </p>
 <br/>
 <center>
  <a class="anaorta" href="http://web.archive.org/web/20020325033222/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/dishaberler/2.htm), [web.archive.org (arşiv bağlantısı)](http://web.archive.org/web/20020325033222/http://www.aksiyon.com.tr:80/2001/345/dishaberler/2.htm)
