# ABD Orta Asya'da Üsleniyor

*Abdülhamit Bilici 2001.12.29*

<div>
 <p class="spot">
  Orta Asya'daki bağımsız Türk devletlerinden her biri ABD'nin kendi ülkesinde de üs açması için adeta birbiriyle yarıştı ve Türkmenistan dışında hepsi de arzularına kavuştu.  Kırgızistan kalkan her uçaktan alacağı 7 bin doları, diğerleri başka faktörleri hesap ediyor.
 </p>
 <p class="metin">
 </p>
 <img border="0" src="/web/20020403143207im_/http://www.aksiyon.com.tr/2001/369/resimler/abd.jpg"/>
 <p class="metin">
  Bugünlerde bağımsızlığın onuncu yıldönümünü kutlayan Orta Asya'daki Türk devletlerinden ilk yıllarda yalnız Kazakistan'ın adı uluslararası mahfillerde duyuluyordu. Baba Bush liderliğindeki Amerikan yönetiminin Dışişleri Bakanı James Baker, Orta Asya'da yalnız Kazakistan'a uğramıştı. Çünkü Sovyetler'in dağılmasıyla aniden bir nükleer güç oluvermişti bu ülkede. Diğer ülkeleri hayli kıskandıran bu geziden sonra petrol ve doğalgaz sayesinde bir kısım ülkeler de gündeme gelmeye başladılar. 11 Eylül'den sonra ise ne nükleer silahı, ne de enerji kaynakları olmasına rağmen Kırgızistan bile önemli yabancı konuklar ağırladı. Çünkü şimdi süper gücün güvenlik ihtiyaçları vardı ve Afganistan'ın komşusu olan bu devletlerin desteği hayatiydi.
 </p>
 <p class="metin">
  11 Eylül saldırılarından sonra ABD'nin hedefi haline gelen Afganistan, birçok yönetimi hayati kararlar almakla karşı karşıya bıraktı. Türkiye'nin bile asker gönderip göndermeme noktasında zorluk yaşadığı bu süreçte tartışmasız en zor durumda kalan ülke Pakistan ve lideri Pervez Müşerref'ti. Çünkü Taliban, Suudi Arabistan ve ABD'nin de desteklediği bir Pakistan projesiydi. İslambad'dan çocuğunun ipini çekmesi isteniyordu. Tüm dünya nükleer güce sahip tek İslam ülkesi olan Pakistan'ın ABD ile işbirliğinin akıbetini merak ediyordu.
 </p>
 <p class="metin">
  Olayların sıcaklığı içinde pek dikkat çekmedi ama Orta Asya'daki Türk devletleri de çok sıkıntılı günler geçirdiler. Onların sıkıntısı zamanında kendi eliyle büyüttüğü komşu ülkedeki rejimin ipini çekmek ya da ABD'nin hedef aldığı Taliban rejimine gerek etnik ve gerek ideolojik olarak sempati duyan bir halk kitlesiyle karşı karşıya olmaktan kaynaklanmıyordu. Aksine Özbekistan, Kırgızistan, Türkmenistan gibi ülkelerin Afganistan içindeki kendi etnik akrabaları en azından 6 yıldır Taliban'a karşı savaş veriyorlardı. ABD'nin Taliban'ı hedef alması onlar için sevindirici bir gelişmeydi. Yıllardır Rus desteğiyle çözemedikleri sorunu ABD halledecekti.
 </p>
 <p class="metin">
  Peki Türk devletlerinin zorluğu nereden kaynaklanıyordu? Bu sorunun cevabı onuncu yılını kutluyor olmalarına rağmen Türk devletlerinin bağımsızlık konusunda geldikleri noktayla ilgili. Bölgeyi arka bahçesi gören Rusya'ya rağmen askeri bir konuda kendi başlarına karar verebilirler miydi? ABD'ye üs tahsis edebilir, stratejik ittifaklar kurabilirler miydi? Türkmenistan resmi tarafsızlık statüsü sayesinde böyle bir istekle karşılaşmadı, Kırgızistan ve Kazakistan'ın Afganistan'la ilişkileri ve coğrafi konumları gereği nisbeten kenardaydı. Tacikistan'da ise büyük oranda Rusya'nın etkisi vardı ve güvenlik konuları Moskova'dan soruluyordu.
 </p>
 <p class="metin">
  Dolayısıyla bu ülkelerin en sancılısı, Kuzey İttifakı'nın önemli güçlerinden biri olan General Dostum ile aynı etnik kökene sahip Özbekistan'dı. Rusya ve Türkiye de dahil hiçbir güce bağımlı olmadan, milli bir strateji izlemeye çalışan Kerimov fazla tereddüt etmeden ABD'nin taleplerini kabul etti. Moskova'dan gelen 'Bize danışmadan nasıl yaparsınız?' mealindeki eleştiri ve uyarılara ise 20 yıl önce yine Afganistan'da yaşanan bir tarihi olayı hatırlatarak cevap verdi: "1979'da Afganistan'ı Özbekistan üzerinden işgal ederken, bize danışmış mıydınız?" Orta Asya'daki devletlerin ABD'ye üs vermeleri kendi onayına bağlıymış gibi bir hava uyandırmaya çalışan Moskova için bu tavır hayli şaşırtıcı ve Orta Asya'da başlayan yeni bir dönemin işareti olması bakımından öğreticiydi. Çünkü uzun yıllardan sonra ilk kez eski Sovyet topraklarına Amerikan askerleri ayak basıyordu. Ayrıca Çin ve Rusya'nın başını çektiği Şanghay İşbirliği Örgütü'nün doğmasına yolaçan Afganistan kaynaklı 'fundamentalist terör' ortadan kalktığı için bölge ülkelerinin Pekin ve Moskova'ya bağımlılıkları azalacaktı.
 </p>
 <p class="metin">
  Bu olumlu hususlarla birlikte kaygı uyandıran bazı sorular da yok değil. Mesela ABD gerçekten bölgeyle bir güvenlik ilişkisine girecek miydi? Yoksa ilgisi El Kaide örgütünün çökertilmesiyle sınırlı mıydı? Batı'nın özellikle ABD'nin bölgeye gelmesi ihtiyaç duyulan demokratikleşme sürecine katkı mı sağlayacaktı, yoksa Ortadoğu'da görüldüğü gibi baskıcı yönetimlerin elini mi güçlendirecekti? Kurulan üsler, Rusya ile yapılan Yalta benzeri bir etki alanı paylaşımına mı dayanıyordu, yoksa Rusya'ya rağmen yapılmış bir hamle miydi? Batı ile kurulan yeni ilişkiler, 1940'larda Türk demokrasisinin gelişmesine katkı sağladığı gibi bölgeye olumlu etki yapabilir miydi?
 </p>
 <p class="arabaslik">
  Manas'ta Amerikan uçakları
 </p>
 <p class="metin">
  Üs anlaşmaları çerçevesinde Kırgızistan'daki Manas Uluslararası Havalimanı, 9 Aralık'ta Amerikan savaş uçaklarını karşılıyordu. Amerikan askeri ekipmanı ABD ile Kırgızistan arasında yapılan hükümetlerarası anlaşmanın 6 Aralık'ta Kırgız Meclisi'nce onaylanması sonrasında ülkeye geliyordu. Cumhurbaşkanı Akayev Amerikan askerlerinin ülkesinde üslenmesini terör karşıtı koalisyonun zaferi olarak görüyor ve bu sayede bölgenin güvenliğinin artacağını, Kırgızistan'ın uluslararası konumunun güçleneceğini ve 1999—2000'deki gibi terörist hadiselere karşı güvence oluşturacağını ifade ediyordu. Amerikan varlığının jeo—politik dengeyi bozacağı yönündeki spekülasyonları gidermek için Akayev, şahsi olarak Moskova, Pekin ve diğer BDT ortaklarıyla temasa geçip kaygıları giderdiğini belirtiyordu. Kırgız yetkililer milletvekillerini ikna etmek için üsten havalanan her Amerikan savaş uçağından 7 bin dolar para kazanacaklarını, Amerikan askerlerinin ülkede yapacağı harcamalardan da önemli gelir elde edeceklerini söylüyorlardı. Bir yıllığına imzalanan, ancak uzatma imkanı veren anlaşma, belli havalimanlarını 'insani ve askeri amaçlı' olarak kullanılmak üzere ABD'ye veriyor. ABD'nin üste 30—40 savaş ve nakliye uçağı bulunduracağı söylenirken, Kırgız basını Fransa, İtalya, Kanada, İngiltere, Avustralya ve Güney Kore'nin de benzer anlaşmalar için başvurduklarını, ancak bunların değerlendirme aşamasında olduğunu yazıyor.
 </p>
 <p class="arabaslik">
  Taşkent'e güvenlik garantisi
 </p>
 <p class="metin">
  8 Aralık'ta Taşkent'te Özbek Devlet başkanı İslam Kerimov'un ziyaretçisi olan Amerikan Dışişleri Bakanı Powell, bu ülkede konuşlanan bin 500 Amerikan askerini ziyaret etme imkanı buldu. Kerimov, ekim ayında da Amerikan Savunma Bakanı Rumsfeld'i ağırlamıştı. Özbekistan'daki Amerikan askerleri Hanabad üssünde konuşlanmış durumdalar. Kerimov'a göre yalnız insani ve arama—kurtarma görevleri için burada bulunan askerler, başka kaynaklara göre Afganistan'daki askeri operasyonlara da katıldılar. Meclis'te yaptığı konuşmada Özbek lider, askeri üslerin ABD'ye güvenlik garantisi, ekonomik yardım ve yatırım sözü karşılığında verildiğinin altını çiziyordu. Bu ifadedeki güvenlik garantisi sözleri önemli, çünkü son 10 yılda bölgeyi askeri açıdan adeta Rusya'ya terk eden ABD açısından ve bölgenin geleceği açısından bir milada işaret ediyor.
 </p>
 <p class="metin">
  Bağımsızlıktan sonraki ilk yıllarda Taşkent'teki Amerikan elçiliğinin verdiği bir resepsiyon için davetiyelerin Özbekçe değil de Rusça ve İngilizce yazılarak büyük pot kırıldığı hatırlanırsa gelinen noktanın ABD açısından da devrim niteliği taşıdığı söylenebilir.
 </p>
 <p class="metin">
  Nitekim Clinton'ın yönetiminin son günlerinde Orta Asya'ya duyulan ilgi iyice azalmış ve Amerika'nın Sesi Radyosu'nun (VOA) Özbek servisi tasarruf gerekçesiyle kapatılmıştı. Bu serviste çalışan Özbek Gazeteci Cevdet Seyhan, Aksiyon'a yaptığı açıklamada Afganistan olayından sonra VOA'nın Türkistan'a ilgisinin yeniden başladığını, servisine geri döndüğünü belirtiyordu. Seyhan, ABD'nin bölgedeki üslerini ve gelişen yeni ilişkileri ise şöyle yorumluyordu: "Rusya ve Çin'e karşı dış güçlerle bağlarını geliştirmek zorunda olan Türkistan ülkeleri, özellikle Türkiye ile ilişkisini geliştirmeye çalışsa da mevcut zorluklar nedeniyle yeterli düzeye çıkılamadı. Şimdi Batı ile ilişkilerini sağlamlaştırması bağımsızlıkları için bir zorunluluk. Genç cumhuriyetlerin ABD'ye üs vermeleri ilişkilerin daha gelişmesine yardımcı olacak. ABD'nin bölgeye girmesi, Türkiye'nin bölgesel denge arayışına paralel önemli bir gelişme. Özbekistan'ın Rusya ile ilişkide olan Tacikistan'a nisbetle ABD'ye yakınlaşması, Moskova'nın Taşkent üzerine baskısını artırabilir. Ama Kerimov'un bunun bilincinde olarak temkinli davrandığını sanıyorum."
 </p>
 <p class="arabaslik">
  Kazakistan da üs öneriyor
 </p>
 <p class="metin">
  Bizim coğrafyamızda başka bir ülkeye üs verilmesi ciddi bir milli egemenlik tartışması başlatırken, Türk devletlerinin içinde bulunduğu güvensizlik nedeniyle Orta Asya'da çok farklı bir süreç yaşanıyor. Yönetimler adeta ABD'ye üs sağlamada geri kalmamak için birbirleriyle yarışıyor. Bölge ülkeleri arasındaki liderlik yarışı da bu yarışı kızıştırıyor. Mesela Afganistan'la sınırı olmayan tek Türk devleti olan ve Özbekistan'ın aşırı öne çıkmasından kaygılanan Kazakistan yeni şekillenen Orta Asya'da ABD ile ilişkilerde geri kalmamaya büyük önem veriyor. Nitekim Powell'ın Astana ziyaretinde Kazak Devlet Başkanı Nur Sultan Nazarbayev, ABD'ye üs dahil her türlü kolaylığı sağlamaya hazır olduklarını söylüyordu. Hadiselerin başladığı eylül ayından beri Kazak yetkililer ABD'ye üslerinden yararlanma önerisinde bulunmuş ve bunu birkaç kez tekrarlamışlar. Ekim ayında ise Semipalatinsk ve Şimkent üslerinin Amerikalılar'ın kullanımı için düşünüldüğünü belirtmişlerdi. Şu ana kadar hangi Kazak üslerinin kullanılacağı konusu netlik kazanamadı.
 </p>
 <p class="metin">
  Hâlâ güvenliği ülke içinde bulunan 20 bin Rus askeri sayesinde sağlanan ve Orta Asya'da Moskova'nın en etkili olduğu Tacikistan da ABD'ye 3 üs önererek yarıştan kopmamaya gayret etti. Başkent Duşanbe'nin güneyindeki Kulyab üssünde 20 civarında Amerikan savaş uçağı konuşlanmış durumda. Tacikistan, Amerikan Savunma Bakanı Rumsfeld'in ziyaretinden sonra güneydeki Kurgan—Tyube ve kuzeydeki Hocand adlı iki üssü daha Amerika'ya tahsis etmişti.
 </p>
 <p class="metin">
  Bu yarışta bilinçli olarak geri duran tek Türk devleti Türkmenistan oldu. Çünkü Devlet Başkanı Türkmenbaşı tarafsızlık siyasetinin gereği olarak tüm güçlere eşit mesafeli bir politika izlemekte kararlıydı. İlk bakışta krizden en az baş ağrısıyla çıkmanın formülü gibi görülen bu yaklaşım da, tamamen bedelsiz değil. Türkmenistan açısından şimdilik bu tavrın bedeli, Afganistan'da yaşayan 3.5 milyon Türkmen'in Bonn ve Kabil'deki yeni yönetim hesaplarında kaale alınmaması oldu.
 </p>
 <p class="arabaslik">
  Milliyetçiler memnun
 </p>
 <p class="metin">
  Ülkemizde Türk dünyasına öteden beri ilgi duyan çevreler ABD'nin bölgeye gelmesini genelde olumlu buluyorlar. 1940'larda Turancı fikirlerinden dolayı ağır işkenceler gören Prof. Reha Oğuz Türkkan, Türkiye'nin Rusya'nın zayıf olduğu dönemde eline geçen fırsatları gerektiği gibi değerlendirememiş olmasından yakınıyor, ama bölgenin Rusya'nın arka bahçesi olmasındansa ABD'nin devreye girmesini olumlu buluyor. Ona göre Türkiye, kendi etkisini artıracağı günlere kadar bu şekilde zaman kazanabilir. Milliyetçi fikirleriyle bilinen Devlet eski Bakanı ve Milletvekili Ayvaz Gökdemir ise ABD ve diğer Batılı ülkelerin bölgedeki varlığından Türkiye'de ve bölge ülkelerinde endişe edenler olduğunu, ancak Rusya ve Çin'den gelecek baskıların ABD tarafından dengeleneceğini söylüyor.
 </p>
 <p class="metin">
  Türkistan'daki büyük çalkantılar arasında 1921—22 yılları arasında kurulan Buhara Cumhuriyeti'nin cumhurbaşkanı Osman Hoca'nın oğlu Doç. Timur Kocaoğlu da ABD'nin bölgeye gelişini olumlu buluyor. Ona göre ABD'nin geçmişteki yanlışlıklarından ders alarak 11 Eylül sonrasında Afganistan ve Orta Asya'ya girişi, hem Türk dünyası, hem de Türkiye için hayırlı olmuştur. Önemli olan bu yeni girişim dolayısıyla değişmekte olan yeni dengelerde Türkiye'nin kendi askeri ve diplomatik ağırlığını koyabilmesidir. Eskiden Rusya—Çin askeri ve siyasi ağırlığı altındaki Orta Asya'da simdi Rusya—ABD—Çin üçgeni oluşuyor.
 </p>
 <p class="metin">
  Avrasya Stratejik Araştırmalar Merkezi Türkistan Masası Başkanı Doç. Mustafa Aydın'a göre de Çin ve Rusya arasında sıkışan bölgeye ABD'nin üçüncü aktör olarak gelmesi olumlu. Aydın, ABD'nin bölgeye gelmesinin 1995'ten sonra Orta Asya'dan çekilen Türkiye'nin siyasetini çok değiştirmeyeceğini söylüyor. Putin ile Bush arasında bölgenin etki alanlarına ayrıldığı yaklaşımlarını fazla ciddiye almayan Aydın, "Baltık ülkeleri NATO'ya giriyor. Doğu Avrupa'yı bırakmış durumda. Kafkaslar'da Gürcistan altından sınır çekilmişe benziyor. Yani ABD etkin. Bu kadar şeyi bırakmış olan  Rusya, Orta Asya'yı niye, ne karşılığında ABD'ye bıraksın?" diye soruyor. Bölge ülkelerinin üsler konusundaki istekliliğini Batı'ya yaklaşmanın aracı olarak görmelerine bağlayan Aydın, ABD'nin bölgeye gelmesinin demokrasi konusunda doğrudan değil ama dolaylı bir etkisinin olacağına inanıyor.
 </p>
 <p class="metin">
  Uluslararası İlişkiler Profesörü Cemalettin Taşkıran ise, din, dil, soy, kültür, tarih gibi sahip olduğu bütün ortak değerlere rağmen Türkiye'nin, bölge ülkelerinin, başta güvenlik olmak üzere hiç bir beklentisini tam olarak karşılayamadığını hatırlatıyor ve bu beklentileri Moskova ve Pekin yerine Washington'un karşılamasının mahzuru olmayacağını, Rus ve Çin hegemonyasını ABD'nin dengeleyeceğini vurguluyor.
 </p>
 <p class="arabaslik">
  Demokrasi umudu
 </p>
 <p class="metin">
  Prof. Taşkıran, ABD'nin bölgedeki varlığının siyasi etkileri konusunda da iyimser. Ona göre Amerika'nın varlığı sayesinde, demokrasi gibi bazı olumlu değerler kalıcı bir şekilde bölgeye yerleşebilir.
 </p>
 <p class="metin">
  Aynı konuda Amerika'nın Sesi Radyosu'ndan Cevdet Seyhan biraz daha karamsar. Ona göre mesela Özbekistan'a sadece askeri anlamda yaklaşan ABD, demokrasinin gelişmesini arzulasa da Taşkent'teki yönetime boyun eğmek zorunda. Bu durumdan yararlanan Kerimov sert yönetimine devam edecektir. (Kerimov 2005'te sona erecek görev süresini 2 yıl daha uzatmayı düşünüyor.) Ancak Batı ile ilişkiler geliştikçe tabii süreçlerin önünü kesmek mümkün olmayacaktır. Nitekim yasaklı muhalif parti Erk'in Başkanı Muhammed Salih'in Çek Cumhuriyeti'nde serbest bırakılması, Cumhurbaşkanı Havel ile görüşmesi, uluslararası örgütlerin demokrasiyi himaye eden bildirileri bunu doğrular nitelikte. Seyhan, Orta Asya ülkelerinin Batı'nın yakınlaşma isteğinden faydalanması durumunda gelecek 10—15 yılda büyük ilerlemeler olabileceğini düşünüyor. Bizim II. Dünya Savaşı sonrası Türkiye'sinin dış dünyayla ilişkilerinin demokratikleşmemize katkısına benzer gelişmelerin Orta Asya'da da yaşanacağı yorumumuza katılıyor. Türk cumhuriyetlerinin Batı ile ilişkide olmasını her zaman için faydalı bulan Cevdet Seyhan, bir noktada önemli bir uyarıda bulunuyor: "Bu ilişkileri dengede tutabilecek liderlerin yetişmesi şart. Yoksa ilişki bir taraflı olur ve sömürgeye döneriz."
 </p>
 <p class="metin">
  Bu arada ABD'nin bölgedeki varlığının geçici olduğunu düşünenler de yok değil. Örneğin Washington'daki önemli strateji kuruluşu Heritage Vakfı için bölgedeki gelişmeleri izleyen Uluslararası İlişkiler Uzmanı Ariel Cohen bunlardan biri. Aksiyon'a yaptığı açıklamada Cohen, ABD'nin Rusya'ya bölgede yalnız Afganistan operasyonu ve terörle mücadele çerçevesinde kalma sözü verdiğini, bölgede Soğuk Savaş döneminde Avrupa'da olduğu gibi ABD'nin kalıcı olmayacağını belirtiyor. ABD'nin kalması durumunda bölgeye etkilerini ise şöyle değerlendiriyor Cohen: "Yakın ilişkilerin bölge insanının en çok ihtiyaç duyduğu demokrasinin ve ekonominin gelişmesine katkı sağlamasını ümid ederim. Otoriter rejimleri desteklememeli, halkın memnuniyetsizliğinin fundamentalizmin saflarını güçlendirdiğini hatırlamalıyız. Mevcut rejimler anti—demokratik tavırlarıyla oturdukları dalı kestiklerinin farkında değiller. Yasal muhalefete izin vermeyerek kendilerini yıkmak isteyenlere yardım ediyorlar."
 </p>
 <p class="metin">
  Azerbaycan'ın Ankara Büyükelçisi Mehmet Nevruzoğlu da Amerika'nın bölgede kalıcı olduğu yolundaki değerlendirmelerin şimdilik spekülasyondan ibaret olduğunu düşünenlerden. Ancak o da ABD'nin ve diğer Batılı ülkelerin bölgeye gelmesinden rahatsızlık duymadıklarını, demokratik, teknolojisi yüksek ve gelişmiş ekonomiye sahip ülkelerle işbirliği yapmanın, bölge ülkelerine ancak olumlu katkı sağlayacağını belirtiyor.
 </p>
 <p class="metin">
  Rusya, arka bahçesine ABD'nin yerleşmesinden rahatsız değil mi peki? Doç. Hakan Kırımlı'ya göre elbette rahatsız. Hatta Moskova'daki muhalefet, ABD ile ilişkilerin ileri gittiği yönünde eleştiriler getiriyor. Normalde Rusya, ABD'nin Orta Asya'daki nüfuzuna ses çıkarmamasını istiyor. Bu yüzden aslında Özbekistan'da ve diğer ülkelerde ABD'nin yerleşmesinden rahatsız. Ancak şimdilik umudunu bu teşebbüslerin geçici olmasına bağlamış durumda. Kırımlı da Cohen gibi ABD'nin bölgede kalıcı olmadığını, gerçekten hedefinin Afganistan ve Üsame bin Ladin'le sınırlı olduğunu düşünenlerden.
 </p>
 <p class="metin">
  CIA'nın Global Eğilimler 2015 raporu bugün yaşananları daha anlamlı kılıyor galiba. Bu raporda Rusya, Çin, Hindistan, Türkiye ve İran'ın çıkarlarının Orta Asya'da kesişeceği, bölge ülkelerinin ise bu güçlerden hiçbirinin tek başına hegemonya kurmasını istemediği için Batının ve ABD'nin bölgeye gelmesini isteyecekleri belirtiliyor. 11 Eylül'ün tarihi hızlandırıcı etkisini görüyor musunuz? CIA'nın 15 yıl sonrası için öngördüğü şeyler bugün oluyorsa, kimbilir 2015'te neler olur!
 </p>
 <p class="metin">
  Katkıda bulunan: Nedim Yalçın / Ankara
 </p>
 <br/>
 <center>
  <a class="anaorta" href="http://web.archive.org/web/20020403143207/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/369/dishaberler/1.htm), [web.archive.org (arşiv bağlantısı)](http://web.archive.org/web/20020403143207/http://www.aksiyon.com.tr:80/2001/369/dishaberler/1.htm)
