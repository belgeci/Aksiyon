# KALE PARA GETİRMİYORDU

*Abdülhamit Bilici 2002.01.12*

<div>
 <p class="spot">
  Suudi kardeşlerimiz, Türkiye Müslümanları'nın yılbaşı rehavetinden yararlanarak,1 Ocak akşamı çoktandır yıkmak istedikleri tarihi kalenin altına yerleştirdikleri dinamitleri son kez kontrolden geçiriyorlardı.
 </p>
 <p class="metin">
 </p>
 <img border="0" src="/web/20020329154748im_/http://www.aksiyon.com.tr/2002/371/resimler/kale.jpg"/>
 <p class="metin">
  Türkiye Müslümanları gürül gürül yılbaşını kutlamanın caiz olup olmadığını tartışırken, İslam'ın en kutsal mekanı, kıblesi Kâbe'yi toprakları içinde bulunduran Suudi kardeşlerimiz büyük ihtimalle yıkmak istedikleri 350 yıllık tarihi binanın altına yerleştirdikleri dinamit lokumlarını son kez kontrolden geçiriyorlardı. Türkiye'de Müslümanlar'ın adet olduğu üzere içine girdikleri yılbaşı atmosferi, Suudiler için mükemmel bir fırsat sunuyordu. Yıllardır kardeşlerinin böyle bir gaflet anını yakalamak için sabırla beklemişlerdi.
 </p>
 <p class="metin">
  Zamanlama mükemmeldi. Çünkü Suud sınırları içinde kalan Osmanlı dönemine ait bir tarihi esere sadece yılbaşı kutlamaya soğuk bakan insanlar ilgi duymazdı. Diğerlerini de atlatmak gerekirdi. Bunun da formülü yılbaşıydı. Çünkü yılbaşında sabahlara kadar yenilir, içilir, sabah olunca da akşama kadar uyurlardı. 1 Ocak'ta dinamitleri ateşleyen Suudiler'i zamanlama kadar Türk toplumunu bu kadar detaylı bir şekilde tahlil ettikleri için de kutlamak gerekirdi.
 </p>
 <p class="metin">
  Hiçbir iş tesadüfe bırakılmamış, Umre döneminin bittiği, hac döneminin başlamadığı Mekke'de en az insanın olduğu dönem seçilmişti.
 </p>
 <p class="metin">
  Suudiler'i başka bir açıdan daha tebrik etmek gerekiyor. Osmanlı tarafından inşa edilmiş olsa bile netice itibariyle bu eserler kimsenin babasının malı değildi. Belki en yakın vârisi Türkiye'ydi Osmanlı'nın, ama bu eserler İslam dünyasının ortak mirasıydı. Hatta bütün tarihi eserler gibi insanlığın ortak mirasıydı. Dolayısıyla Suudiler'in hem İslam dünyasının, hem de insanlığın gaflet anını yakalaması gerekiyordu. Bunun için de en iyi fırsat 11 Eylül sonrasının fırtınalı atmosferiydi. İslam ülkelerinin bir kısmı ABD'nin kendilerini ne zaman hedef alacağını beklerken, diğerleri ise bu durumda ne yapacaklarının hesabı içindeydiler.
 </p>
 <p class="metin">
  Bu belirsizlik ortamı iyi bir fırsat olduğu kadar, Suudiler'e bir tarihi eserin şahsında bütün insanlıktan intikam almak gibi bir imkan sunuyordu. Çünkü onca çabayla büyüttüğü ve resmen tanıdığı Taliban rejimi paldır küldür alaşağı edilmişti. Bütün dünyada insanların midesini ağzına getiren 11 Eylül intihar saldırılarını gerçekleştiren 19 kişiden 15'inin Suud kökenli olduğu söyleniyordu. Çin'den Maçin'e Suudi rejimi dillerdeydi. Bu kadar aşağılanmaya karşı bir cevap vermek gerekiyordu. Bu da masum, kimsesiz, birinci vârislerinin bile pek umurunda olmadığı bir tarihi eseri yerle bir etmek olabilirdi.
 </p>
 <p class="metin">
  Yeryüzünde haccın eda edildiği yerler kadar insanı heyecanladıran ikinci bir mekan var mıdır? Sorunun cevabını hac nasip olanlar bilir, olmayanlar ise gittiklerinde görürler. Ama önümüzdeki seneye yerinde beş yıldızlı bir otel yükselecek kale, Harem-i Şerif'in etrafında kalmış tek otantik yapıydı. Sizi ta ötelerden muhteşem görüntüsüyle karşılamasını beklediğiniz Allah'ın Evi, beton binalar yığını arasında adeta hapsedilmiş gibidir. Gerçi bu binalar yalnız ömründe bir kez bu mübarek beldeye gitmeyi hayatının gayesi yapmış insanlar için beton yığını. Her sene orada dönen ticaret düşünülerse, bu binalara rahatlıkla riyal darbhaneleri denebilir. Hilton'da Kâbe manzaralı bir otelin 1 haftalık, hatta 5 günlük hac dönemi kirası dile kolay tam 10 bin dolar. Ecyad kalesinin yerine yapılması planlanan çoğu Kâbe manzaralı 1200 odanın kazancını varın siz düşünün.
 </p>
 <p class="metin">
  Mescid-i Haram'a çok yakın bir yerde Peygamberimizin (s.a.v) dünyaya geldiği bir mekan var. Şimdi kütüphane olarak kullanılan binanın otantik bir yanı yok. Ancak Suud rejiminin tarih anlayışını anlamak için bu binanın önünde Suudlu mollalarla Türk hacılar arasındaki tartışmalara kulak kabartmak yeterli olabilir. Türkler Peygamber'e hürmeten orada salât, selam getirirken, Suudlular dini bir görevi yerine getirmenin neş'esi içinde 'Hacı, bidat, bidat'' diye uyarıp Kâbe'ye yönelmesini istiyorlar. Şayet Türk biraz Kur'an'dan, Hadis'ten haberdar ise karşılıklı olarak ilgili bütün ayet ve hadisler hatırlatılıyor. Hz. Hatice'nin ve diğer büyük sahabilerin, bizde en sade insanlara bile layık görülenden daha sıradan mezarlıklarını görünce Suudiler'e bir kale konusunda kızmanın da pek anlamı kalmıyor. Kâbe'nin etrafındaki Osmanlı'dan kalma revakları, Medine'deki Mescid-i Nebevi'nin orijinal kısımlarını da yıkmayı planlıyorlarmış. Yıkarlar. Nitekim Ecyad için de bir sene önce böyle deniyordu, kimse inanmak istemiyordu.
 </p>
 <p class="metin">
  Suudiler'in bir konuda hakkını yememek lazım. Harem-i Şerif'i genişletmek için çok masraf yapmışlar. Bakımı için de çok uğraşıyorlar. Netice itibariyle Kâbe'nin bakımı konusu, cahiliye döneminden bu yana bir şeref meselesi. Ama tarih anlayışlarını ve dünya görüşlerini şekillendiren ideolojilerini anlamak kolay değil. Belki ortak tarihi mirasa dokunmasalar, İslam kardeşliği anlayışı içinde buna da saygı duymak gerekir, ama bu asgari seviyeyi bile sağlamak çok zor. Türkiye'ye resmen söz vermiş olmalarına rağmen kaleyi yıkmaktan vazgeçmemişler. Dokundukları tarih mirası yalnız bu ülke sınırları içinde olsa yine bir noktaya kadar tahammül edilebilir. Ama bu anlayış Adriyatik'ten Çin Seddi'ne kadar geleneksel olarak Müslümanların yaşadığı bütün bölgelerde etkili olmak için çaba harcıyor. Orta Asya'da, Çeçenistan'da, Pakistan'da, Balkanlar'da bu anlayışlarını yerleştirmeye çalışıyor, verilen birçok haklı milli mücadelinin yönünü saptırıyorlar. Belki iyi niyetle İslam'ın adının yücelmesi için mücadele ediyoruz derken, maalesef 11 Eylül'de de somut olarak görüldüğü gibi ona perde oluyorlar.
 </p>
 <br/>
 <center>
  <a class="anaorta" href="http://web.archive.org/web/20020329154748/mailto:Kabe manzaralı bir odanın 5 günü 10 bin dolar">
   Kabe manzaralı bir odanın 5 günü 10 bin dolar
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/dishaberler/1.htm), [web.archive.org (arşiv bağlantısı)](http://web.archive.org/web/20020329154748/http://www.aksiyon.com.tr:80/2002/371/dishaberler/1.htm)
