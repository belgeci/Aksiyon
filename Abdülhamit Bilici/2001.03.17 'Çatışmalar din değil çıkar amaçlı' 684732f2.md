# ‘Çatışmalar din değil çıkar amaçlı’

*Abdülhamit Bilici 2001.03.17*

<div>
 <p class="spot">
  Hac için Mekke'de bulunan Endonezya Din İşleri Bakanı Muhammed Taha Hasan'a göre Hıristiyanlar'la Müslümanlar arasında 2 yıldır süren çatışma toplumsal çıkarları sarsılan, siyasi hesapları bozulan çevrelerin bu konuyu istismarından kaynaklanıyor. Dr. Hasan hem Müslümanlar'ın, hem de Hıristiyanlar'ın dini siyasete alet ettiklerini söylüyor
 </p>
 <p class="metin">
 </p>
 <img border="0" src="/web/20020328135854im_/http://www.aksiyon.com.tr/2001/328/resimler/Catisma.jpg"/>
 <p class="metin">
  İslam dünyasında Nijerya ve Sudan gibi dinlerarası çatışmanın yaşandığı bir diğer ülke Endonezya. 1997 yılında bütün Doğu Asya'yı etkisi altına alan ekonomik krizden sonra, İslam dünyasının en kalabalık ülkesi olan ve bir zamanlar gelişmekte olan ülkelere örnek olarak sunulan Endonezya bir türlü gözünü açamıyor. 3 yıl içinde 3 cumhurbaşkanı değiştiren ülke, ekonomik krize eşlik eden siyasi kriz, Ace ve Doğu Timor gibi çeşitli ayrılıkçı hareketler ile Hıristiyan—Müslüman çatışmaları nedeniyle hayli zor günler geçiriyor.
 </p>
 <p class="metin">
  Hac için Mekke'de bulunduğumuz sırada biraz da tevafuk eseri Endonezya Devlet Başkanı Abdurrahman Vahid ile Din İşleri Bakanı Muhammed Taha Hasan'ın da hacda olduğunu öğrendik. Hac için Türkiye'den gelen görevlilerden birinin "Binizya" diye hatırladığı 207 milyonluk Endonezya'nın Devlet Başkanı Vahid'e kralın özel davetlisi olduğu için ulaşılmak hayli zordu. Daha sonra bakandan öğrendiğimize göre Hac işlerini de idare eden Taha Hasan'ın da saraya telefonla ulaşamadığını öğrendik.
 </p>
 <p class="metin">
  Sağolsun, Bakan Hasan hac havasının da tesiriyle ilk telefonda görüşme isteğimizi kabul etti. Ve oldukça tekellüfsüz bir biçimde, Beytullah'ın hemen yanıbaşında, adeta iki Müslüman hacı adayı gibi görüştük.
 </p>
 <p class="metin">
  Türk gazeteci olduğumuzu öğrenince haziran ayında Avrupa'da en fazla vatandaşının yaşadığı Hollanda ve Almanya'yı kapsayan gezisine Türkiye'yi de ekleyeceğini söyledi. Türkiye hakkında söyledikleri fazla yabancı olmayan bir ilim adamının görüşleriydi.
 </p>
 <p class="metin">
  Öğrenmek istediğimiz ilk konu Hıristiyanlar'la Müslümanlar arasında 2 yıldır süren çatışma. Tarih boyunca Müslümanlar'la Hıristiyanlar'ın barış içinde birarada yaşadıklarını belirten Bakan Dr. Taha Hasan, bugün yaşanan çatışmaların toplumsal çıkarları sarsılan, siyasi hesapları bozulan çevrelerin bu konuyu istismarından kaynaklandığını düşünüyor. Bir tarafı da suçlamayarak hem Müslümanlar'ın, hem Hıristiyanlar'ın maalesef dini siyasete alet ettiklerini söylüyor.
 </p>
 <p class="metin">
  Endonezya'daki siyasi yapıyı daha iyi anlayabilmemiz için manzarayı kabaca tasvir eden Hasan, ülkede hem şahıslar arasında, hem de sayıları hayli fazla olan siyasi gruplar arasında büyük rekabet yaşandığını kaydediyor.
 </p>
 <p class="metin">
  Söz asker sivil ilişkilerine gelince tema yabancı olmaktan çıkıyor bir anda. Son 3 yılda devlet başkanlığı koltuğuna oturan 3 ismin mesleki kariyerleri birbirinden hayli farklı. Askeri bir darbe sonucu Sukarno'dan aldığı idareyi yıllarca devam ettiren Suharto, asker kökenli. Onun devrilmesinden sonra yerine geçen Habibi teknokrat kökenli, Abdurrahman Vahid ise din eğitimi kökenli. Vahid, askerin oldukça etkin olduğu, otoriter rejimi demokratikleştirmek isteyen ve reformasi denen bir grubun lideri olarak şu anki koltuğuna oturduğu için, askerlerle iyi geçinmek istese de, temelde öncelikleri çelişiyor. Asker, demokrasiye aheste aheste geçmekten yana tutum alırken, Vahid'in başında olduğu koalisyon hızlı adım atılmasından yana. Ayrıca 40—50 yıllık otoriter geçmişin oluşturduğu sosyo—ekonomik yapıda imtiyazlılar grubunun tabii olarak reformlara karşı büyük bir tepkisi var.
 </p>
 <p class="metin">
  Vahid'in zaman zaman gündeme getirdiği konulara dışarıdan bakan birçok insanı şaşırtacağı gibi, Dr. Hasan'ın bazı yaklaşımları da ilginç. Örneğin 2—3 yıldır öğrencilerin Cakarta'da tepkileriyle siyasi hayata yön vermelerini, bitmeyen eylemlerini haksız görmüyor. Ona göre uzun otoriter dönemin kurbanlarının haklarını geri istemesi doğal. Ama bir noktaya da dikkat çekmeyi ihmal etmiyor. Bu protestocuların hepsi gerçekten hak arayan insanlar değil. Görünüşte öğrenci olup, gerçekte siyasi grupların politikaları doğrultusunda para karşılığında eylem yapanlar da bulunuyor.
 </p>
 <p class="metin">
  Bakana göre Endonezya'da da Türkiye'de ve İran'da olduğu gibi reformcu ve statükocu olmak üzere iki cephe bulunuyor. Eski siyasi güçler, Suharto ve ona tabi olanlar birinci cepheyi, reformcular ise ikinci cepheyi oluşturuyor. Asıl tartışmanın gerçek ekseni bu. Siyasi parti olarak bu örgütlenmenin bir ucunda Suharto'nun son seçimlerde kaybeden GOLKAR partisi ile karşısında aynı seçimlerde birinci gelen Sukarno'nun kızı Megawati'nin partisi bulunuyor. Bunların arkasından Hamza, iki partinin oluşturduğu koalisyonun liderliğini yapan Emin Reis ve dördüncü büyük grup olarak Abdurrahman Vahid'in partisi geliyor. Megawati birinci gelmesine rağmen niçin devlet başkanlığını Vahid'in aldığı sorusuna Dr. Hasan şu cevabı veriyor: "Vahid seçimlerden birinci çıkan Megawati'yi destekleyeceğini açıkladı. Ancak GOLKAR dışındaki partiler Megawati'nin değil kendisinin devlet başkanlığı koltuğuna oturmasını istedi."
 </p>
 <p class="metin">
  Krizin kökenini Suharto'nun ekonomiyi aile fertleri ve dar çevresi içinde yönlendirip, gelir dağılımındaki adaleti gözetmemesine bağlayan Bakan Hasan'ın, ısrarla sormamıza rağmen dış faktörlerden çok iç sebepler üzerinde durması dikkat çekiyor. Çünkü bir senaryoya göre Doğu Asya ülkelerinin Soros gibi kapitalist sistem adına hizmet eden insanlar tarafından baltalandığı söyleniyor.
 </p>
 <p class="metin">
  Ekonomide hacı sayısı göstergesi
 </p>
 <p class="metin">
  Endonezya'dan bu sene hacca 205 bin Müslüman gelmiş. Sayılarının kabarıklığı ve kıyafet benzerliğiyle Türkler gibi dikkat çeken gruplardan biriydi. Nüfusun yüzde 87'si Müslüman. Geriye kalan kısım içinde ise Katolik, Protestan, Hindu ve Budist gibi birçok dini grup bulunuyor. Endonezya hacılarıyla ilgili olarak bakanın verdiği en ilginç bilgi kriz yıllarıyla orantılı olarak seyreden hacı sayısı. Öyle ki hacı sayısının kriz öncesi döneme ulaşmasını Vahid yönetiminin başarısı olarak değerlendiriyor. Buna göre, krizin patladığı yıl 201 bin olan hacı sayısı 1999'da 70 bine kadar düşmüş. Geçen yıl 180 bine çıkan sayı bu yıl eski iyi günlerdeki sayıyı aşarak 205 bine çıkmış bulunuyor.
 </p>
 <p class="metin">
  Din İşleri Bakanı Dr. Hasan, Endonezya'da dini alanda çoğulcu bir anlayışın hakim olduğunu, bakanlık bünyesinde diğer dinlerin de temsil edildiğini, örneğin camileri de, kiliseleri de desteklediklerini belirtiyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/dishaberler/2.htm), [web.archive.org (arşiv bağlantısı)](http://web.archive.org/web/20020328135854/http://www.aksiyon.com.tr:80/2001/328/dishaberler/2.htm)
