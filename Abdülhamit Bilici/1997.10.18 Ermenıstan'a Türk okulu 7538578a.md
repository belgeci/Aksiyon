# Ermenıstan'a Türk okulu

*Abdülhamit Bilici 1997.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Herhalde Kurtuluş Savaşı'nın namlı paşalarından Kazım Karabekir kadar Ermeniler'i farklı yönleriyle tanıyan az insan olmuştur.
  </font>
 </div>
 <div id="newsText">
  <font class="detail-text">
   Çünkü Karabekir Paşa, sonradan Ermeni Dosyası diye kitaplaştırılan çalışmasında bizzat kendi ifadeleriyle de belirttiği gibi, Ermeniler'le Türkler arasında hiçbir problem olmadığı dönemde karşılaşıp tanışmış, sonra bir Osmanlı komutanı olarak Ermeniler'e karşı Doğu'da verilen savaşa katılmış, ardından da yeni kurulan Türk devleti ile Ermenistan arasında barışın tesisinde bizzat görev almış bir komutan. Bu yüzden herşeyden önce Karabekir'in Ermeniler'le ilgili değerlendirmelerine bir göz atmakta fayda var.
   <br/>
   <br/>
   Karabekir'in Ermeniler'le tanışması daha küçüklüğünde, babasının Hakkari, Van, Elazığ, Erzurum gibi illerdeki görevleri münasebetiyle olur. 1886'da karşılaştığı ilk Ermeni kendi aşçılarıdır. Sonra diğer Ermeni ailelerini tanır. Kılık kıyafetlerinin, adetlerinin Müslüman halkınkinden pek farklı olmadığını gözler. Bu tarihlerde bir düğün törenine katılır. Kilisede yapılan törende papaz Türkçe dua etmektedir ve dua bittiğinde hep birlikte 'Amin' derler. Daha sonra, o dönemin Müslümanları arasında adet olduğu gibi damadın gelinin yüzünü eve gittikten sonra gördüğünü öğrenir. Karabekir, 1895'te Fatih Askeri Rüştiyesi'nde öğrencidir. Ve İstanbul'da silah sesleri işitilir. Aile büyüklerine sorduğunda Ermeniler'in ayaklandığını, beylik istediklerini öğrenir. Ermeniler bir yıl sonra Galata'daki Osmanlı Bankası'nı basarlar. 1905'te Karabekir, Harp Akademisi'ndedir ve Ermeniler'in cuma namazı selamlığında Sultan Abdülhamid'e cehennem bombası ile başarısız bir suikast girişiminde bulunduğunu öğrenir.
   <br/>
   <br/>
   Özellikle İstanbul'da yönetim İttihat Terakki'nin eline geçtiği dönem, milliyetçilik hareketlerinin başını alıp yürüdüğü bir dilime rastlar. Osmanlı Devleti'nin I. Dünya Savaşı'nda karşısında yer alan gerek İngiliz, Rus ve Fransızlar'ın himaye ve kışkırtmasıyla, gerek milliyetçilik akımının tesiriyle bir kısım Ermeni çeteler devlete başkaldırır. Karabekir işte bu dönemde bu Ermeni hareketlerinin karşısında devleti savunurken bulur kendini. Aynı dönemde yaşananlarla ilgili olarak Ermeni kaynaklarının değerlendirmesi bu savunma hareketinin soykırım olduğu şeklindedir: "Ermeni soykırımı 191516 yıllarında Osmanlı Devleti'ni yöneten Genç Türk kadrolarınca yapılmıştır. Bu dönemde devlet içindeki toplam 2 milyon Ermeni'den 1.5 milyonu öldürülmüştür."
   <br/>
   <br/>
   Gümrü Anlaşması ile aslında bu problemler sona ermişti. Yeni kurulan Türk devleti, 1918'de kurulan Ermeni devletinin bağımsızlığını ve sınırlarını tanıdı. Ancak Ermeni devletinin ömrü fazla sürmedi. Azerbaycan ve diğer yeni cumhuriyetlerin kaderi gibi Ermenistan da 1922'de Bolşevikler'e yenilerek Sovyetler'in bir parçası oldu. Yaklaşık 70 yıllık bu dönemde Türk Ermeni ilişkileri TürkAzeri ilişkilerinden farksızdı. Ermeniler'le ilişkiler bakımından tek fark, 1970 ve 1980'li yıllarda ASALA'nın Türkiye'nin yurtdışındaki temsilciliklerine yönelik estirdiği terör fırtınası ve diaspora Ermenileri'nin dünya genelinde soykırım iddiasına destek bulma çabalarıydı.
   <br/>
   <br/>
   Aslında bu dosyanın hedefi iki ülke arasındaki ilişkileri tarihten bugünümüze ele almak değil. Ancak iki ülke ya da iki millet arasındaki problemlerin çoğu tarihten, tarihte yaşanan olayların farklı algılanmasından kaynaklandığı için bu kadarına da temas etmeden geçmek mümkün değil.
   <br/>
   <br/>
   Genç nesiller ancak tarih 1991'i gösterdiğinde, doğuda ülkemizin Ruslar'la değil de Ermenistan, Gürcistan, Azerbaycan gibi ülkelerle sınırdaş olduğunu farketti. Türkiye bu yeni gelişme karşısında 3 Kafkas ülkesini ayırt etmeksizin ve geçmişte yaşananların hesabını yapmadan resmen 16 Aralık 1991'de tanıdı. Belki bir asırlık aradan sonra iki millet yanyana gelip dostça ilişkiler kuracaktı ki, 1988'den beri devam etmekte olan Karabağ sorunu 1992'de açıkça Azerbaycan'ın topraklarının dörtte birini kaybetmesine varan bir savaşa dönüştü.
   <br/>
   <br/>
   Soykırım, Büyük Ermenistan gibi iddiaların çeşitli Ermeni gruplarınca dile getirilmesi dışında Türkiye ve Ermenistan arasında aslında yine problem yoktu. Bu defa iki ülke arasındaki problemin sebebi Türkiye'nin dışındaydı. Türkiye o kadar iyi niyetli yaklaşmıştı ki, işgal hareketi başladığı ana kadar Ermenistan'a buğday yardımında bile bulundu. Ancak 1 milyondan fazla Azeri'nin topraklarından sökülüp atılması ve Azerbaycan içinde özerk bir bölge olan Karabağ'ın fiilen Ermenistan'la birleşmesinin ardından 3 Nisan 1993'te halen geçerliliğini koruyan ambargo kararı uygulanmaya başlandı. Azeriler karşısında Ermeniler'in iyice güçlenmesini önlemek amacıyla konulan ambargo kararına göre, Türkiye gümrük kapılarından nihai durağı Ermenistan olarak görülen hiçbir malın geçişine izin verilmiyordu. 1995'te Azerbaycan'ın da rızası ile ve Ermenistan'dan olumlu bir cevap gelir umuduyla, İstanbulErivan arasında uçak seferlerine imkan veren H50 hava koridorunun açılmasına izin verildi.
   <br/>
   <br/>
   Resmi olarak Türk dışişlerinin Ermenistan'la ilişkileri normalleştirmesinin önündeki en büyük engel, Dağlık Karabağ Ermenileri'nin Azeri toprakları üzerindeki işgalinin hâlâ sürüyor olması.
   <br/>
   <br/>
   Ermenistan'ın Rusya ile imzaladığı askeri üs bulundurma ve askeri işbirliği anlaşmalarının da Ankara'yı rahatsız ettiği biliniyor. Şu anda Ermenistan'da Rusya'nın iki üssü bulunuyor ve Ermeni Türk sınırında Rus askerleri bekliyor. Rus Parlamentosu'nun alt kanadı Duma'nın Nisan 1997'de imzaladığı ve ülkedeki Rus askeri varlığını üsse çeviren anlaşmaya göre masrafların yüzde 30'unu Ermenistan üstlenirken, Ermenistan gerektiğinde daha fazla asker isteyebiliyor. Ancak bu konu; Azerbaycan, İran ve Türkiye tarafından kuşatılan Ermenistan'ın bir çeşit savunma içgüdüsüyle yaptığı hamleler olarak görülebileceği gibi, Rusya'nın bölgeye duyduğu ilginin doğal sonucu olarak da yorumlanabilir. Bir Azeri yetkilinin, Karabağ olayları bugünkü noktaya varmadan önce söylediği gibi, Ermenistan'la dostluk ilişkilerinin kurulacağı ana kadar, bu ülkenin Rusya tarafından Azerbaycan ve Türkiye aleyhine kullanılacak bir odak olacağını unutmamak gerekiyor.
   <br/>
   <br/>
   Türkiye'nin bir başka sıkıntısı ise Ermenistan'ın PKK'ya destek olduğu yönünde bir şüphe taşıması. Her ne kadar Ermenistan en üst düzeyden bu tür iddiaları yalanlasa ve "Ermeni vatandaşlarından bu tür bir suç işleyenleri bize verin, biz cezalandıralım" dese de, Ermenistan, K. Irak'ta PKK'nın füzeyle düşürdüğü helikopterin ardından yaptığı açıklamada füzenin PKK'ya temini listesine giren devletler arasında yer almaktan kurtulamadı. 6 Haziran'da Genelkurmay'da yapılan basın toplantısında yapılan açıklamada, "Başta Suriye olmak üzere İran, Yunanistan, Sırbistan, Güney Kıbrıs Rum yönetimi ve Ermenistan'ın bu füzelerin temini ve eğitiminde rol oynadıkları istihbarat kaynaklarınca teyit edilmiştir" denilmişti.
   <br/>
   <br/>
   Ancak Türkiye'nin komşularıyla arasındaki ilişkilerde karşı karşıya olduğu genel bir sorun var. Değişik etnik grupları bünyesinde barındıran bir Devleti Aliyye bakiyesi olmamız hasebiyle, etramızdaki ülkelerin hemen hepsi bize karşı ya da Osmanlı'ya karşı savaşarak bağımsızlıklarını elde etmiş ve dünya devletleri arasına girmişler. Gerek 19'uncu yüzyılın sonlarında Osmanlı topraklarına ulaşan milliyetçilik cereyanının etkileri, gerek devletin zayıflaması yüzünden dış etkilere açık hale gelmesi bu süreci bazen başlatmış, bazen hızlandırmış. Bu yaklaşımla bakıldığında Türkiye'nin sözgelimi Araplar'la, Bulgarlarla, Yunanlılar'la, Sırplar'la, Ermeniler'le hatta Arnavutlar'la iyi ilişkiler geliştirmesi neredeyse imkansız hale geliyor. Türkiye'nin önündeki bu handikapın farkına varan Doç. Dr. Arus Yumul, Ermeniler'in de Türkiye'nin de birbirlerine yaklaşımlarında 19'uncu yüzyılda yaşanan olayların perspektifine hapsolmaması gerektiğini söylüyor.
   <br/>
   <br/>
   Ancak son zamanlarda atılan bazı adımlar pek yakında müsbet gelişmelerin yaşanacağını gösterir nitelikte. Ermenistan'ın çoktandır itiraz ettiği AGİT Minsk grubunun önerilerini kabul etmesi, Ermenistan Devlet Başkanı Petrosyan'ın Karabağ'la Ermenistan'ın birleşemeyeceği yönündeki açıklaması, Karabağlı Ermeniler'in lideri Arkadi Gukasyan'ın bağımsız devlet kuramayacaklarını anladıkları, Azerbaycan çatısı altında yaşamayı kabul edebilecekleri açıklamaları iyi yöndeki işaretler olarak değerlendiriliyor.
   <br/>
   <br/>
   ErmenistanTürkiye ilişkilerinin geleceği parlak. Ermenistan'ı ilk tanıyan ülkelerden biri Türkiye. Karabağ iki ülke arasında kara kedi oldu. Türkiye'de aksi biliniyor, ama Taşnak Partisi'nin kapatılması sözkonusu değil. Yönetime diasporadan da üyeler alınıyordu ve tüzüğü Ermenistan siyasi partiler yasasına uymuyordu. Devlet partiden bunları istedi. Müzakereler sürüyor. Ağırlığı yüzde 3 civarında. Soykırım konusunda Taşnak partisi ile Petrosyan arasında fark yok. İki toplum da bu yüzyılın başında acı günler yaşamış. Ama iki taraf da bunun adını koyamamış. Petrosyan, "Anayasa hukuki bir metindir, soykırım tarih kitaplarında yer almalı, tarihi ilişkilerimizde önkoşul yapmayalım" diyerek soykırımı reddetmiş olmadı. Bütün komşularının toprak bütünlüğüne saygılı olduğunu açıkladı. Böylece bazı çekinceleri kaldırmış oldu. Petrosyan Karabağ'da aşamalı çözümden yana. Durum biraz Kıbrıs'a benziyor. İki topluluk savaşmış, şimdi yenilen taraf savaş öncesi şartlara dönülmesini istiyor. Kıbrıs'a Türkiye müdahale etmiş. Eski duruma döner mi? Eski duruma dönecekse niçin savaştı? Petrosyan "Karabağ'ın Ermenistan'a bağlanması da, Azerbaycan'a bağlanması da, ayrı bir devlet olması da mümkün değil" diyor. Karabağlılar, "Bizi Stalin Azerbaycan'a bağladı. Sovyetler'den sonra herkez eski haline döndüğüne göre, biz niye Azerbaycan'da kalalım?" diyorlar. En kritik noktayı, Laçin ve Şuşa koridorları oluşturuyor. Karabağ için Şuşa stratejik bir nokta. Laçin ise Ermenistan ile bağlantıyı sağlayan koridor. İşgal edilen toprakları vermeleri gerekir, ama bunları vermek istemiyorlar. Türkiye'nin Türk dünyasına karşı elbette sorumluluğu var, ancak Ermenistan Türkiye'nin daha bağımsız politika izlemesini bekliyor. Okul iki ülke arasındaki ilişkileri canlandırabilir. Fethullah Gülen Hocaefendi uzlaşmacı bir kişiliğe sahip.
   <br/>
   <br/>
   Ara Koç (Jamanak Gazetesi Yazarı): Okul ilişkileri canlandırır
   <br/>
   <br/>
   İsmail Cem (Dışişleri Bakanı):İşaretler olumlu
   <br/>
   <br/>
   Türkiye bütün komşuları ile, bu arada Ermenistan'la iyi ilişkiler kurmak istiyor. Ancak Ermenistan'la aramızda bir sıkıntı var. Ermeniler'in Azeri topraklarını işgal altında tuttuğunu düşünüyoruz. Bu problemin Azerbaycan ve Ermenistan arasında barış yoluyla çözülmesi gerektiğine inanıyor ve bunu destekliyoruz. Son günlerdeki gelişmeler bu açıdan olumlu işaretler veriyor, özellikle ticari alanda. Ermenistan, Azerbaycan'la olan sorunlarını çözdüğü sürece bizim de Ermenistan'la ilişkilerimiz gelişecektir. Bu noktaya gelinmesi için sorunların çözüm yoluna girmesi gerekiyor.
   <br/>
   <br/>
   Av. Luis Bakar (Türkiye Ermeni Kilisesi Sözcüsü): Ermeni Cemaati gönülden destekler
   <br/>
   <br/>
   İki ülkenin de sanıyorum biraz daha gerçekçi olması gerekiyor. Ekonomik olarak birbirlerine ihtiyaçları var. Türkiye Azerbaycan'a endeksli bir politikadan kurtulmalı. Petrol hattı var, ama Türkiye de büyük bir ülke. Ermenistan Karabağ üzerinde ne kadar etkili olabilir tam olarak bilemiyorum. Bildiğim şu ki, Karabağ o bölgenin en güzel yeri. Ermenistan'la Türkiye arasındaki ilişkilerin bugünkü durumu bizi o kadar etkilemiyor. Biz Türk vatandaşı olarak burada hayatımızı sürdürüyoruz. Zaten Ermenistan ile Türkiye arasında da bir problem yok. Problem Karabağlılar'la Azerbaycan arasında.
   <br/>
   <br/>
   Kültürel ilişkilerin gelişmesi çok önemli. Aslında şahsi düzeyde kültürel ilişkiler var. Kültürel anlaşmaların imzalanmasıyla bunlar daha kolaylaşır. Bu tür girişimlere Ermenistan'ın gönülden destek vereceğini sanıyorum. Ermenistan'da Türkler'in okul açması çok güzel. Ancak okul hangi dilde eğitim yapacak, dini bir propaganda olacak mı? Bunlar önemli. Karşılıklı öğrenci değişimi de güzel bir fikir. Bu sayede halklar birbirlerini yakından tanıma imkanı bulacaktır.
   <br/>
   <br/>
   Erdal Kesebir (DSP Edirne Milletvekili):Kinin faydası yok
   <br/>
   <br/>
   Türkiye, yeni dünya düzeninde yerini alması için Ortodoks ülkeleriyle ilişkilerini güçlendirmek zorunda. Mesela AB önündeki en önemli engellerden biri Yunanistan. Türkiye'nin Ermenistan ile problemleri giderememesinin önünde iki engel var. Biri Azerbaycan, diğeri ABD. Kars'a yaptığım bir gezi sırasında oradaki halkın Türkiye Ermenistan sınır kapısının açılmasını istediğini gördüm. Halk diyor ki, "Sınır kapısını Azerbaycan'ı üzeriz diye açmıyoruz ama onlar kendi sınırlarını açıyor. Amerika da bu kapıyı açmamızı istemiyor. Oysa Ermenistan'la en fazla ticari ilişkisi bulunan ülkelerin başında ABD geliyor." Bizim Ermenilerle kavgamız 1915'lerde başlamış. ABD ile Japonya 1945'lerde savaştı, Almanyaİsrail düne kadar düşmandı. Şimdi dört ülke de birbiriyle dost. Biz niye 100 yıl önceki kinle hareket edelim ki? Atatürk'ün Kurtuluş Savaşı'ndan sonra yaptığına dikkat etmek lazım. Savaştan sonra ilk barış anlaşması Ermenilerle (Gürcü Ant.) yapılmış. Sağlıklı ilişkilerin ilk adımları halklar bazında atılmalı. Bu ülkede bir Türk okulunun açılmasını yürekten destekliyorum. Bunu diğer kurum ve kuruluşların da örnek almasını diliyorum.
   <br/>
   <br/>
   Tayyar Oral (Iğdır Sanayi ve Ticaret Odası Başkanı):Ermenistan'ı Rus'a bırakmamalı
   <br/>
   <br/>
   Iğdır halkının yüzde 80'i Azeri. Kapının açılmasını elbette istiyoruz. Ancak Azeri kardeşlerimizi küstürmekten de korkuyoruz. Şu anda Kıbrıs'taki durum neyse, Karadağ meselesi de Azeriler için o. Sınır ticaretinden menfaat gelecek diye kardeşlerimizi küstürmemeliyiz. Ermenistan'dan gördüğümüz kötü davranışların arkasında Rusya'nın bölgedeki politikaları ve fanatik Ermeniler bulunuyor. Ermenistan dağlık bir bölge. Ticarete ve yola çok ihtiyaçları var. Sınırın Türkiye tarafındaki Iğdır'la karşılaştırıldığında, Iğdır tam cennet. Biz kardeş Nahçıvan'ı da koruyoruz ekonomik olarak. Sınırın açılması bizden çok Ermeniler'e yarayacak. Türkiye'den mal İran'a ya da Gürcistan'a gidiyor. Oradan Ermeniler 10 kat fazla ödeyerek malı alıyorlar. Bunda Türkiye'nin kaybı büyük. Ermeniler'in çelişkili bir petrol politikası var. Hem boru hatlarının kendi ülkelerinden geçmesini istiyor, hem de Ruslar'a üs veriyorlar. Çok ortak yanlarımız var. Basın yayın, ticari ilişkilerin geliştirilmesinde çok etkili olur. Bir caddeye Ankara Caddesi adını vermişler. Soykırım iddiası da aslında fanatik Ermeniler'le Ruslar'ın işi.
   <br/>
   <br/>
   Diplomatik düzeyde bu ilişkiler sürerken barışı sağlamaya yönelik sivil inisiyatif her yönden sürüyor. Bu girişimlerin ilki ticaret erbabından geliyor. Dışişleri'nin verilerine göre bugün Ermenistan'a Türkiye'den 100 milyon dolarlık mal gidiyor. Ambargo dolayısıyla bu mallar doğrudan değil, Gürcistan ya da Ermenistan üzerinden reexport olarak Ermenistan'a ulaşıyor. Bu durumun Türkiye'nin zararına olduğunu gören bazı işadamları, sınır kapılarının açılması için yoğun temaslarda bulunuyorlar. Hatta bu düşüncedeki işadamlarının biraraya gelerek oluşturdukları Türkiye Ermenistan İşadamları Ticareti Geliştirme Komitesi'nin bu yöndeki son faaliyetlerinden biri Erivan'da Ağustos 1997'de Ermenistanlı işadamlarıyla imzaladıkları protokoldü. Bu görüşmelerde IğdırArmavir hattının serbest bölge haline getirilmesi, ortak banka kurulması gibi projeler üzerinde duruldu. Uzun süredir Iğdır ve Kars illeri, Ermenistan'a açılan Doğukapı ve Iğdır sınır kapılarının açılması yönünde lobi yapıyorlar. Kendisi de bir Azeri olan Iğdır Ticaret Odası Başkanı Tayyar Oral, durumun gerçekten nazik olduğunu, işgal sürerken kapının açılmasının Azeriler'i üzeceğini belirtiyor, ama kapının açılmasının da şehirlerini kalkındıracağını hatırlatmayı ihmal etmiyor.
   <br/>
   <br/>
   Erivan'ı ziyaret eden işadamları Ermenilerin kendilerine adeta kucak açtığını, ikili ilişkilerde önemli bir potansiyel gördüklerini belirtiyorlar. İşadamları başkentte gördükleri İstanbul isimli işyerlerine şaşırmışlar. Tayyar Oral bu durumu, İstanbul'dan ve Azerbaycan'dan Ermenistan'a göç eden 1 milyona yakın gurbetçiye bağlıyor. Gerçekten Karabağ savaşı sadece Azerbaycan'ı değil, Ermenistan'ı da göçmenlerle doldurmuş.
   <br/>
   <br/>
   İkinci sivil inisiyatif dünyanın dört bir yanına açtıkları okullarla diyalog köprüleri kuran eğitim camiasından geliyor. Amerika, Rusya, Sofya, Bakü, Papua Yeni Gine'ye ulaşan Türk okulları halkasına Ermenistan da katılmak üzere. Ermenistan'dan yeşil ışık yanar yanmaz temaslara geçilecek ve Erivan'da 200 öğrenci kapasiteli bir lise açılacak. Trabzonlu işadamları projenin finansmanını daha şimdiden üstlenmiş durumdalar. Ermenistan Dışişleri Bakanlığı, Aksiyon'a yapılan açıklamada, fikri çok sıcak karşıladıklarını, projenin detayları kendilerine ulaştığında ellerinden gelen yardımı esirgemeyeceklerini belirtti. Ermenistan'ın projeyi sıcak karşılamasında 54 ülkedeki toplam 200 okulun şu ana kadar başarılarından başka hiçbir sebeple gündeme gelmemiş olmasının ve Fethullah Gülen Hocaefendi ile İstanbul'daki Ermeni Patriği Karakin arasındaki iyi ilişkilerin büyük etkisi olduğuna inanılıyor.
   <br/>
   <br/>
   Genelde yurtdışında açılan okullarda eğitim dili İngilizce olurken, sosyal dersler ev sahibi ülkenin kendi öğretmenlerince, kendi dillerinde veriliyor. Okulla ilgili harcamalar firma ile Milli Eğitim Bakanlığı arasında yapılan anlaşmalara göre belirleniyor. Okul açılmasında öncülük eden işadamlarının, iki ülke ilişkilerindeki donukluğu giderecek başka projeleri de var. Üniversitelerarası öğrenci değişimi, YÖK'ün izin vermesi durumunda Fatih Üniversitesi'nde seçmeli de olsa Ermeni Dili ve Edebiyatı bölümünün açılması bunlardan birkaçı.
   <br/>
   <br/>
   Bu sivil inisiyatiflerden şüphesiz rahatsızlık duyanlar olacak. Ancak inisiyatif sahiplerini en çok rahatlatan, Türkiye'de en büyük milliyetçi olarak bilinen MHP lideri merhum Alparslan Türkeş'in Ermeniler'le iki yıl önce Paris'te temas kurmuş olması. Türkeş, bu görüşmenin ardından yaptığı açıklamalarda Ermenistan ile Azerbaycan arasında arabuluculuk yapmaya hazır olduğunu, Türkiye ile Ermenistan'ın da mutlaka anlaşması gerektiğini belirtmişti.
   <br/>
   <br/>
   Başlarken alıntı yaptığımız kitabında Kazım Karabekir Paşa 1932'de Jamanac'ta yayınlanan Profesör Minasyan'ın kaleme aldığı bir makaleden yaptığı alıntıda, aslında Ermeniler'le Türkler'in aynı soya mensup olduklarını yazmıştı. Türkler'le Ermeniler'in aynı soydan gelip gelmedikleri ve aynı soydan olmanın hukukuna göre birbirine iyi davranıp davranamayacakları konusunda belki anlaşamayız, ama iki milletin komşu olduğuna ve en azından aralarında komşuluk hukukunun geçerli olduğuna kimsenin itirazı olmaz herhalde.
   <br/>
   <br/>
   Katkıda bulunan: Ercan Yavuz
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1FEA5F4A1F4314E6B3463030F15E079B?newsId=3083), [web.archive.org (arşiv bağlantısı)](http://web.archive.org/web/20140429131132/http://www.aksiyon.com.tr:80/aksiyon/newsDetail_getNewsById.action;jsessionid=1FEA5F4A1F4314E6B3463030F15E079B?newsId=3083)
