# IMF’SİZ DE OLUYOR

*Abdülhamit Bilici 2001.03.31*

<div>
 <p class="spot">
  1997 Doğu Asya'yı vuran büyük krizin darbesini yiyen  ülkelerden biri de Malezya idi.  Şu an Türkiye'de yaşandığı gibi daha çok mâli piyasaları etkisi  altına alan krizden çıkabilmek  için Endonezya, Tayland gibi  ülkeler IMF'ye borçlanmayı ve  onun reçetesini uygulamayı  tercih ederken, Malezya IMF'ye  rest çekerek kendi özgün  kurtuluş reçetesini hazırladı ve  başarılı oldu.
 </p>
 <p class="metin">
 </p>
 <img border="0" src="/web/20020502032701im_/http://www.aksiyon.com.tr/2001/330/resimler/IMF.jpg"/>
 <p class="metin">
  Enflasyonu indirmeyi hedefleyen birinci IMF programının karaya oturmasından sonra Türkiye, uluslararası itibarı olan bir ismin liderliğinde yeniden IMF politikalarını uygulamak için kolları sıvıyor. Esnafı birbiri ardına kepenk kapayan bir ülke için IMF'nin önerdiği politikalar klasik kemer sıkma yaklaşımının ötesine geçemiyor. Çoğu kâr eden kamu şirketlerinin özelleştirilmesi ya da parçalara bölünerek yabancı şirketlerin etkinliğinin sağlanmasına gösterilen hassasiyet, kemer sıkma politikaları sonucunda iflas eden işadamları, işsiz kalan insanlar ve evinin yolunu bulamaz hâle gelen çiftçilere sıra geldiğinde unutuluveriyor.
 </p>
 <p class="metin">
  Türk insanına adeta olağanüstü yeteneklere sahip bir süpermen olarak takdim edilen ekonomiden sorumlu devlet bakanının ilk yaptığı icraat yıllık bileşik faizi yüzde 193 olan bir oranla yaptığı iç borçlanma oluyor. Yani krizin daha da etkisini göstereceği önümüzdeki 3 ay içinde birileri ekmek bulma sıkıntısı çekerken, küçük bir azınlık her yüz lirasına 33 lira kâr elde edecek. Peki ya sonra? Vatandaştan borç alınan bu paralar 3 ay sonra nasıl geri ödenecek? Galiba yeni bir borçlanmayla. Toplamı 45 milyar doları bulan iç borç sarmalı bu şekilde oluşmuş bulunuyor. Buna ilaveten 100 milyar dolarlık da dış borcumuz bulunuyor.
 </p>
 <p class="metin">
  Enflasyonun, ardından faizin düşeceği ve ekonominin canlanacağı umuduyla 1 yıldır dişini sıkan insanların daha ne kadar bekleyeceği belli değil. Dişlerini ne kadar sıksalar bir hortum gelip damlaya damlaya birikmiş milli serveti uçurup götürüyor.
 </p>
 <p class="metin">
  İşin ilginç tarafı kimse başka bir çözüm ileri süremiyor. Sanki nafile IMF reçetelerini uygulamaktan başka çare yok. Ne siyasi alanda, ne sivil alanda bu konuda tartışma bile yok. IMF politikaları izlenerek ikinci bir ekonomik kurtuluş savaşı verileceği ilan ediliyor. Ağzı olan vatandaştan biraz daha fedakârlık istiyor. Ama daha savaşın komutanının yerinde ne kadar sağlam olduğu belli değil. Çünkü siyasiler siyaset dışından getirilen kişinin başarılı olması durumunda kendilerine zararlı bir rakip olacağından endişe ediyorlar. Gerçekten IMF politikaları dışında çıkış yolu yok mu? Güneydoğu Asya'nın kaplanlarından Malezya bunun mümkün olduğunu daha bir iki sene önce gösterdi. Gelecek yüzyılın söz sahibi olacağı ilan edilen Doğu Asya hatırlanacağı gibi 1997'de, bizim bugün yaşadığımızdan çok daha ağır bir kriz darbesi yedi.
 </p>
 <p class="arabaslik">
  Krizlerin anası
 </p>
 <p class="metin">
  Son 20—30 yılda ortalama yüzde 8—9 oranında dev bir büyüme hamlesi gösteren, kendilerine özgü modelleriyle gelişmekte olan diğer ülkelere örnek gösterilen Endonezya, Tayland gibi ülkelerin ekonomileri kısa sürede iflasın eşiğine geldiler.
 </p>
 <p class="metin">
  Bölgeyi etkisi altına alan kâbus Tayland'da yaşanan döviz kriziyle tetiklendi. Filipinler, Endonezya ve Malezya'yı vurdu. Yıl sonu olmadan daha gelişmiş ve büyük bir ekonomi olan Güney Kore'ye ulaştı. Önce ülkeler bireysel olarak başlarının çaresini aradılar. Olmayınca IMF ile standby anlaşmaları imzalandı ve Tayland'a 17 milyar dolar, Endonezya'ya 40 milyar dolar ve Güney Kore'ye 20 milyar dolar borç verildi. Böylece bu ekonomiler uluslararası sistemin kendilerine öngördüğü modele razı oldular. Malezya ise IMF'nin denetimine girmeyi reddetti. Kendi kaynaklarına dayanarak krizi aşmayı tercih etti.
 </p>
 <p class="metin">
  Bazılarının tahminlerine göre bölgeden 1997 yılında 100 milyardan fazla bu tür kısa vadeli paranın çıkarılması krizi tetikliyor. Kuala Lumpur'un kısa vadeli sermayeye bağımlılığının diğer bölge ülkelerine göre hayli düşük olması bir avantajdı, ama krizden kurtulmasına yetmedi. Malezya'nın dış kaynakları içinde bu kalemin oranı yüzde 41. Krizden bir yıl önce, 1996 yılında aynı oran Endonezya için yüzde 170, Tayland için yüzde 102, Kore için yüzde 248'di.
 </p>
 <p class="metin">
  Borçlanma faiz oranları yükseliyor, içerideki sermaye güvensizlik ortamı ve daha yüksek gelirler elde etmek motivasyonuyla dışarı kaçıyor, milli para olan ringit değer kaybediyor, ithalat pahalılaşıyor ve enflasyon artıyor. Sonuçta 20 yıl boyunca sürdürülen ortalama yüzde 7'lik büyümenin ardından 1998'de büyüme eksi 7.5'a geriliyor. Kişi başına milli gelir yüzde 30 düşüyor, borsa yüzde 63 oranında değer kaybediyor. İşsizlik yüzde 2.7'den 6.4'e, enflasyon yüzde 3.5'den yüzde 7.5'e fırlıyor. Ödenmeyen borçlar yüzde 4.1'den yüzde 7.6'ya, yani iki katına çıkıyor. 1998'in üçüncü çeyreğinde kriz sürüyor, uluslararası kamuoyu krizin derinliğini ölçmekle meşgul.
 </p>
 <p class="metin">
  İlk tedbir olarak Malezya IMF'nin önerisi olmaksızın bilinen IMF benzeri politikaları devreye sokuyor. Parayı korumak için faiz oranlarını artırıyor, devlet harcamalarını kısıyor, sıkı para politikası uyguluyor. Aslında kriz karşısında Malezya yönetimi krizin kendilerini fazla sarsmayacağını düşünüyor. Objektif veriler açısından yüksek tasarruf oranları, kısa vadeli sermaye oranının düşüklüğü, milli para ringitin sağlamlığı Malezya'nın diğer ülkeler gibi nakavt olmayacağı kanaatini güçlendiriyor.
 </p>
 <p class="metin">
  Çok geçmeden bu yaklaşımın krizi önleyemeyeceği ortaya çıkınca, 1998'de yeni ve özgün politikalar devreye konuyor. Ocak 1998'de krize karşı alınacak tedbirleri formüle etmek ve ekonominin durgunluğa girmesini önlemekle görevli Milli (şimdi 'ulusal' moda ama) Ekonomi Aksiyon Konseyi oluşturuluyor. Temmuz ayında konseyin ekonomiyi kurtarma planı hazırdı.
 </p>
 <p class="metin">
  Bütün bu planların da etkisiz kalması üzerine Malezya, iyice kaygan hale gelen ve birbirini zincirleme etkileyen bölgesel etkilerden kendini yalıtmadıkça krizin önünü alamayacağına karar veriyor. Eylül ayında ringiti belli bir kurda sabitleyerek (1 dolar=3.80 ringit) dış piyasalarda milli para üzerinde yapılan işlemleri durduruyor. Bu hamleyle fiilen dışarıya sermaye çıkışının önü alınmış oluyor. Zaten 1 yıllığına yurtdışına kârların transferi ve sermaye çıkışı kesin olarak yasaklanıyor. 1 yıl sonra yasaklar gevşetiliyor. Yurtdışındaki Malezyalı yatırımcılara paralarını ülkeye geri getirme çağrısında bulunuluyor. Aksi durumda belli tarihten sonra ülkeye para sokamayacakları açıklanıyor. Liberal ekonomi politikalarından vazgeçme ve başta IMF olmak üzere bütün dünyanın şiddetli tepkisine rağmen kısa vadeli sermaye hareketlerini engelliyor.
 </p>
 <p class="arabaslik">
  IMF'nin tek bildiği: Kemer sıkmak
 </p>
 <p class="metin">
  Yıllardır bölge ekonomisini yakından takip eden Prof. Dr. Ziya Öniş, Malezya'nın kısa vadeli sermaye hareketlerini önlemek için attığı adımları çok olumlu ve gerekli gördüğünü söylüyor. Malezya'nın ve daha önce Şili'nin istikrarı bozan kısa vadeli sermaye hareketlerine karşı gösterdiği bu başarılı müdahalenin IMF'nin bu konudaki olumsuz yaklaşımının yumuşamasına neden olduğunu söyleyen Prof. Öniş şöyle diyor: "Her türlü felaketten ve kendi beceriksizliğimizden IMF'yi sorumlu tutmak yanlış. Ancak IMF'nin reel ekonomiyi düşünmeden, gelirin bölüşüm biçimine bakmaksızın yalnız talebi daraltmaya yönelik programları sorunları çözmüyor. IMF programlarını yeterli kaynakla desteklemiyor. Yeşil ışık yakıyor, başka finans kuruluşları para verirse. Ayrıca IMF dünya siyasi konjonktürüne göre paraları dağıtıyor."
 </p>
 <p class="metin">
  IMF politikalarının temel hedefi olan talebi daraltma stratejisinin aksine Başbakan Mahathir liderliğindeki Malezya ekonomi yönetimi, ekonomik canlılığın sağlanmasına büyük öncelik veriyor. Bunun için faiz oranları düşürülüyor, bankacılık sistemindeki likidite artırılıyor, sağlık, eğitim, konut sektörü gibi kritik ve gerekli alanlarda kamu harcamaları yeniden başlatılıyor. Vergiler düşürülerek gayr—ı menkul piyasasının hareketlenmesi sağlanıyor.
 </p>
 <p class="metin">
  Bir yandan kortrollü sermaye rejimi uygulanırken, bir yandan da ülkedeki mali piyasalarda reform yapılıyor. Bankaların durumu ve şirket borçları karşılıklı olarak ele alınıyor. Yapıları zayıflayan mevcut 21 yerel banka, 25 finans şirketi ve 12 ticari bankanın 6 önemli bankacı grup olarak birleşmesi öngörülüyor.
 </p>
 <p class="metin">
  Uygulanan programa piyasaların cevabı olumlu oluyor. Peşpeşe 5 çeyrek dilimlik ekonomik gerilemeden sonra 1999'un ikinci çeyreğinde ekonomik büyüme yüzde 4.1 olarak gerçekleşiyor. Borsadaki şirketlerin toplam değeri Eylül 1998'de 249 milyar ringitten Ağustos 1999'da 514 milyar ringite yükseliyor. Reel ekonomi canlanıyor. Araba satışları aynı dönemde 22 bine çıkarak ikiye katlanıyor. Enflasyon Haziran 1998'de yüzde 6.2 iken, 1999 Ağustos'unda yüzde 2.3'e geriliyor. İhracat yüzde 28, ithalat yüzde 22 oranında artış gösteriyor.
 </p>
 <p class="metin">
  Peki Malezya'nın 76 yaşındaki 22 yıllık başbakanı Mahathir Muhammed ne düşünüyor? 22 milyonluk bir ülkenin lideri olarak IMF'ye ve kapitalist dünyaya meydan okuyan bu insan, krizi, IMF'yi nasıl değerlendiriyor? Mahathir başından beri krizin yapısal değil kurgusal olduğuna inanıyor. Ona göre Uzak Doğu'nun çöküşü bu bölgedeki ekonomilerin, özellikle de kendi ülkesinin içine girdiği ekonomik buhran, 30 yıldır başarılı sonuçlar veren ilkelerin ya da ekonominin temelini oluşturan mantığın yanlışlığından kaynaklanmıyordu.
 </p>
 <p class="metin">
  Onun ünlü para spekülatörü George Soros ve benzerlerini krizin müsebbibi görmesinin arkasında da, krize karşı aldığı önlemlerin arkasında da bu mentalite hakim.
 </p>
 <p class="metin">
  Krizden sonra çeşitli forumlarda yaptığı konuşmalarda Mahathir özetle şunları söylüyor: Malezya ekonomisinin kriz öncesi IMF dahil birçok itibarlı uluslararası kuruluş tarafından sağlıklı olduğu yönünde övücü değerlendirmeler yapıldı. Demek ki temelde bir yanlış yok. Sorun para alıp satmaktan başka amacı olmayan para spekülatörlerinin hareketlerinden kaynaklanıyor. Krizden önce bütün finans kuruluşları bizim yapımızı inceliyor ve ihtiyacımız olmadığı halde bize borç vermeye can atıyorlardı. Madem temellerimiz bu kadar çürüktü, o prestijli kuruluşlar bunu görmüyorlar mıydı? IMF methiyelerini ne diye daha krizden 2 hafta önce bile esirgemiyordu. Yolsuzluk, kalitesiz işgücü, vs. gibi şimdilerde yapılan eleştiriler baştan beri vardı. Ve biz bu eksiklere rağmen tarihin ender gördüğü bir kalkınma hızını son 20—30 yılda gerçekleştirdik. Bölgenin dinamosu Japonya'dır. Japonya buraya yatırım yaptı. Önce mallarımızı aldı, ekonomi oluşturdu. Sonra kendi mallarının alınması için ekonomi oluştu. Japonya yine bu kalkınma hamlesini başlatacak yegane ülkedir. Modası geçmiş olarak görülse de, hâlâ model olarak Japonya'ya bakıyoruz. Kapitali, iş gücü, tecrübesi ile &lt;ı&gt; Japonya yeniden ayağa kalkabilir.
 </p>
 <p class="metin">
  Mahathir'in uluslararası sermaye yapısının reform edilmesi gerektiği yönündeki görüşlerine gittikçe sayıları artan mali krizler nedeniyle uluslararası destek artıyor. IMF karşı çıksa da örneğin BM bünyesindeki UNCTAD kısa vadeli sermaye hareketlerinin küresel ölçekte kontrol edilmesi, bölgesel ve milli ekonomilere zarar vermesinin önlenmesi gerektiğine inanıyor.
 </p>
 <p class="metin">
  Sonuç olarak Malezya'nın uluslararası medyanın aşağılamaları, finans çevrelerinin çöktü çökecek beklentilerine rağmen uyguladığı şahsiyetli ekonomik politika bütün insanlığın yararına sonuçlar doğuruyor. Türkiye ise uluslararası sistemin sadık bir çocuğu olarak aynı yol üstünde patinaj yapmaya devam ediyor.
 </p>
 <p class="metin">
  Malezyanın nisbeten eğitimli işgücü, yüksek tasarruf oranı, siyasi istikrar, düşük enflasyon gibi ekonominin makro dengelerini kurmuş bir ülke olması esneklik payını artırıyor. Mesela Prof. Öniş, Kemal Derviş'in de sürdürdüğü yüksek faizlerle borçlanma mantığını yanlış bulsa da, Türkiye'nin kısa vadeli yabancı sermayeye karşı Malezya türü bir önlem almasının sakıncalı olabileceğini düşünüyor.
 </p>
 <p class="arabaslik">
  Türkiye'ye model olur mu?
 </p>
 <p class="metin">
  Yine bölgeyi yakından izleyen bir finans uzmanı, Türkiye'nin IMF'ye alternatif politikalar geliştirecek kadar milliyetçi olmadığını söylüyor. Mahathir'in özgün politikalar sayesinde Malezya'da diğer bölge ülkelerine göre daha az şirketin battığını söyleyen finans uzmanı, Mahathir'in "IMF'nin tek derdi uluslararası sermayeye uygun zemin oluşturmak, alacaklarını tahsil etmektir" eleştirisine aynen katılıyor.
 </p>
 <p class="metin">
  Liberal Parti Başkanı Besim Tibuk, Mahathir'in finans açısından kendisini dünyaya kapattığını, spekülatörlerin ringiti zayıflattığını düşünerek kontrollü kur sistemine geçtiğini, programın başarılı olduğunu ama mantığının yanlış olduğunu düşünüyor. Hem liberal ekonomi politikalarına, hem de spekülatörlerin iyi adam olduğuna inanan Tibuk, Malezya'nın Endonezya'nın yaptığı gibi Çinli zenginleri kaçırmamasının işini kolaylaştırdığını düşünüyor.
 </p>
 <p class="metin">
  Ancak şimdi Malezyalı işadamları Mahathir'in ekonomideki performansını bir kez daha yaşayarak gördüler. Ülkelerinin durumu IMF'ye borçlanarak yarı uluslararası vesayeti kabul eden Tayland, Endonezya, Filipinler gibi ülkelerden daha iyi. 1998'de Endonezya'da enflasyon yüzde 60'a, Malezya'da yüzde 5.2'ye çıkmış. Endonezya ekonomisi yüzde 15 küçülürken, Malezya bunun yarısı kadar küçülmüş.
 </p>
 <p class="metin">
  Bu yüzden Mahathir'in ömrüne dua ediyorlar. Çünkü iktidarı bırakması durumunda yerine gelecek asker kökenli yardımcısına pek güvenmiyorlar. Şu an hapiste olan yardımcısı Enver İbrahim'i de onun yerini alacak en iyi halef olarak görüyorlar.
 </p>
 <p class="metin">
  Malezya'nın izlediği krizden çıkış stratejisi elbette mota mot izlenecek bir yol olmayabilir. Ancak IMF'ye ya da statükoya sadakatin aklın tek yolu olmadığını göstermesi bakımından büyük önem taşıyor.
 </p>
 <br/>
 <center>
  <a class="anaorta" href="http://web.archive.org/web/20020502032701/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/dishaberler/1.htm), [web.archive.org (arşiv bağlantısı)](http://web.archive.org/web/20020502032701/http://www.aksiyon.com.tr:80/2001/330/dishaberler/1.htm)
