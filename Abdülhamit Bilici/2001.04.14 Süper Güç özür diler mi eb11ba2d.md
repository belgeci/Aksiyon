# Süper Güç özür diler mi?

*Abdülhamit Bilici 2001.04.14*

<div>
 <p class="spot">
  Bush yönetimindeki Washington, kısa bir süre içinde dünyanın  önde gelen bütün güçleriyle kavgalı hale geldi. ABD yeni  dönemde Çin'le casus uçak, Rusya ile ulusal füze sistemi ve  casus krizi, Avrupa Birliği ile Avrupa Ordusu ve çevre  politikaları yüzünden boğaz boğaza gelmiş durumda
 </p>
 <p class="metin">
 </p>
 <img border="0" src="/web/20020329153642im_/http://www.aksiyon.com.tr/2001/332/resimler/Super.jpg"/>
 <p class="metin">
  ABD hatalı tutumuna rağmen Çin'den özür dilememekte direndi. İki devi karşı karşıya getiren bir krizi çözmek için Bush 'I apoligize—Özür dilerim' demekten kaçındı. Bunun yerine ancak konuyla ilgili üçüncü beyanatında sadece "I regret—Üzgünüm ya da Pişmanım" demeyi tercih etti. Dünya dengelerinde ağırlığı gittikçe artan Çin de, bir kere resmen özür dilenmesini istediği için geri adım atmamakta kararlıydı.
 </p>
 <p class="metin">
  Ülkelerin milli gururları açısından tarihten günümüze aslında fazla bir şey değişmemişe benziyor. Diplomasi eskiden de böyleydi. Zamanının süpergücü Osmanlı Devleti de yabancı ülkelerle ilişkilerinde bu milli gururu bütün protokol uygulamalarına yansıtırdı. Evliya Çelebi bakın şöyle bir olay anlatıyor:
 </p>
 <p class="metin">
  Elçi Kara Mustafa Paşa, Osmanlı'nın o tarihteki en büyük rakibi olan Avusturya—Macaristan İmparatorluğuna elçi olarak gidecektir. Osmanlı elçisi, kendisini sınır milinde karşılamaya gelen Viyanalı baş delegeye şunları söyler: "Ben imparator huzuruna çıktığım zaman, Kral tahtından çıkıp divanhane kapısına kadar gelir, benim omuzumu öper ve ben de onun göğsünü öperim. Kralınız Mekke, Medine ve Osmanlı Padişahının mektubunu öpüp başına koyar ve mektup okunduğu sürece ayakta durur ve tüm isteklerimizi yasa gereği verirse, mektupta yazılı olanların dışında bir şey istemezse kralınızın karşısına çıkarım. Aksi takdirde durumu padişahımıza bildiririm ki, bu da sizin için iyi bir sonuç vermez, üstelik sizin elçileriniz İstanbul'da iyi karşılanmaz ve saygı görmezler."
 </p>
 <p class="metin">
  Baş delege şaşkın şaşkın "Şimdiye kadar hiçbir elçinin yedi düvel sahibi imparator karşısında böyle isteklerde bulunmadığını" ifade eder. Kral, elçiden armağanlarını taşıyan Osmanlı ağalarının kendi eteğini öpmelerini, huzurunda el pençe divan durmalarını ve huzuruna mehter çalınarak gelmelerini istemiştir. Elçi paşa alttan alma eğiliminde değildir ve şu cevabı verir: "Armağanları getirirken mehteran çalmak yasamız değildir. Ağalar benim hizmetimdedirler ve hiçbir Ümmet—i Muhammed, kralın eteğini öpmez. Böyle davranış Âl—i Osman'a aykırıdır." Sonuçta başka yol olmadığı anlaşılınca Osmanlı elçisi kralla kendi belirlediği tarzda görüşmüştür.
 </p>
 <p class="metin">
  Diplomasideki bu titizliğin yalnız Osmanlı'ya özel bir durum olduğunu sanmayın. Aşağı yukarı Mustafa Paşa'nın Viyana'ya gidişine yakın dönemde düzenlenen ve uluslararası ilişkiler açısından bir dönüm noktası olarak kabul edilen Westphalia Kongresi, tören, etiket ve diplomatik formaliteler yüzünden saptanan tarihten ancak 15 ay sonra toplanabilmişti.
 </p>
 <p class="metin">
  ABD'nin özür dilememe inadı yalnız diplomatik formalitelere gösterilen özenden kaynaklansa bir yere kadar yerinde bulunabilir. Ancak Clinton sonrası Washington'da ipleri eline alan Bush ve ekibi her alanda öyle farklı politikalar izliyor ki, son olay da bu zincirin yalnız bir halkasını teşkil ediyor.
 </p>
 <p class="metin">
  İktidara geleli birkaç ay olmamasına rağmen Bush'un Amerikası, dünyanın önde gelen bütün güç odaklarıyla kavgalı hale geldi. Clinton ekibinin maksimum esneklikle yönettiği dış siyaset, şimdilerde uluslararası arenadaki bilinen dengeleri alt üst edecek gibi görünüyor. Bu durum konumu itibariyle yalnız ABD'yi değil, onunla ittifak içinde politikalar yürüten Japonya'dan İngiltere'ye birçok ülkeyi de etkiliyor.
 </p>
 <p class="metin">
  Sondan başlayacak olursak, insan hakları alanında ilerleme kaydeden, Dünya Ticaret Örgütü'ne girmek için ekonomisini dünyaya daha fazla açmaya razı olan Çin ile ilişkiler casus uçağı krizindeki inat yüzünden gerildikçe geriliyordu. Fiilen komünist ideolojiyi terkeden  Çin'in burnunun dibi denebilecek bir bölgede casusluk-keşif yaparken açıkça suçüstü yakalanan ABD, uçağın ve 24 personelinin diplomatik dokunulmazlığı, Çin'e ait F—8 savaş uçağıyla kendi uçakları EP—3E'nin çarpıştığı bölgenin uluslararası sular olduğu tezlerini savunuyordu. Pekin, Çin halkından resmen özür dilenmesini ve bu tür casusluk faaliyetlerinin tekrar edilmeyeceği yönünde garanti verilmesini isterken, Washington donanmanın elinde yalnız 11 adet bulunan, her türlü elektronik sinyali alabilen SIGINT özellikli uçağının ve personelinin iadesini istiyordu. İki ülkedeki kamuoyu da resmi tez etrafında yönlendiriliyordu. ABD'de medya 24 askerin albümlerini, eş ve çocuklarını TV'lere çıkarırken, Çin de kayıp pilotun dramını kamuoyuna yansıtıyordu.
 </p>
 <p class="metin">
  5 Nisan'da Pentagon'daki basın toplantısında yetkililerin Amerikalı askerler için esir, casus, misafir sıfatlarından hangisinin kallanacağı bile netleşmemişti. Amerikalılar casusluk deyimini değil, yapılan iş için dünyada birçok ülkenin yapageldiği 'keşif uçuşu' demeyi tercih ediyor. Bir Amerikalı gazetecinin "Florida açıklarında sizin frekans bilgileriniz elinde bir Çinli yakalasanız. Onun yaptığı işe casusluk mu, normal bir seyir faaliyeti mi dersiniz?" sorusu karşısında yetkililer hayli bocalamıştı. Basının bu sorgulayıcı tutuma karşı yetkililer, Bosna bombardımanı sırasında zor durumda kalarak Slovenya'ya iniş yapan bir Amerikan uçağı örneğini veriyorlardı.  Nihayet 11 Nisan'da ABD'nin olaydan duyduğu üzüntüyü belirten bir mektubu Pekin'e iletmesiyle kriz şimdilik atlatıldı.
 </p>
 <p class="metin">
  Ancak Bush ekibinin önünde iki ülke ilişkilerini gerecek bir dosya daha bekliyor. Dosya, Tayvan'ın ABD'den almak istediği silahların satışına yönetimin onay verip vermeyeceğiyle ilgili. Seçim kampanyasında Çin'i ortak değil rakip olarak tanımlayan Bush'un önünde önemli sınavlar bulunuyor.
 </p>
 <p class="metin">
  Bush yönetiminin Avrupa Birliği ile de başı dertte. AB ile ABD'yi sık sık karşı karşıya getiren muz ticaretine uygulanacak gümrük tarifelerinden daha ciddi bu defa sorunlar. Fransa ve Almanya'nın AB'yi küresel aktör haline getirme idealinin olmazsa olmaz şartı olarak gördüğü müstakil bir Avrupa Ordusu fikrini, NATO'yu zamanla devre dışı bırakacağı için soğuk karşılıyor. Avrupa Birliği'nin Amerika ile savaş halinde olduğu bir konu da çevre meselesi. Bu alanda ülkelere uymaları gereken standartlar getiren Kyota protokolünü imzalamayı reddeden ABD'ye karşı AB açıkça savaş ilan etmiş durumda. Halen bir heyet ülke ülke dolaşarak bu konuda kulis yapıyor.
 </p>
 <p class="metin">
  Atlas Okyanusu'nun iki yakasını karşı karşıya getiren başka bir konu da Bush'un ısrarla üzerinde durduğu Ulusal Füze Sistemi. Rusya'nın şiddetli muhalefeti nedeniyle nükleer silahlarla ilgili statükonun değişmesi tehlikesini taşıyan bu düzenlemeye Avrupa sıcak bakmıyor. Üstelik Amerika'nın bu tavrında ısrar etmesi Rusya ile Avrupa'nın stratejik temelde yakınlaşmasına yardımcı oluyor. Geçtiğimiz hafta St. Petersburg'da yapılan Almanya—Rusya, daha önce yapılan AB—Rusya zirveleri bu ilginç eğilimin somut göstergeleri.
 </p>
 <p class="metin">
  ABD—Rusya ilişkilerini ulusal füze sistemi yanında son dönemde patlayan casusluk olayı da germeye devam ediyor. Robert Hanssen adlı Amerikan vatandaşının Amerikan iç istihbaratından sorumlu FBI'da 15 yıldır Rusya adına casusluk yaptığı ortaya çıkınca, Washington 50 Rus diplomatını sınırdışı etme kararı aldı. Rusya da aynı şekilde cevap verdi. Moskova'nın Tahran ve Pekin'le geliştirdiği stratejik ilişkiler ağı gittikçe Moskova—Washington hattında ipleri geriyor. Duma'da önümüzdeki dönemde izleyeceği dış politikayı ayrıntılı bir biçimde ortaya koyan Putin'in ABD'ye bir satır bile ayırmaması da diplomatik çevrelerde bu soğukluğun bir göstergesi olarak algılanıyor.
 </p>
 <p class="metin">
  Bush ekibinin izlediği dünya siyaseti ya uluslararası bir curcunaya ya da 10 yıllık Soğuk Savaş sonrası politikaların tamamen gözden geçirilip büyük değişikliklere uğradığı yeni bir döneme gebe görünüyor.
 </p>
 <p class="metin">
 </p>
 <p class="arabaslik">
  U-2 İncirlik'ten kalkmıştı
 </p>
 <p class="metin">
  Bugünkü casus uçağı krizinin benzeri 1960'larda Türkiye'yi de çok etkileyen U—2 hadisesinde yaşanmıştı. ES—3E uçağının hakkında casusluk yaptığı ülke Çin'di. U2 uçağının hedefi ise dağılan Sovyetler Birliği'ydi. ES—3E uçağı Amerika'nın koruması altındaki Tayvan'dan kalktı. U—2 ise yine Amerikan güdümündeki Türkiye'nin İncirlik Üssü'nden havalanmıştı. U—2 Sovyet toprakları üzürinde düşürülüp pilotu tutuklanırken, ES—3E Çin savaş uçağıyla çarpıştıktan sonra Çin'e zorunlu iniş yapmak zorunda kaldı.
 </p>
 <p class="metin">
  Her iki uçağın amacı da casusluktu. 1959 yılında ABD'yi ziyaret eden Kruşçev, U—2 benzeri casus uçuşlarından şikayet etmişti. Çin de ABD'nin bu tarz uçuşlarından şikayetçiydi.
 </p>
 <p class="metin">
  Yakıtsız 7.5 saat havada kalabilen U2, 30 bin metreye kadar çıkıp, net resim çekebilme özelliğine sahipti. Bu yüzden radarlar onu yakalayamıyordu. Pilot Gary Powers, 1 Mayıs 1960'da İncirlik'ten havalanıp Pakistan Peşaver üzerinden Sovyet topraklarına girmişti. Motorlarında meydana gelen arıza üzerine alçalınca, Sovyet radarlarına yakalanmış ve uçak düşürülmüştü. Halbuki Norveç'e kadar uzanacaktı.
 </p>
 <p class="metin">
  Amerika, Uzay Dairesi'ne bağlı bir araştırma uçağının Van civarında düşmüş olabileceğini duyurdu. Halbuki U2 CIA'ye çalışıyor, meteorolojiyle değil istihbaratla ilgileniyordu. Rusya'nın kasden sessiz kalması ABD'nin konuyu örtbas etme dürtüsünü kamçıladı. Ancak 7 Mayıs'ta olayı dünyaya delilleriyle açıkladı. Amerika'ya iyice yüklendi.
 </p>
 <p class="metin">
  Sovyetler'in ABD'den o gün istedikleriyle bugün Çin'in istekleri neredeyse örtüşüyor. Kruşçev, Amerika'nın özür dilemesini, suçluların cezalandırılmasını ve bir daha benzer bir eylemde bulunmamak için garanti verilmesini istiyordu. 16 Mayıs'ta Berlin buhranını görüşücek zirve, U—2 yüzünden fiyaskoyla sonuçlandı. Türkiye bu olay yüzünden Rusya ile karşı karşıya geldi.
 </p>
 <p class="metin">
  Daha sonra iki blok arasındaki ilişkilerin yumuşaması neticesinde, Sovyetler ilişkileri geliştirmek arzusuyla Pilot Powers'ı affederek büyük bir jest yaptı.
 </p>
 <p class="metin">
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/332/dishaberler/1.htm), [web.archive.org (arşiv bağlantısı)](http://web.archive.org/web/20020329153642/http://www.aksiyon.com.tr:80/2001/332/dishaberler/1.htm)
