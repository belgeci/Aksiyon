# iŞGALSE ÇEKiL, iLHAKSA HUZUR GETiR

*Abdülhamit Bilici 2000.10.21*

<div>
 <p class="spot">
  Dikkat edilirse, Filistin'deki  gerginlik ve çatışma, üzerinde  ihtilaf olmayan Tel-Aviv, Hayfa  gibi İsrail topraklarında  yaşanmıyor. Tüm dünyanın İsrail'i  işgalci olarak nitelediği Doğu  Kudüs, Batı Şeria ve Gazze gibi  Filistin topraklarında yaşanıyor.  Bu, gerçekten barıştan yana  olanlar için yeterince açık mesaj taşımıyor mu?
 </p>
 <img border="0" src="/web/20010712112138im_/http://www.aksiyon.com.tr/2000/307/resimler/isgal.jpg"/>
 <p class="metin">
  Arafat'ın İsrail'in varlığını meşru kabul etmesi ve İsrail'in de barış karşılığında toprak vermeye razı olması temel esprisine dayanan Filistin—İsrail barış sürecinden her iki tarafı da memnun edecek bir sonuç çıkması zor görünüyordu. Son üç haftadır yaşanan gelişmeler ve barış sürecinin başladığı tarihten bu yana yaşanan olaylar, bu öngörüyü ve maalesef barış karşıtlarını haklı çıkaracak nitelikte.
 </p>
 <p class="metin">
  Özellikle İsrail'in barış sürecindeki temel mantığı toprak karşılığında en çok ihtiyaç duyduğu güvenlik ve huzuru satın almaktı. Filistinliler'e, zaten kendilerinin olan topraklar kademe kademe verilecek, bunun karşılığında 1987—93 yılları arasında zirveye tırmanan Filistin bağımsızlık direnişi (intifada) kırılacak, İsrail hem bölgenin tabii bir unsuru haline gelecek, hem de güvenlik harcamalarını asgariye indirecekti. Olası bir barışın mutlaka sonuçlandırması gereken Kudüs'ün statüsü, Filistinli mülteciler, su gibi konular sürekli arka plana atıldı. Körfez Savaşı'nda Arap kamuoyunun parçalanmış olması, Soğuk Savaş'ın sona ermesi dolayısıyla Moskova'nın denge unsuru olmaktan çıkması ve Arafat'ın Saddam'ın yanında yer alarak yaşadığı tecrit ortamı kaçırılmayacak fırsatlar sunuyordu. Hamas ve İslami Cihad gibi alternatifleri de Arafat'la barış konusunda eli çabuk tutmayı gerektiren bir başka faktördü.
 </p>
 <p class="metin">
  Ama işler fena sarpa sarmış görünüyor. Bu, yeni de değil. İsrail Başbakanı Rabin'in öldürülmesi, Netanyahu'lu Likud'un iktidara gelişi, yerleşimciler üzerinde barışı yıkıcı faaliyetleri hızlandırması, buna karşılık radikal Filistinli grupların intihar saldırıları...
 </p>
 <p class="metin">
  Şarm el—Şeyh zirvesinden de bu ters gidişi düzeltecek bir sonuç çıkması zor gürünüyordu. Nitekim 17 Ekim tarihinde bu satırlar yazılırken, Mısır Devlet Başkanı Mübarek'in ev sahipliğinde ABD Başkanı Clinton'ın hakemliğinde gerçekleşen zirvede şiddetin durdurulması ve son dönemdeki çatışmaların araştırılması için uluslararası bir komisyon kurulması üzerinde ancak sözlü olarak anlaşmaya varılabildi. Anlaşma haberinin Filistin topraklarına ulaşması, çatışmaların durmasını sağlamadı.
 </p>
 <p class="metin">
 </p>
 <p class="metin">
  Osmanlı modeli niçin hatırlanıyor?
 </p>
 <p class="metin">
  Bu gidişle soruna kalıcı bir çözüm bulmak hayli zor görünüyor, çünkü İsrail'in bölgeye yabancı bir unsur olarak gelmesinden bugüne geçen 50 yıllık sürede şu durum net bir şekilde ortaya çıkmış bulunuyor: Birincisi, İsrail, toprak karşılığında barış pazarlığı yaparak dünyaya olumlu bir imaj vermeye çalışıyor. Ancak pazarlık konusu yaptığı topraklarda aslında işgalci konumunda olduğu uluslararası toplumun tüm üyeleri tarafından kabul ediliyor. BM'nin bu çerçevede sayısız kararları mevcut. Dolayısıyla İsrail işgalci pozisyonunu sürdürdükçe —ki, gerek yeni yerleşimciler yerleştirerek, gerek Filistinliler'e ikinci sınıf vatandaş muamelesi yaparak bu konuda istekli olduğunu ortaya koyuyor— gerilimin bitmesi ve İsrail'in rahat nefes alması zor görünüyor. Bölgedeki Filistinliler'le İsrail vatandaşları arasında önemli bir fark yok. İşgal bölgesinde yaşayan Filistinliler kaybedeceği hiçbir şeye sahip değilken, Yahudiler özenle geliştirdikleri geniş bir konfora sahipler.
 </p>
 <p class="metin">
  Uluslararası toplumun gözünde ve devletlerarası hukukta konunun berraklığını ortaya koymak için Birleşmiş Milletler'i oluşturan 189 üye ülkenin, İsrail konusunda nasıl tavır aldıklarına bakmak yeterli. Bunun küçük bir örneği, geçtiğimiz yıl içinde, A/C.4/54/L.11 nolu kararın Genel Kurul'da oylanması sırasında yaşanıyor. BM bünyesinde "İsrail'in işgali altındaki bölgelerde" (kararda aynen bu ifadeler yer alıyor) sebep olduğu insan hakları ihlallerini araştırmak için kurulan komisyonun hazırladığı raporun oylamasına katılan ülkelerden 119'u İsrail aleyhine oy kullanırken, yalnız İsviçre çekimser kalıyor. İsrail'le stratejik ilişkiler geliştirmiş olmasına rağmen Türkiye bile İsrail aleyhine oy kullanan cumhurun içinde yer alıyor. Kendisinden başka İsrail lehine oy kullanan tek ülke ise Amerika Birleşik Devletleri.
 </p>
 <p class="metin">
  Şayet İsrail işgalci değil, ama Doğu Kudüs ve 1948 Filistin bölgesi üzerindeki meşru bir devletse, 1967'deki işgalden bugüne yaşanan olaylar, katliamlar, intifada, kısaca sürekli isyan hali gösteriyor ki, İsrail bir devletin en önemli varlık sebebi olan huzur ve güvenliği sağlamada başarılı olamıyor. Harem—i Şerif'e bir muhalif parti liderinin ziyareti nedeniyle çıkan olaylarda 100'den fazla insan hayatını kaybediyor. Taş atan insanlara gerçek mermiler kullanılıyor. Silahsız halka havadan füze yağdırılabiliyor. Bir karşılaştırma yapmak gerekirse, bölgeyi uzun yıllar idaresi altında bulunduran Müslüman Osmanlı'nın sağladığı huzur ortamını Yahudi İsrail'in sağlayamadığı ortaya çıkıyor. Osmanlı formüllerinin yüzyıl sonra yeniden tedavüle çıkmasının altında biraz da bu gerçek yatıyor.
 </p>
 <p class="metin">
 </p>
 <p class="metin">
  İsrail tipi demokrasi
 </p>
 <p class="metin">
  1967'deki 6 Gün Savaşı neticesinde Mısır'dan koparılan Gazze ve Ürdün'den koparılan Batı Şeria'da işgal altında yaşayan Filistinliler kadar, İsrail'in kendi vatandaşı olan Filistinliler'e sağladığı ortam da iç açıcı değil.
 </p>
 <p class="metin">
  Knesset üyesi bir İsrailli Arap siyasilerinden Birzet Üniversitesi Felsefe Profesörü Azmi Bişara, İsrail vatandaşı Araplar'ın içinde bulunduğu durumdan hareketle İsrail demokrasisini şu şekilde tanımlamaya çalışıyor: İsrail, farklı etnik grupların kendi alanlarında otonomiye ve önemli konularda veto hakkına sahip olduğu, grup haklarının garanti edildiği bir demokrasi modeli değil. Bu yönüyle İsrail tanım olarak, Belçika, İsviçre ya da Kanada modellerinde örnekleri görülen çok dilli, çok milletli, çok kültürlü bir yapı değil. Örneğin İsrailli Araplar bir milli azınlık olarak kabul edilmiyor, "Yahudi olmayanlar" içinde bir dilimi oluşturuyor. İsrail'in nüfus sayımlarında kullanılan 'Yahudi olmayanlar' (non—Jews) terimi bu durumun pratikteki ispatını oluşturuyor.
 </p>
 <p class="metin">
  İsrail etnik, dinî kökeni ne olursa olsun ülke sınırları içinde yaşayan insanları vatandaşı gören liberal bir demokrasi ülkesi de değil. Bu yönüyle Fransa ve ABD modeline benzemiyor. İsrail tüm vatandaşlarının değil, Yahudiler'in devleti. Bu yüzden Knesset için yarışan İsrailli Arap gruplardan biri son seçimlerde bu ana temayı slogan olarak kullanma gereği duyuyor: "İsrail, tüm vatandaşların devleti".
 </p>
 <p class="metin">
  İsrail demokrasisini yalnız belli bir gruba belli haklar veren ırkçı bir rejim olarak sınıflandırmak da mümkün görünmüyor. Araplar da seçimlerde oy kullanabiliyor. Knesset'e seçilebiliyor. Hıristiyan, Müslüman Araplar'la Dürziler, Knesset'te ortalama 8—10 temsilci gönderebiliyorlar.
 </p>
 <p class="metin">
  Görüldüğü gibi İsrail, henüz siyasi ve dinî açıdan yapılanmasını tamamlamamış, sürekli değişim içinde olan bir ülke. Batı Şeria ve Gazze'deki kardeşlerinin aksine İsrailli Araplar İsrail vatandaşı. Oy kullanabiliyor, seçilebiliyor, belediye başkanı olabiliyor, İbranice konuşabiliyor, devlet okullarına gidiyorlar. Hatta 1999 güzellik kraliçesi de İsrailli Arap Rana Raslan. Ama genel olarak toplum içinde alt katmanı oluşturuyorlar. Yahudiler'in sahip olduğu otellerde onlar bulaşıkçı ya da şoför olarak karşınıza çıkıyor ya da petrol istasyonlarında pompacı olarak. Resmi kurumlarda hiçbir Arap görmek mümkün değil. Kamudaki çalışanların yüzde 1'i bile Arap değil. Araplar arasındaki işsizlik Yahudiler'in ortalamasının iki katı; yüzde 20. Araplar orduya alınmadıkları için, askerliğin önşart olarak istendiği birçok iş imkanından otomatik olarak yararlanamıyorlar.
 </p>
 <p class="metin">
  Arapça İbranice'den sonra İsrail'in ikinci resmi dili. Ama Araplar uçaklarda İbranice ve İngilizce kullanılmasına bile güceniyorlar.
 </p>
 <p class="metin">
  5.1 milyon nüfus içinde Araplar 900 binlik (yüzde 18) nüfusa sahip. 1948'de İsrail kurulduğunda 150 bin Arap sınırlar içinde kalmış. Diğerleri ya göç etmiş ya da zorla ülke dışına atılmış. İsrail içinde kalanlar genel olarak Arap, dışarıda kalanlar Filistinli diye adlandırılıyor. Başlangıçta kendini Yahudilik'le tanımlayan İsrail'de Araplar eşit ortak olmaktan çok varlıkları tolere edilen bir azınlık olarak görüldü. İsrail'in Araplar'a karşı kazandığı üst üste zaferlerle elde ettiği güven ölçüsünde hakları genişletildi.
 </p>
 <p class="metin">
 </p>
 <p class="metin">
  Vadedilmiş toprak—huzur ikilemi
 </p>
 <p class="metin">
  Nüfusun beşte birini oluşturmasına rağmen fakirlik çizgisinin altındaki İsrailliler'in yarısını Araplar oluşturuyor. 10 Arap çocuğundan 6'sı fakirlik sınırları altında yaşarken 10 Yahudi çocuktan ancak biri bu düzeyde. Araplar arasında işsizlik oranı yüzde 30'ları bulurken, Yahudilerin oranı yüzde 5. Araplar'ın oturduğu çoğu yerleşim birimleri kanalizasyon sisteminden mahrum.
 </p>
 <p class="metin">
  Bölgede hayat, yalnız Filistinliler için değil Yahudiler için de tam bir huzursuzluk kaynağı. Yahudiler'in Doğu Kudüs'teki en kutsal mekanı olan Ağlama Duvarı'nda dua ederken bile yanlarında silah taşıma ihtiyacı hissetmeleri, bazen neredeyse adam başına bir asker görevlendirilerek ancak güvenliğin sağlanıyor olması, işgal altındaki bölgelerde yaşayan Yahudi yerleşimcilerin bir güvenlik görevlisini birkaç kez katlayacak donanımda silahlarla mücehhez olarak yaşıyor olması da bu güvensizliğin en temel göstergeleri.
 </p>
 <p class="metin">
  Aslında İsrail'de güçlü bir barış kamuoyu oluşturan sebeplerin altında da bu elde edilen maddi refaha karşı bir türlü ulaşılamayan huzur ve güvenli günlerin özlemi yatıyor. Nitekim 5.1 milyon nüfusu bulunan İsrail, barış konusunda ikiye bölünmüş durumda. İktidardaki İşçi Partisi'nin temsil ettiği kanat, mümkün olan en büyük tavizleri vererek bir an önce güvenliğin sağlanmasını amaçlıyor. Laik Yahudiler'in ağırlıklı olarak bulunduğu bu kanat için Tevrat'taki Vadedilmiş Topraklar kadar, huzurlu, yaşanabilir topraklar da önemli.
 </p>
 <p class="metin">
  Yarım asırdır aktif olarak süren direniş İsrail'in Filistin topraklarını zorla ele geçirmiş olsa da fethedemediğini ortaya koyuyor. Belki de artık somut bir sonuç üretmeyen ama kutsal anlamlar yüklenmeye başlanan barış sürecinin daha gerçekçi gözlerle bir daha gözden geçirilmesi gerekiyor. Yoksa İsrail tarafından ilhak edilmiş olsa da Doğu Kudüs'te, işgali altında tutulan Batı Şeria ve Gazze'de de olayların durulması imkansız.
 </p>
 <p class="metin">
 </p>
 <p class="arabaslik">
  ANLAYANA SİVRİ SİNEK SAZ
 </p>
 <p class="metin">
  Aşağıdaki liste, 189 üyeli Birleşmiş Milletler'de İsrail'in işgal edilmiş topraklardaki insan haklarıyla ilgili bir oylamanın sonuçlarını gösteriyor.
 </p>
 <p class="metin">
  ALEYHTE: Cezayir, Andora, Arjantin, Ermenistan, Avustralya, Avusturya, Azerbaycan, Bahamalar, Bahreyn, Bangladeş, Belarus, Belgium, Bolivia, Botswana, Brezilya, Bruney, Bulgaristan, Burkina Faso, Kanada, Çad, Şili, Çin, Kolombiya, C—te d'Ivoire, Küba, Kıbrıs, Çek Cumhuriyeti, Kuzey Kore, Danimarka, Ekvador, Mısır, El Salvador, Eritre, Etiyopya, Finlandiya, Fransa, Gabon, Gürcistan, Almanya, Gana, Yunanistan, Gine, Guyana, Haiti, Macaristan, Hindistan, Endonezya, İran, İrlanda, Italya, Jamaica, Japonya, Ürdün, Kenya, Kuveyt, Lao, Letonya, Lübnan, Libya, Liechtenstein, Litvanya, Lüksemburg, Madagaskar, Malezya, Maldives, Mali, Malta, Meksika, Fas, Mozambik, Myanmar, Namibia, Nepal, Hollanda, Yeni Zelanda, Nikaragua, Nijerya, Norveç, Umman, Pakistan, Panama, Papua Yeni Gine, Peru, Filipinler, Polonya, Portekiz, Katar, Güney Kore, Moldova, Romanya, Rusya, Saint Lucia, San Marino, Suudi Arabistan, Senegal, Singapur, Slovakya, Güney Afrika, İspanya, Sri Lanka, Sudan, İsveç, Suriye, Tayland, Makedonya, Togo, Tunus, Türkiye, Uganda, Ukrayna, BAE, İngiltere, Tanzanya, Uruguay, Venezuela, Vietnam, Yemen, Zambiya, Zimbabve
 </p>
 <p class="metin">
  LEHTE: İsrail, ABD
 </p>
 <p class="metin">
  ÇEKİMSER: İsviçre
 </p>
 <br/>
 <center>
  <a class="anaorta" href="http://web.archive.org/web/20010712112138/mailto:abilici@usa.net">
   abilici@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/dishaberler/1.htm), [web.archive.org (arşiv bağlantısı)](http://web.archive.org/web/20010712112138/http://www.aksiyon.com.tr:80/2000/307/dishaberler/1.htm)
