# Şaron savaş suçlusu

*Abdülhamit Bilici Bilinmeyen-tarih*

<div>
 <font>
  <img border="0" height="1" src="/web/20050227092629im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050227092629im_/http://www.aksiyon.com.tr/resim/349/22.jpg" vspace="5"/>
  </p>
 </font>
 <font class="content">
  İsrail Başbakanı Şaron'un savaş suçlusu olarak yargılanması gerektiğini söyleyerek şimşekleri üzerine çeken Prof. Falk, Beyrut Kasabı lakaplı Şaron'un Batı başkentlerinde siyasi güvencelerle dolaştığını söylüyor. Bir dönem destek verdiği sözde Ermeni soykırım tezine şimdi daha farklı bakan Falk'a göre kasıt unsurunu belgeleyecek bir delil bulunamadıkça soykırım tezini ileri sürmek çok zor
 </font>
 <br/>
 <p>
  <font class="content">
   “Saygın olabilmek için iç bütünlüğünü sürdürmek gerekir.” Dünyanın önde gelen uluslararası hukuk uzmanlarından biri olan Profesör Richard Falk, Vietnam savaşına karşı çıkışını, Ermeni soykırım iddialarına sıcak bakışını, Yahudi asıllı olmasına rağmen İsrail Başbakanı Şaron’un savaş suçlusu olarak yargılanmasını isteyişini bu iç bütünlük arayışına bağlıyor. Ancak Prof. Falk’un Şaron’la ilgili açıklamaları başını epey ağrıtmışa benziyor. Çünkü bu yüzden tehditler alan Falk, bir ara koruma bile istemişti.
   <br>
    <br>
     Küre yayınlarından bugünlerde piyasaya çıkacak kitabıyla neo—liberal küreselleşmeyi ‘yağmacı’ olarak niteleyen Prof. Dr. Falk, ilerleyen yaşına rağmen hâlâ  muhalif ruhunu koruyor. Ekonomik ve sosyal konularda sol eğilimli olması Falk’un dine sıcak bakmasını engellemiyor. Aksine materyalist felsefenin yol açtığı  bugünkü krizlerden kurtulmak için manevi değerlere ihtiyaç olduğunu söylüyor.
     <br>
      <br>
       BM İnsan Hakları Yüksek Komiserliği için Filistin raporu hazırlayan, Kosova Komisyonu’nun üyesi olan, Uluslararası Adalet Divanı’na Mashadov yönetimi  tarafından açılan dava kabul edilirse mahkemeye Çeçenistan tarafından yargıç olarak önerilen Richard Falk, halen Princeton Üniversitesi’nde Uluslararası Hukuk profesörü olarak çalışıyor. Prof. Falk’la her yıl Türk eşiyle birlikte yazları tatil yaptığı İstanbul Beylerbeyi’ndeki Boğaz manzaralı evinde görüştük:
       <br/>
       <br/>
       —BM İnsan Hakları Yüksek Komiserliği için, bölgedeki izlenimlerinize dayanarak Filistin raporu yazdınız. İsrail neyi amaçlıyor?
       <br/>
       <br/>
       Beni en çok etkileyen Filistinliler’in yaşadığı sıkıntılar oldu. İşgal altında olmanın yükü çok ağır. Tedirginlik, umutsuzluk ve dehşet verici bir hayat. İsrail’in aşırı güç kullanımı, siyasi suikastleri, Yahudi yerleşimlerinin aralıksız sürdürülmesi, Filistinliler’in direniş duygusunu kırmayı hedefliyor. Bir değişiklik olmazsa, insani ve siyasi bir felakete doğru gidiliyor. İki tarafta da barış için gerekli inisiyatife ve halkın güvenine sahip liderlik yok.
       <br/>
       <br/>
       —Barışın önündeki en önemli engel ne?
       <br/>
       <br/>
       Birinci engel Yahudi yerleşimciler konusu. Filistin bölgelerindeki Yahudi yerleşimciler vakıası sürdükçe, ne Filistinliler kendilerini güvende hissedebilir, ne de kalıcı bir çözüm bulunur. Bunların ne kadar uygunsuz olduğunu anlamak için görmek lazım. Silahlanmış ve İsrail ordusunca korunan, Filistinliler’in ortasında yer alan bölgeler bunlar.
       <br/>
       <br/>
       İkincisi ise Filistinli mülteciler. Uluslararası hukuk açısından Filistinliler 1948’de evlerinden sürülen soydaşlarının geri dönmesini istiyorlar. Ancak bunun gerçekleşmesini, barış yanlısı ılımlı İsrailliler bile tehdit olarak görüyor. Onlara göre dünyadaki tek Yahudi devleti İsrail’i ortadan kaldıracak bir istek bu. Filistinliler kapsamlı bir barış yapılırsa, bu konuda daha esnek davranabileceklerini söylüyorlar.
       <br/>
       <br/>
       Filistin’in Kosova’dan farkı
       <br/>
       <br/>
       —Uluslararası kamuoyu İsrail’e bu yaptıklarını durdurması için ne zaman müdahale edecek? Filistin’in Kosova’dan farkı nedir?
       <br/>
       <br/>
       Şüphesiz Kosova, Filistin’e çok benziyor. Ancak bu tür müdahalelerin arkasında ahlaki değerlerden çok jeopolitik çıkarlar yatıyor. Uç bir örnek olarak Çeçenistan’ı ele alalım. Buraya uluslararası bir müdahale yapılması için ahlaki, hukuki gerekçeler en az Bosna ve Kosova kadar mevcut. Ancak hiçbir devlet bunu teklif bile etmiyor. Çünkü Rusya’nın gücü dikkate alındığında bu çok tehlikeli görünüyor. Aynı durum Çin’deki Tibet için de geçerli. Filistin de maalesef bu kategoriye dahil. Özellikle de İsrail’in ABD ile olan özel ilişkisi dikkate alınırsa. Bu sanıldığı gibi yalnız ABD’deki Yahudi lobisinin etkinliğinden değil Pentagon’un İsrail’i bölgede en önemli stratejik bir partner olarak algılamasından kaynaklanıyor. 1967’ye kadar İsrail, ABD açısından stratejik yüktü. Bu döneme kadar ilişkiler soykırımın anısı ve Amerika’daki Yahudi lobisi faktörüne dayanıyordu. Ancak İran Şahı’nın devrilmesiyle İsrail’in önemi arttı.
       <br/>
       <br/>
       —O halde niçin Araplar İsrail’e bu kadar angaje olan ABD’nin öncülüğündeki  girişimlere umut bağlıyorlar?
       <br/>
       <br/>
       Bence Filistinliler, ABD’nin bu konuda kendini tarafsızmış gibi göstererek hakemlik rolüne soyunmasına izin vererek büyük yanlış yaptılar. Filistin perspektifinden bakılacak olursa bu gerçekten çılgınlık.
       <br/>
       <br/>
       —Niçin böyle yapıyorlar peki?
       <br/>
       <br/>
       Tam olarak sebebini bilmek zor. ‘ABD ile işbirliği yaparsak sonunda para alırız’ diye düşünmüş olabilirler. ABD, Mısır ve İsrail’e Camp David anlaşması şerefine çok iyi para ödedi.
       <br/>
       <br/>
       —Mısır hâlâ bu parayı alıyor?
       <br/>
       <br/>
       Evet, ikisi de ABD'den dünyada en yüksek dış yardım alan ülkeler hâlâ. Bir gerekçe bu olabilir. Bir de ABD bölgede değişiklik yapabilme kudretine sahip en önemli ülke. Bu arada İsrail’in ABD dışında başka bir ülkenin aracılığına karşı olması da önemli.
       <br/>
       <br/>
       —Son zamanlarda Türkiye’nin böyle bir rol oynayabileceği söyleniyor. Daha uygun ve tarafsız hakem kim olabilir?
       <br/>
       <br/>
       Türkiye ya da başka bir Avrupa ülkesi olabilir. Ancak şunu unutmamak lazım. Türkiye, özellikle İsrail’le stratejik ilişkiler kurmasından sonra, Filistinliler’in gözünde fazlaca İsrail yanlısı duruyor. İki ülke arasında istihbarat işbirliği var. Filistinli olsaydım, Türkiye’nin ülkemin geleceğinin belirlenmesinde etkin olmasından hoşnut olmazdım. Norveç, İsveç, Hollanda gibi Avrupalı demokratik ülkeler daha uygun olabilir.
       <br/>
       <br/>
       —ABD’nin bu görev için en kötü alternatif olduğunu mu söylüyorsunuz?
       <br/>
       <br/>
       İki nokta var. 1956 Süveyş Savaşı’ndan sonra ABD bölgeyi sürekli kontrol etmek istedi. Bu yüzden ABD’nin başka bir dış gücün bölgede kayda değer rol oynamasına izin vereceğini düşünmüyorum. Soğuk Savaş yıllarında Sovyetler’e bir miktar rol tanınmıştı. Barış Süreci de Ruslar ve ABD’nin Madrid’de birlikte gösterdikleri gayretlerle başladı. ABD bölgeyi hayati stratejik önemde görüyor ve bu rolü paylaşmak istemiyor. Belki küçük partneri İngiltere istisna olabilir. İkincisi, ABD’de İsrail’i destekleyenler bu politikanın sürmesi sayesinde ABD’nin diplomatik olarak daha güvende olduğunu düşünüyorlar.
       <br/>
       <br/>
       —Bölgeden bakınca ABD’nin dünya barışına Bosna’da olduğu gibi olumlu katkıda bulunmak istediği, ancak Filistin meselesinde İsrail’e tutsak olduğu görünüyor. Bu Amerika’dan görünmüyor mu?
       <br/>
       <br/>
       Birçokları fark ediyor. Ancak İsrail’i bölgedeki tek liberal demokrasi olarak görenler de var. ‘Düşmanımız İslam dünyası’ içinde müttefikimiz olarak görenler de. Bu şartlarda çatışmalar dünyasında ‘İsrail’i niye desteklemeyelim?’ diye soruyorlar.
       <br/>
       <br/>
       Yahudiler’in ekonomik gücü ve siyasi ağırlığı ABD’nin en duyarlı bölgelerinde odaklanmış durumda. New York, Los Angeles, Florida, Chicago. Bu yüzden hiçbir büyük siyasetçi Yahudi cemaati ile karşı karşıya gelmeyi asla istemez. Bu anlamda çok güçlü ve etkililer. Tabii Yahudi kamuoyu da tek tip değil. Barışı savunanlar da vardır. Yahudi geçmişi olan biri olarak ben de böyleyim. Dini ve etnik kimlikle devletin yaptıklarını ayırmak gerekir.
       <br/>
       <br/>
       Şaron’u yargılamak için delil çok
       <br/>
       <br/>
       —Bir Yahudi olarak İsrail başbakanı Şaron’un savaş suçundan yargılanmasını istemenizi normal karşılamamız mı gerekiyor?
       <br/>
       <br/>
       Filistinliler’i yok etmeye kalkar ya da onlar üzerinde haksız bir rejim kurarsanız, acı sonuçlarına katlanırsınız. Yalnız Filistinliler için değil İsrail’in refahı için de barış şart. İsrail’in politikalarına karşı çıkmakla, Yahudi olmak arasında bir çatışma görmüyorum.
       <br/>
       <br/>
       —Şaron Türkiye’ye geldi. Demokratik Batı ülkelerini geziyor. Savaş suçlusu olarak yargılanması gerektiği yönündeki tezlerin sağlam olmamasından mı kimse harekete geçmiyor?
       <br/>
       <br/>
       Aleyhinde dava açılan ve bir iddianame hazırlanan Belçika’ya gidemedi. Şaron’un tutuklanmasına izin verecek kanunlar Belçika, İspanya, Hollanda ve İngiltere’de var. Ancak bu ülkeler İsrail’le ilişkileri bozmamak için muhtemelen İsrail’e sorun yaşanmayacağına dair güvence veriyorlar.
       <br/>
       <br/>
       —Şaron’la ilgili iddiaların hukuki geçerliliğine dönersek.
       <br/>
       <br/>
       Şaron’un Savunma Bakanı olduğu, 1982 Lübnan işgalindeki rolü üzerinde duruluyor. Şaron, Lübnan’ın işgalinden sorumluydu. Batı Beyrut’ta Sabra ve Şatilla Filistin mülteci kampları vardı. Şaron, Falanj (Hıristiyan milisler) lideri Emin Cemayel’in katledilmesinden birgün sonra yandaşlarının mülteci kamplarına girmesine izin verdi, hatta yönlendirdi. Atmosferi bilen herkes bunun katliama davetiye çıkarmak olduğunu biliyordu. Uluslararası hukuk bakımından İsrail sivil halkın korunmasından sorumluydu. Ama Şaron Filistinliler’den intikam almak istediği kesin olarak bilinen bu grubun önünü açarak tam tersini yapmıştı. Ayrıca İsrail orduları kampların yanında olmasına rağmen katliama müdahale etmemiş, aksine sivil Filistinliler’in kamplardan kaçıp kurtulmalarına engel olmuştu. Bu olayı soruşturan İsrail Komisyonu da Şaron’u dolaylı sorumlu bulmuştu.
       <br/>
       <br/>
       Şaron’un Kibya adında bir Filistin köyünün yerle bir edilmesi gibi başka suçları da var. 69 Filistinli sivil bu olayda yıkılan evlerinin altında kalarak ölmüşlerdi. Bu olay, çok iyi belgelere dayanan detaylı bir kitap haline getirilmiştir. Elde yeterince delil var yani.
       <br/>
       <br/>
       Küreselleşmeye manevi dinamik lâzım
       <br/>
       <br/>
       —Yağmacı krüselleşme kitabında, sürecin yanlışlarının post–seküler bir anlayışla düzeltilebileceğini söylüyorsunuz. Bu bir bakıma dine dönüş anlamına mı geliyor?
       <br/>
       <br/>
       Küreselleşme, bir bakıma modernliğin ve modern devletle birlikte anılan belli sınırlar içinde egemenlik, ekonomik kalkınma gibi fikirlerin krizi. Sorunları çözmek için yeni bir vizyona ihtiyaç var.
       <br/>
       <br/>
       —Post—seküler kavramı, seküler önyargının sorgulanması anlamına geliyor mu?
       <br/>
       <br/>
       Saf materyalist ekonomik yaklaşımın sonucu olan sorunları çözebilmek için ahlaki ve manevi bazı değerlere ihtiyaç duyulduğu kesin. Ancak bu dine dayalı bir siyaseti ya da aşırı dinci yaklaşımları desteklemek anlamına gelmemeli. Dine bağlı olmak, dini değerleri önemsemekle siyasi aşırılık arasına kalın bir çizgi çekmeyi beceremezsek yanlış sonuçlarla karşılaşırız. Örneğin genç dindar bayanlar Türkiye’de üniverseteye başlarını örterek gitmek istiyorlar. Bence bir Müslüman toplumunda buna karşı çıkmak tamamen saçmadır. Hıristiyan bir ülkede boyna haç takmak kadar normal bir hak bu. Barış içinde olduktan sonra,  dindarların bir demokratik hak olarak dinlerini yaşamasını Atatürk de ısrarla desteklemişti. Laiklik üzerinde fazla ısrar edilirse, yeni tür bir aşırılık ortaya çıkar: Seküler fundamentalizm.
       <br/>
       <br/>
       Soykırımı belgelemek zor
       <br/>
       <br/>
       —Ermeni soykırım konusunun sıcaklığını koruduğunu biliyoruz. İnsan hakları, savaş suçları konusunda önemli bir isim olarak bu meselenin nasıl çözüleceğini düşünüyorsunuz?
       <br/>
       <br/>
       Bence en uygun yol, Türkiye’nin bu konuyu objektif olarak araştıracağından herkesin emin olacağı bir komisyonu görevlendirmesi. Konu Türkiye için kötü bir reklam oluyor. Aşırı tepkiler de sanki bazı gerçekler saklanıyormuş gibi imaj oluşturuyor. Konunun kapanması çok zor. Ancak benim yıllar sonra konuyla ilgili görüşüm biraz değişti: Sistematik bir katliam yapıldığını gösteren delil bulmanın zor olduğunu düşünüyorum. Niyet faktörünü somut olarak kanıtlayan bir delil olmadıkça da, soykırım iddiasını temellendirmek güç.
       <br/>
       <br/>
       —Birçok yerde adınız olayı soykırım olarak görenler arasında geçiyor. Şimdi görüşünüzü değiştirdiğinizi mi söylüyorsunuz?
       <br/>
       <br/>
       Türk tarafının tezlerini dinleyince konunun çok karışık olduğunu ve net bir karara varmanın kolay olmadığını anladım. Önemli sayıda Ermeni’nin hayatını kaybettiği, gerekli tedbirlerin alınmadığı da ortada.
       <br/>
       <br/>
       —Ermeniler’in düşman Rusya ile işbirliği yapması soykırım iddiasına karşı önemli bir argüman değil mi?
       <br/>
       <br/>
       Ermeni karşıtı hareketleri organize edenlerin niyetine bağlı. Bunu savaşın bir gereği olarak yaptılarsa, iddiayı zora sokar. Ancak ‘İyi fırsat, Ermeniler’den kurtulalım’ gibi bir niyetle hareket ettilerse bu bir argüman olamaz. Arşivler tam açılmadan da niyetleri bilemeyiz.
       <br/>
       <br/>
       —Fransız, Amerikan meclislerinin karar almaları hukuki olarak anlam ifade eder mi? Siyasiler, tarihçilerin, hukukçuların koltuğuna oturmuyor mu?
       <br/>
       <br/>
       Bir ahlaki baskı var. Tarihçiler ve hukukçular harekete geçmeyebilir, ancak daha duyarlı siyasetçiler harekete geçer. ABD’de de Fransa’daki gibi ahlaki baskı aynı sonuçları verecekti. Ancak başka bir baskı unsuru sonucu değiştirdi. Meclis kararları ahlaki, siyasi önem taşıyor, bunların hukuki önemi olacağını sanmıyorum.
       <br/>
       <br/>
       E—Posta: a.bilici@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12547), [web.archive.org (arşiv bağlantısı)](http://web.archive.org/web/20050227092629/http://www.aksiyon.com.tr:80/detay.php?id=12547)
