# İsrail Hıristiyanlar’ı da öldürüyor

*Abdülhamit Bilici Bilinmeyen-tarih*

<div>
 <font>
  <img border="0" height="1" src="/web/20050302111039im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050302111039im_/http://www.aksiyon.com.tr/resim/311/31.jpg" vspace="5"/>
  </p>
 </font>
 <font class="content">
  Filistinli çocuklar zamanından önce düşen meyveler gibi, birer birer Kutsal Topraklar’a düşmeye devam ediyor. Birleşmiş Milletler İsrail’i kınıyor; Katar’da toplanan ve 50’den fazla İslam ülkesini biraraya getiren İslam Konferansı Zirvesi, gündeminin ilk sırasına Filistin’i alıyor. Peki çare?
 </font>
 <br/>
 <p>
  <font class="content">
   Çare yok. Bir kanat İsrail’le ilişkileri kesmeden barış için çabalamayı, diğer kanat ilişkileri kesmeyi öneriyor. Türkiye’nin gizli barış planından söz ediliyor. Ankara yaralıların Türkiye’de tedavi görmesi teklifini götürüyor.
   <br>
    <br>
     Filistin Büyükelçisi Fuad Yasin’le biz de Filistin’i konuştuk. Türkiye’nin Filistin politikasındaki değişikliği, Osmanlı arşivlerinin Kudüs açısından önemini, barış sürecinin boşa çıkan mantığını ve Filistin meselesinde Filistinliler’in ve Araplar’ın tarihi hatalarını konuştuk. Yasin, kamuoyunda İsrail’in Türkiye’ye açmaması yönünde telkinde bulunduğu haberlerinin aksine ilgili arşivlerin zaten açık olduğunu söylüyor. Süleyman Demirel’in ABD’nin değil kendilerinin teklifi olduğunu belirtiyor. Bunca trajediye rağmen Araplar’ın petrol ambargosu gibi bir cezalandırmaya gitmesini uygun bulmuyor. “Masumların cezalandırılması bizim lügatimizde yok” diyor.
     <br>
      <br>
       — 12 yıl sonra gelinen nokta, barış sürecinin arkasındaki mantığın yanlış olduğunu mu gösteriyor?
       <br/>
       <br/>
       Açık konuşmak gerekirse öyle. Hem hayal kırıcı, hem sinir bozucu. Ne yaparsa yapsınlar Filistinliler’in istemediği bir sonucu asla dayatamazlar. Ama masaya dönmekten başka yol yok. Böyle bir soruna bulunacak çözümün, kalıcı olması için adil ve kapsamlı olması gerektiğini anlamalılar. Umutsuz olduğumuzu söylemek istemiyorum. Umut her insan için gereklidir. Ama bir Filistinli için umut, hayat demek. Filistinli umudunu kaybederse, o ölür.
       <br/>
       <br/>
       — Umudu korumak için 50 yıl uzun bir süre değil mi?
       <br/>
       <br/>
       50 yıldan fazla, yaklaşık bir asır. Denebilir ki 20’nci asır baştan sona bir Filistin faciası asrıdır. 21’inci asrın değişik olmasını ve Filistin’e, İsrail’e, bölgeye ve bu arada Türkiye’ye barış getirmesini diliyoruz. Türkiye bölgede önemli bir güç ve bu güçle orantılı bir politika izlemeli. Filistin’deki ihtilaftan o da etkileniyor.
       <br/>
       <br/>
       — Türkiye’nin, İsrail’le stratejik işbirliği kurulduğu 3 sene öncesine göre politikalarında önemli değişiklikler olduğunu görüyoruz. Bunu nasıl değerlendiriyorsunuz?
       <br/>
       <br/>
       Çok olumlu olduğunu düşünüyoruz. Seviniyor ve bu doğrultuda ilerlemesini diliyoruz.
       <br/>
       <br/>
       — 8 yıldır Ankara’da bulunan bir diplomat olarak bu değişimin sizce sebebi ne?
       <br/>
       <br/>
       Türkiye bu ihtilafta önemli bir rol oynama imkanına sahip. Hem Asyalı, hem Avrupalı bir güç. Balkanlar’ı, Orta Asya’yı, Kafkaslar’ı, Ortadoğu’yu aynı anda kuşatıyor. Müslüman, aynı zamanda laik. İkinci önemli nokta, İsrail’in de, Filistin’in de Türkiye’ye güvenmesi.
       <br/>
       <br/>
       — Bu açıdan Türkiye’nin şansı Mısır’dan fazla mı?
       <br/>
       <br/>
       Mısır bir Arap ülkesi. Arap Ligi’ne üye. Ama Türkiye farklı. Daha orta yol ve tarafsız bir ülke olmasından dolayı şansının biraz daha fazla olduğu söylenebilir.
       <br/>
       <br/>
       — Türkiye İsrail’le ilişkilerini geliştirmeye başladığında tüm Arap ülkeleri buna çok karşı çıkmıştı. Şimdi ise kurulan bu ilişkilerin Türkiye’ye bir arabulucu pozisyonu kazandırdığını söylüyorsunuz. Araplar yanıldı mı?
       <br/>
       <br/>
       Türkiye’nin İsrail dahil herhangi bir ülkeyle ikili ilişki kurmasına itirazımız yok. Yalnızca bu ilişkinin üçüncü bir tarafa tehdit oluşturmamasını istiyoruz. Türkiye’nin bize karşı bir planın parçası olabileceğini asla düşünemem. Türkiye’nin BM’de İsrail’in kınanması yönünde oy kullanması bazı eleştirilere sebep oldu. İsrail’in buna hakkı yok. Türkiye gerçekleri gördüğü ve ona göre tavır aldığı sürece saygı duyulan bir arabulucu olabilir.
       <br/>
       <br/>
       Demirel’i biz önerdik
       <br/>
       <br/>
       — 9. Cumhurbaşkanı Demirel’in ABD tarafından Filistin sorunuyla ilgili bir komisyona aday gösterildiği açıklandı. Bu, Amerika’nın seçimi mi?
       <br/>
       <br/>
       Sayın Demirel’i biz önerdik. Onun Tahkikat Komisyonu’nun bir üyesi olmasını istedik.
       <br/>
       <br/>
       — Türkiye’nin Filistin’e en kritik yardımı ne olabilir? Örneğin arşivlerin açılması olabilir mi?
       <br/>
       <br/>
       Arşivler çok önemli. Arapça 300 bin belge olduğunu öğrendim. Bu belgeler yalnız bizim için değil tüm Araplar ve bölge için önemli. Türkiye’nin 3 şey yapmasını istiyoruz: Birincisi kendi kapasitesini göstererek İsrail’i barışın yalnız Filistinliler’in değil tüm bölgenin ve İsrail’in de çıkarına olduğuna ikna etmesidir. İkincisi İsrail’in müzakerelerde mantıklı olmasını sağlaması. Görüşmelerin tabiatı al—ver şeklindedir, sürekli alma, sürekli verme olmaz. Biz Filistinliler olarak vermemiz gerektiğinden fazlasını verdik. Bu bizim toprağımız. Bunun yüzde 78’ini aldılar. 1947 BM taksim planına göre İsrail’e yüzde 56 verilmişti. Biz yüzde 78’e, yani 1967 öncesi sınırlara razı olmuşuz. İsrail diyor ki; “Bizim elimizde olan zaten bizim. Gel seninkini nasıl paylaşacağımızı konuşalım”. Biz vereceğimizi verdik.
       <br/>
       <br/>
       — Böyle diyerek yarı kutsallık kazanan barış sürecinin tüm mantığını reddetmiyor musunuz? Toprağınız üzerinden pazarlık yapmanız baştan beri yanlış değil miydi?
       <br/>
       <br/>
       Evet bunu kabul etmiştik başlangıçta. 1991’de değil, 1988’de başladık bu sürece. Cezayir’de Filistin Milli Konseyi toplandı ve barışa yönelik olarak bu saldırgan tutumu belirledik. Özetle “Filistin bir bütündür ve iki halk, iki devlet içindir” dedik.
       <br/>
       <br/>
       — İsrail’in meşruiyetini tanıdınız?
       <br/>
       <br/>
       Evet, Kudüs’ün de iki devletin başkenti olabileceğini kararlaştırdık. 1967’de işgal edilen Doğu Kudüs, Filistin’in, Batı Kudüs de İsrail’in başkenti olabilirdi. 15 Kasım 1988’de bu kararlar çerçevesinde Filistin Devleti’ni ilan ettik. Bu tarihten itibaren veriyoruz. Ve barışı istediğimizi ortaya koyuyoruz. Ama İsrail kendi kendine konuşmak istiyor.
       <br/>
       <br/>
       — Siz güçsüz olduğunuz için, İsrail de rahatlıkla kendi kafasındaki planı uygulayabiliyor tabii?
       <br/>
       <br/>
       Hayır, güçsüz olduğumuz için barışı kabul etmedik. İsrail’in de hataya düştüğü bir yanlış bu. Kaba kuvvetle istedikleri barışı empoze edebileceklerini düşünüyorlar. Ama bunu en son düşünmesi gereken kendileri. Onlara soralım, Hitler bir zamanlar Avrupa’da, dünyada en güçlü liderdi ve kaba kuvvete sahipti. Yahudiler tabii olarak Hitler’in zulmünden şikayet ediyorlardı. Kaba kuvvet size kısa sürede bir şeyler kazandırabilir, ama uzun vadede kaba kuvvet hiç işe yaramaz, aksine onu uygulayanı bitirir.
       <br/>
       <br/>
       — Türkiye’den istediğiniz üçüncü yardım nedir?
       <br/>
       <br/>
       Kudüs meselesi. Türkiye’nin İsrail’e hiçbir Müslüman ülkenin İsrail’in Kudüs üzerindeki tek başına egemenliğini asla kabul etmeyeceğini söylediğini biliyorum, bunun üzerinde durulması gerekiyor.
       <br/>
       <br/>
       Kudüs'le ilgili arşivler açık
       <br/>
       <br/>
       — Osmanlı arşivleri Kudüs’ün Filistin toprağı olduğunu kanıtlaması bakımından mı önemli?
       <br/>
       <br/>
       Arşivlerde Filistin topraklarının kime ait olduğunu gösteren tapu belgeleri var. Sahiplerinin çoğu yaşıyor. Bu topraklar işgal edildi, el konuyor. Bu belgelere ihtiyacımız var. Bunu elçilikte yapabiliriz, gelecek başvuruları arşivlere götürür, ilgili belgeyi bulup, İsrail’in el koyma işlemini boşa çıkarabiliriz.
       <br/>
       <br/>
       — Barak’ın Ankara ziyaretinde Türkiye’den arşivlerin açılmaması yönünde telkinde bulunduğu söyleniyordu?
       <br/>
       <br/>
       Arşivlerin kapalı olduğu doğru değil. Yalnızca harekete geçmek için bazı önbilgiler gerekiyor toprak parçasıyla ilgili. Barak’ın Türkiye’ye bu konuda bir emir verebileceğini düşünemiyorum. Ama arşivler zaten açık.
       <br/>
       <br/>
       — ABD’nin Kudüs’e taşımak istediği elçilik için ayrılan toprağın da tartışmalı bir toprak olduğunu biliyoruz. Bu konuda arşivlere başvurdunuz mu?
       <br/>
       <br/>
       Haklısınız, ama bu yalnız bir hadise. Bu toprak İsrail hükümeti tarafından ABD’ye verildi, Bir Filistin toprağı ve bunun belgeleri elimizde mevcut. Elçiliğin Kudüs’e taşınması seçim ve Yahudi oyları dolayısıyla gündeme geliyor. Amerika bile Kudüs’ü yalnız Filistin’in başkenti olarak görmez. Hıristiyan dünyasının Kudüs davamıza desteği büyüktür. Hatta son çatışmalarda şehit olan birçok Filistinli Hıristiyan’dır.
       <br/>
       <br/>
       — Dünya bunu bilse belki tavrı değişir?
       <br/>
       <br/>
       Biz bu ayrımı yapmak istemiyoruz. Din ayrımı yapmaksızın Filistin halkı olduğumuz gerçeğinden hareket ediyoruz.
       <br/>
       <br/>
       — Camp David zirvesinde Barak’ın şimdiye kadar İsrail’in sunduğu en önemli tavizi sunduğu, ama Arafat’ın bunu reddettiği söylendi. Gerçekten böyle mi?
       <br/>
       <br/>
       Hayır hiçbir şey sunmadı. Bu büyük bir dezenformasyon. Barak’ın söylediği tek şey, Kudüs konusunun tartışılmasını kabul etmesi. Müzakerenin sonucuna bakın: Evet bunu tartışabiliriz, ama bu bizim başkentimizdir. İstediğimizi yapmakta özgürüz.
       <br/>
       <br/>
       — Kudüs’e komşu bazı bölgeleri Filistin devletinin başkenti olmak üzere verebilecekleri söyleniyordu?
       <br/>
       <br/>
       Dikkat edin, oralar Kudüs değildir. Bunlar Kudüs dışındaki küçük köylerdir. Şunu bilmeliler ki biz bu görüşmeleri BM Güvenlik Konseyi’nin 242 ve 338 numaralı kararları ve toprak karşılığı barış prensibi çerçevesinde kabul ettik. Uluslararası hukuk, GK ve BM Genel Kurul kararlarına uymak zorundalar. Bunlara göre Doğu Kudüs 1967’de işgal edilmiştir.
       <br/>
       <br/>
       — Ama şu anki iktidarla barış yapamıyorsanız Şaron’un partisiyle nasıl yapacaksınız. Bu iş bitmiş mi oluyor?
       <br/>
       <br/>
       İşçi Partisi'nin barışçı olduğu doğru değil. 52 yıllık dönemde Araplar'a karşı savaşan parti İşçi Partisi'ydi. Bu bir masal.
       <br/>
       <br/>
       — 10 yıl önce barış sürecine karşı çıkan Hamas, İslami Cihad gibi gruplar vardı. Şimdi onlarla birlikte savaştığınıza göre yanlış mı yaptınız? Onlar haklı mıydı?
       <br/>
       <br/>
       Filistin halkının bir parçası olarak kendi görüşlerini dile getirmek hakları. Amerikalılara ve İsrailliler'e diyoruz ki biz barışa şans vermek istiyoruz. Hamas ve diğer fanatiklerin İsrail tarafından barışa karşı çıkan ortakları var. Bu sürecin yürümesini istiyoruz biz. Ama bu fırsat geri tepiliyor. El Fetih ve tüm diğer gruplar buradaki işgale karşı. Meşhur bir hikaye var. Adamın biri hakime gelmiş ve "Şu adam benim elimi kırdı" demiş. Hakim sormuş: “Elin neredeydi?” “Onun cebinde”. Evet, eğer elinin kırılmasını istemiyorsan, onu başkalarının cebinden çekmelisin.
       <br/>
       <br/>
       — İsrail’in yanlışlarını tüm dünya görüyor, ama bir türbenin yıkılması ve iki İsrail askerinin linç edilmesi gibi hareketler de Filistinliler adına yanlış olmadı mı?
       <br/>
       <br/>
       Yusuf'un türbesi, Nablus'un güney kısmında gömülü bir Osmanlı şeyhine aittir. Peygamber Yusuf(as)'la ilgisi yok. Türbenin yıkılmasını tasvip etmiyoruz, tüm dinlere ve kutsal mekanlara saygılıyız.
       <br/>
       <br/>
       — Peki saldırının sebebi neydi?
       <br/>
       <br/>
       Kitleler hırçınlaşınca nerede duracağı bilinemez. Filistin Otoritesi bu yıkımdan sonra kabri tamir ettirdi. 2 askere yapılanı da doğru bulmuyoruz. Ancak 4 İsrail askeri sivil kıyafetlerle, Filistinli bir çocuğun cenaze törenine geliyorlar. Halk fark edince Filistin polisi onları karakola götürüyor. Ancak bir şehidin cenazesinden dönen kızgın insanlar sinirli halleriyle karakolu basıp, onları bilinen şekilde öldürüyorlar.
       <br/>
       <br/>
       — Şaron’un Mescid—i Aksa ziyaretinin sonrası ile öncesini karşılaştırır mısınız?
       <br/>
       <br/>
       Filistililer kendi bölgelerine hapsedilmiş durumdalar. Batı Şeria içinde iletişim olmadığı gibi, Gazze—Batı Şeria arasında da iletişim yok. İnsanlar perişan durumda. 200’den fazla insanımızı kaybettik, binlerce yaralı var.
       <br/>
       <br/>
       — Filistin yönetiminin de bugüne kadar büyük hataları olmadı mı?
       <br/>
       <br/>
       Elbette oldu. Bu da oldukça insani bir durum. Size açık yürekle söyleyeyim, yaptığımız en büyük hata 1948’de Filistin’i terketmemiz oldu. Filistinli mülteciler çıkmak zorunda bırakıldı. O dönemde ben bir çocuktum ve babamla birlikte çıktık.
       <br/>
       <br/>
       — Çıkmasanız, öldürülürdünüz?
       <br/>
       <br/>
       Önemli değil. Bin, 10 bin, belki 1 milyon öldürürlerdi, ama daha ileri gidemezlerdi, toprağımızı korurduk.
       <br/>
       <br/>
       — 1947’de BM’nin önerdiği Taksim Planı’nı reddetmeniz de bir hata mıydı? Çünkü şimdi o dönemde verilenin altında bir toprak için barış istiyorsunuz?
       <br/>
       <br/>
       Evet, o da bir hata idi. Yine dürüstçe konuşmak gerekirse, bu konu Filistinliler’in kabulüne asla sunulmadı ki. O zamanın Arap liderleri reddettiler. Bunu reddetti, ama gerçekte daha fazlasını kaybettiler. Bu açık bir trajedidir.
       <br/>
       <br/>
       E—mail: abilici@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13712), [web.archive.org (arşiv bağlantısı)](http://web.archive.org/web/20050302111039/http://www.aksiyon.com.tr:80/detay.php?id=13712)
