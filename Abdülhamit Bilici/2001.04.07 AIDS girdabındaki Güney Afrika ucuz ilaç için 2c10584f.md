# AIDS girdabındaki Güney Afrika, ucuz ilaç için

*Abdülhamit Bilici 2001.04.07*

<div>
 <p class="baslik">
  savaşıyor
 </p>
 <p class="baslik">
  HAYAT... KARTEL YOL VERİRSE
 </p>
 <p class="spot">
  Uluslararası ilaç kartelleri,  fakir vatandaşlarına AIDS'e  karşı ucuz ilaç temin etmeye  çalışan Güney Afrika  yönetimine karşı savaş  veriyor. 300 milyar dolardan  fazla bir pastaya hükmeden  dev şirketler patent haklarını ve karlarını savunurken, G.  Afrika hükümeti ve sivil  örgütler hayat hakkını  gündeme getiriyor. Bu bütün  fakir ülkelerin davası
 </p>
 <p class="metin">
 </p>
 <img border="0" src="/web/20020523091912im_/http://www.aksiyon.com.tr/2001/331/resimler/AIDS.jpg"/>
 <p class="metin">
  Geçtiğimiz ayın son günlerinde Havana'yı ziyaret eden Güney Afrika Cumhurbaşkanı Thabo Mbeki ile Küba lideri Castro iki ülke arasında birçok anlaşmaya imza attılar. Ancak bunlar içinde uluslararası ilişkiler arenasında ender rastlanan bir tanesi dikkat çekiciydi. Anlaşmanın konusu ilaçtı. Çokuluslu dev ilaç firmalarının patent haklarından bıkan Mbeki ve Castro,  düşük maliyetli AIDS ilaçları üretimi konusunda orta karara varıyorlardı. Küba'da genetik mühendisliği ve biyoteknoloji merkezini gezen Afrikalı lider, pahalı AIDS tedavisi yöntemlerine alternatif ucuz ilaçlar üreteceklerini söylüyordu.
 </p>
 <p class="metin">
  Bu arada Bağlantısızlar Hareketi'ne üye 33 ülkeden Güney Afrika'nın başkentine gelen 20 sağlık bakanı ve diğer heyetler, bu ülkeyi dünya ilaç kartellerine karşı verdiği savaşta desteklediklerini belirtiyor, fakir ülkelere AIDS tedavisinde kullanılan ilaçları daha ucuza elde etme hakkının tanınması gerektiğini dünyaya ilan ediyorlardı.
 </p>
 <p class="metin">
  1997'den beri yerli ve uluslararası ilaç firmalarıyla Güney Afrika devleti arasında gittikçe tırmanan tartışmayı hiç duymamış olanlar için bu iki haber de pek anlam ifade etmeyebilir. Ancak gerçekte sonuçları itibariyle bütün dünyayı etkileyecek önemli bir savaş yaşanıyor Güney Afrika'da. Bir tarafta gittikçe yaygınlaşan AIDS salgınına karşı panik içinde vatandaşlarına yardım etmek isteyen, ama buna bütçe imkanları imkan vermeyen Güney Afrika hükümeti, diğer tarafta bu iştah kabartıcı pazardan en yüksek kârı elde etmek isteyen AIDS ilaçlarının patentli üreticileri.
 </p>
 <p class="metin">
  Uluslararası firmalar ve onların yerli temsilcileri Güney Afrika'daki önceki yönetimin imzalamış olduğu patent yasasına göre, ilaçlar üzerindeki haklarını korumak için sağlam bir hukuki dayanağa sahip. Hükümet ise sözkonusu olan milyonlarca insanın hayatı olduğu için, insan hakları alanında meşru bir zemine dayanıyor.
 </p>
 <p class="metin">
  Dram üstüne dram
 </p>
 <p class="metin">
  Afrika kıtasının talihsizliğine bakın ki, bir dram bitmeden yerini bir başkasına bırakıyor. Afrika için belki ilk dram iklimlerin değişmesi oldu. Yer altındaki madenler ve insan potansiyeli ikinci drama adını veren sömürgeciliğin hedefi oldu.
 </p>
 <p class="metin">
  Afrika'nın birçok ülkesi nisbi de olsa bağımsızlığını kazanıp sevinirken, Güney Afrika'yı üçüncü bir dram bekliyordu. Bu, dünya tarihinde eşine az rastlanır, beyaz azınlığın (nüfusun sekizde biri) 1948—92 yılları arasında siyahlar üstünde kan kusturduğu  ayrımcılığın kanun yoluyla meşrulaştırıldığı apartheid dönemiydi.
 </p>
 <p class="metin">
  Kuraklık, kıtlık ve iç savaşları saymazsak son yıllarda Afrika dram zincirinin gittikçe etkisini artıran yeni bir halkasıyla karşı karşıya: AIDS. Irkçı yönetimden iktidarı devralan ve yılların yaralarını sarmaya çalışan siyah yönetimi en çok zorlayan konulardan biri bu müsibete karşı savaşmak.
 </p>
 <p class="metin">
  Boğazımıza kadar ekonomik krize saplandığımızdan son zamanlarda dünyada neler olup bittiğinden pek haberimiz yok. Ancak Güney Afrika'da hükümetle ilaç şirketleri arasındaki bu kavga hayli popüler. Bir iki hafta önce Avrupa Parlamentosu, AIDS'e karşı kullanılan ilaçların maliyetinin düşürülmesini sağlamak için, Güney Afrika yönetiminin tezini destekleyen bir kararı kabul etti. Avrupa Parlamentosu kararında ayrıca fakir ülkelerin, uluslararası sistemin dayattığından daha esnek patent yasalarına sahip olabilmesine imkan tanınması gerektiği belirtildi. G. Afrika'yı ziyaret etmeyi de ihmal etmeyen Avrupalı parlamenterler, hükümetin aldığı tedbirlerin AIDS'in ulaştığı boyut karşısında yetersiz kaldığını, artık 15 yaş altındaki her Güney Afrikalı'nın yüzde 50 AIDS riski taşıdığını açıkladı.
 </p>
 <p class="metin">
  İstatistiklere göre dünya üzerinde AIDS'e yakalanmış insanların yüzde 95'i gelişmekte olan ülkelerde yaşıyor. AIDS'e karşı üretilen ilaçların kullanımı Amerika ve Avrupa'da bu hastalıktan ölümleri yüzde 75 oranında düşürürken, tedavinin ve ilaçların yüksek maliyeti onlara en fazla ihtiyaç duyan fakir ülke insanlarını bu şanstan mahrum ediyor. Afrika şartlarında hayli indirimli olmasına rağmen bir AIDS hastasının bir yıl boyunca kullanması gereken ilaçların piyasa şartlarında maliyeti 2 bin doları buluyor. Bu miktar sıradan Afrikalılar'ın ilaçlara ulaşmasını neredeyse imkansız kılıyor.
 </p>
 <p class="metin">
  Uluslararası ve ulusal boyutta büyük sivil destek toplayan tartışmanın hukuki bir yönü de var. Çünkü ilaç kartelleriyle hükümet arasındaki tartışma mahkemeye taşınmış durumda. Yönetim, hastalığa yakalanmış fakir insanların tedavisini kolaylaştırabilmek ve bunun bütçeye yüklediği maliyeti mümkün olduğunca düşürebilmek için, uluslararası markalar taşıyan fahiş fiyatlı AIDS ilaçlarından kurtarıp daha ucuz bir alternatif sunmak istiyor.
 </p>
 <p class="metin">
  Bunun için hükümet, 3 yıl önce İlaçlar ve İlgili Maddeler Kontrol Yasası'nı meclisten geçiriyor. Yasa, 42 yerel ilaç firması ve Avrupalı, Amerikalı dev ilaç şirketlerinin distribütörlerini atlayarak hükümetin daha ucuz ilaçları ithal etmesine ve tedavide kullanılan asıl ilaçların muadillerini üretmesine imkan veriyor. İlaç kartellerinin çıkarlarını savunan Güney Afrika İlaç Üreticileri Derneği ise düzenlemenin, ülkenin taraf olduğu uluslararası ticaret anlaşmalarına ve patent yasasına aykırı olduğu iddiasıyla yasayı mahkemeye taşıyor.
 </p>
 <p class="metin">
  İlaç firmaları araştırma ve geliştirme faaliyetlerine yaptıkları büyük masrafların ancak patent yasalarıyla karşılığını alabileceklerini ileri sürerken, hükümet ülkede AIDS'in olağanüstü bir nitelik kazandığını, bu tür durumlarda patent sahiplerinin onayını almadan bazı kritik kararlar alabileceklerini savunuyor.
 </p>
 <p class="metin">
  Sivil toplum örgütleri, insan hakları savunucularının dünya gündemine taşıdıkları ve Talut—Calut savaşına benzettikleri kavgaya verilen önemin altında, Güney Afrika'da alınacak tüketici lehine bir kararın bütün gelişmekte olan ülkeler için örnek olma ihtimali yatıyor. Bu yüzden tartışmanın boyutları 40 milyon nüfuslu Güney Afrika sınırlarını aşmış durumda. Ülke içinde dini liderlerin önderlik ettiği protestoların ardı arkası kesilmiyor. Dünyanın her yerinden de ilaç savaşına çoğunluğu tüketici lehine olmak üzere müdahaleler, teklifler geliyor.
 </p>
 <p class="metin">
  Mesela Danimarka Dışişleri Bakanı, Güney Afrika aleyhine açılan davaya katılan iki büyük ilaç firması Novo ve Lundbeck'ten davadan çekilmesini, sorunun mahkeme yoluyla değil müzakereler yoluyla çözülmesini istiyor. Bu öneriyi geri çeviren Novo firması yetkilisi ise başlangıçta müzakere yoluyla uzlaşmayı mahkemeye tercih ettiklerini, ancak yönetimin buna ilgi duymadığını söylüyor. Artık çekilmeyeceklerini, kanunun yasallığı konusunda son sözü mahkemenin söyleyeceğini belirtiyor.
 </p>
 <p class="metin">
  Sivil grupların insan onuru ve sağlığı üzerine yaptığı vurgu karşısında, ölümle burun buruna gelmiş insanlarla ilaç fiyatı pazarlığı yapmak gibi etik açıdan hayli kötü bir konuma düşmüş ilaç firmalarının görüntüyü kurtarmaları da gün geçtikçe güçleşiyor. Bazı firmalar kamuoyunu kazanmak için fiyatlarda indirime gidiyorlar. Örneğin Amerikan Merck ilaç firması hasta başına bir yıllığına patentli ilaçları 600 dolara satmayı öneriyor. Afrikalı AIDS hastalarının yanında yer alan Fransız Sınır Tanımayan Doktorlar örgütü, önerilen bu fiyatın da hâlâ çok yüksek olduğunu savunuyor. Mesela Hindistanlı ilaç firması Hetero'nun, gerekli ilaçları 247 dolara temin edebileceğini açıklaması Fransız doktorların haksız olmadığını gösteriyor.
 </p>
 <p class="metin">
  Güney Afrika'daki patent karşıtı hukuk savaşına Atlantik ötesinden, Kanada'dan da destek var. Kanada'daki Legal Network adlı insan hakları örgütü, yerel ve uluslararası arenada ilaç kartellerine karşı halkı ve siyasileri bilinçlendirmek için gayret ediyor. Kanadalı ilaç firmaları ve siyasilere baskı yapıyor. AIDS İlaçlarına Küresel Erişimi Destekleme girişiminin Acil Aksiyon Alarmı bildirgesinde şu noktalara dikkat çekiliyor:
 </p>
 <p class="metin">
  Hayat mı önemli patent mi?
 </p>
 <p class="metin">
  Dünya üzerindeki 36 milyon AIDS'linin yüzde 95'i gelişmekte olan ülkelerde yaşıyor ve fahiş fiyatları yüzünden AIDS ilaçlarından yararlanamıyor. Dünya ilaç devleri Güney Afrika hükümetinin, milyonlara, makul fiyatlarda AIDS ilaçları temin etme çabasını önlemek için mahkemeye başvuruyor. Şubat 1998'de açılan davanın arkasında 1997'de çıkarılan kanunun iptalini isteyen 40 çokuluslu ilaç firması ve Güney Afrika İlaç Üreticileri Derneği var. 5 Mart 2001'de dava duruşması başladığında aradan geçen zaman zarfında sözkonusu patentli, pahalı ilaçları alamayan 400 bin Güney Afrikalı AIDS yüzünden öldü.
 </p>
 <p class="metin">
  Güney Afrika gibi Brezilya'nın da başı ilaç kartelleriyle dertte. İlaç kartelleri adına Brezilya ile mücadele eden ülke ise tek süper güç ABD. Washington, Dünya Ticaret Örgütü'ne üye olmak için patent yasalarını çıkaran Brezilya'yı şimdi bu örgüt nezdinde dava ediyor. Gerekçesi ise Brezilya'nın çokuluslu ilaç üreticileriyle ilgili çıkardığı bir kanun. Bu kanuna göre Brezilya, yabancı firmaların patent haklarından tam yararlanmalarının ancak üretimlerini ülke içinde yapmaları, dolayısıyla teknoloji transferi ve istihdama katkıları şartına bağlıyor.
 </p>
 <p class="metin">
  Legal Network, Fransız Sınır Tanımayan Doktorlar Örgütü, Güney Afrika Tedavi Aksiyon Kampanyası, Afrikalılar AIDS'e Karşı İşbirliği Örgütü yaptıkları ortak toplantıda Kanadalı ilaç firmalarının Güney Afrika yönetimine karşı davadan vazgeçmesinin, patent haklarıyla kamu yararı ve sağlık arasında bir denge kurulması gerektiğinin altını çiziyorlar. Bu örgütler hükümetten 4 istekte bulunuyorlar:
 </p>
 <p class="metin">
  Brezilya'yı DTÖ'de ABD'ye karşı destekle.
 </p>
 <p class="metin">
  İlaç firmalarını Güney Afrika'ya karşı davasından vazgeçir.
 </p>
 <p class="metin">
  Zengin ülkeleri fakir ülkelerin sağlık harcamalarına katkıda bulunmaya çağır.
 </p>
 <p class="metin">
  Gelişmekte olan ülkelerin mümkün olan her yolu kullanarak daha düşük maliyetlerle ilaçlara ulaşmasına yardımcı ol.
 </p>
 <p class="metin">
  Aslında şimdilik AIDS çok yaygın olmadığı için konu bu yönüyle Türkiye'de tartışılmıyor, ancak ilaçta patent konusu bütün fakir ülkeler için hayati önemde bir konu. Yalnız AIDS ilaçları değil bütün ilaçlar halkın alım gücünün çok üstünde. Türkiye'de bugün AIDS'li bir hastanın yalnız bir yıllık ilaç masrafı ne kadar biliyor musunuz? Tam 9500 dolar. Üstelik G. Afrika tarzı bir çözüm bulunmadığı için tamamı dövizle, yurdışından ithal ediliyor. Yani Emekli Sandığı kendine bağlı bir AIDS'li için her yıl en az bu kadar dövizi gözden çıkarmak zorunda.
 </p>
 <p class="metin">
  Durum böyle olunca nüfusu hızla AIDS'e esir düşen bir ülkenin ilaç fiyatlarını uluslararası bir sorun haline getirmesi çok normal değil mi? Güney Afrika'yı destekleyelim, yarın bize de faydası dokunabilir.
 </p>
 <p class="metin">
 </p>
 <p class="arabaslik">
  Güney Afrikalı bir gençle AIDS üzerine
 </p>
 <p class="metin">
  Dindar olsak, AIDS'e esir olmazdık
 </p>
 <p class="metin">
  Güney Afrikalı Colin Spear'la ülkesinin ilaç kartellerine karşı verdiği savaşı ve talihsiz kıtayı esir alan AIDS vakasını konuştuk. 31 yaşındaki Colin, beyaz Güney Afrikalılar'dan. Bilgisayar programcısı olarak iyi bir işi var. Piskoloji alanında da eğitimini  sürdürüyor. Spear bize Afrika gerçeğiyle yüzleştiren ilginç bilgiler verdi.
 </p>
 <p class="metin">
  —Güney Afrika yönetimi ilaç üreticileriyle niçin kavga ediyor?
 </p>
 <p class="metin">
  Temel sebep şu. Hükümet uluslararası pazarlardaki ilaçların kopyasını üretmeyi düşünüyor (generic medicine). İlaç firmaları da bunun patent haklarına aykırı olduğunu söylüyor. Buna karşılık hükümet, yok edici bir hastalık karşısında insanların hayatları tehlikedeyken  patent haklarının sözkonusu olamayacağını öne sürüyor.
 </p>
 <p class="metin">
  —Sen hangi görüşe yakınsın?
 </p>
 <p class="metin">
  Hükümetin AIDS/HIV konusundaki politikalarını çoğu kez tasvip etmiyorum, ancak bu konuda hükümeti haklı buluyorum. İlaç firmalarının yaptığı gayr—ı ahlaki. Başkalarının sefaletinden kazanç elde ediyorlar.
 </p>
 <p class="metin">
  —Generic ilaç kavramı kullanılıyor, bu ne demek?
 </p>
 <p class="metin">
  Bu bir marka taşımayan, ama markalı ilaçlarla aynı özelliği taşıyan ilaç demek. Generic ilaç kâr amacı gütmeden, çok ucuza ya da yalnız maliyetine satılır.
 </p>
 <p class="metin">
  —Ülkenizde ve bölgede niçin AIDS anormal bir hızla yayılıyor?
 </p>
 <p class="metin">
  Cevabı basit. Eğitim eksikliği ve temel korunma yöntemleri hakkında kültürel eksiklikler. Bu yüzden AIDS burada çok fakir insanların hastalığı. Çünkü fakir olanlar aynı zamanda eğitimsiz. İkinci büyük kategori 17—25 yaş grubu. Çünkü onlar da çok dikkatsizler.
 </p>
 <p class="metin">
  —Dünyanın başka yerlerinde de fakirlik var. Eğitim sorunu var. Niye Afrika'da AIDS yoğunlaşıyor, başka sebepler olmalı?
 </p>
 <p class="metin">
  Söylediğim gibi konu eğitim ve kültürle ilgili. Güney Afrika büyük bir ülke. Fakir insanların çoğu TV'nin bile ulaşmadığı uzak bölgelerde yaşıyor.  Halkın çoğunluğu brovado denen bir kültürün içinde yetişiyor. Örneğin bunların anlayışına göre bir erkeğin cinsel ilişkide prezervatif kullanması erkekliğe sığmaz.
 </p>
 <p class="metin">
  —AIDS cinsel yolla yayılıyor. G. Afrika'da cinsel hayat nasıl? Mesela evlilik dışı cinsel ilişkiye karşı bir kültürel yaptırım var mı?
 </p>
 <p class="metin">
  Aksine. Gerçekte buradaki birçok kültüre göre bir erkek için evlenmeye uygun denmesi için bir kadından üç çocuğun dünyaya gelmesini sağlaması lazım. Buna benzer birçok gelenkesel ilişki biçimleri mevcut.
 </p>
 <p class="metin">
  —Hayli ilginç. Bu aile dışı çocuklar ne yapıyor, kim bakıyor onlara?
 </p>
 <p class="metin">
  Baba ve annenin resmen kayda geçirildiği oluyor ya da bir gerçek olarak kabul ediliyor. Çoğunlukla kadının annesi bakımlarını üstlenir.
 </p>
 <p class="metin">
  —Dinlerin bir yaptırımı yok mu zina konusunda?
 </p>
 <p class="metin">
  Burada çok geniş bir Müslüman toplumu var örneğin. Onlar arasında AIDS vakası çok düşük. AIDS'e yakalananlar genelde dinini yaşamayanlar ve agnostik olanlar.
 </p>
 <p class="metin">
  —Toplumda Müslüman ya da Hıristiyan dindarlar çoğunluk olsa AIDS bu kadar yayılmayacak yani?
 </p>
 <p class="metin">
  İki din de cinsel yaşamı düzenlediği için dediğiniz doğru. Tabii insanların inaçlarını uygulamaya koydukları farzedilirse.
 </p>
 <p class="metin">
  —Senin cinsel hürriyet ve din hakkındaki görüşün ne? Bu kadar AIDS'in yaygın olduğu toplumda ondan korunmak zor olmalı?
 </p>
 <p class="metin">
  Ben seçme özgürlüğüne inanıyorum. İnandığını yaşayan bir Mormon'um. Onun bulaşması için taşıyan birisiyle korumasız olarak cinsel ilişkiye girmeniz gerekir. Ben eşim dışında birisiyle bunu yapmıyorum, yapmam.
 </p>
 <p class="metin">
  —Afrika'da AIDS'i önlemek zor görünüyor?
 </p>
 <p class="metin">
  Bence Afrika'nın AIDS tarafından yok edilmesi önlenebilir. Kenya'da bulunan ve insanlar üzerinde denemeye başlanan bir aşı olduğu söyleniyor. Kim bulduysa bu büyük bir icat. Gerekli kültür ve eğitim yaklaşımı  sergilendiğinde sorun çözülebilir.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/haberler/4.htm), [web.archive.org (arşiv bağlantısı)](http://web.archive.org/web/20020523091912/http://www.aksiyon.com.tr:80/2001/331/haberler/4.htm)
