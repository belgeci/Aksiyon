# Beyaz Saray'in demokrasi ayibi

*Abdülhamit Bilici 2001.01.13*

<div>
 <p class="spot">
  Türkiye'de çağdaş demokrasiyi  özleyenler olduğu gibi, hâlâ  demokrasi dışı çözümlere gönül   verenler de var. Bu noktada  Türkiye üzerinde etkili güç  odaklarının tavrı önemli.  Demokrat Beyaz Saray'ın  'demokrasi' uyarısı, 1997'de  açık bir darbeyi önlemişti.  Pentagon'un etkin olacağı  Cumhuriyetçi Beyaz Saray'ın  tercihi balans ayarı mı,  demokrasi ayarı mı olacak?
 </p>
 <p class="metin">
 </p>
 <img border="0" src="/web/20010622033831im_/http://www.aksiyon.com.tr/2001/319/resimler/Beyazsaray.jpg"/>
 <p class="metin">
  Türkiye'nin çıkarları açısından Beyaz Saray sakininin Demokrat olması mı, Cumhuriyetçi olması mı daha iyi? Çeşitli çevrelerin çeşitli yorumları var, ama bu sorunun net bir cevabı olmadığı kesin. Çünkü başkanların Amerikan siyaseti içinde, özellikle de uzlaşı içinde yürütülen dış politika üzerinde tercihlerini ne kadar yansıtabildikleri tartışmalı. Bu belirsizlikte A ya da B partisinin iktidar oluşunun, Türkiye—ABD ilişkilerine etkisini kestirmek kolay değil.
 </p>
 <p class="metin">
  Yerleşik yaklaşıma göre, Washington'da yönetime kim gelirse gelsin iki ülke arasındaki ilişki değişmez. Türkiye, ABD'nin önemli bir müttefikidir. Başkanlar değişir, dış politika değişmez. Gerçekten böyle mi?
 </p>
 <p class="metin">
  Mesele bu kadar gri görünümlü iken, bir kısım çevrelerin seçim kampanyası döneminde Türkiye'nin işine yarayacak adayın Bush olduğu yönünde lobi faaliyetleri yapmasına şaşmamak elde değil. Gönlü Bush'tan yana olan Türkler homojen bir grup oluşturmuyor. Aralarında statükocular olduğu gibi reformcular, hatta dindarlar bile var.
 </p>
 <p class="metin">
  Örneğin bu kategorideki dindar insanların çoğu,  Amerikalı Müslümanlar'ın Bush'u destekleme kararını ve Demokrat aday Gore'un yardımcılığına bir Yahudi'yi seçmesini gerekçe göstererek Cumhuriyetçiler'in zaferini arzuluyorlardı.
 </p>
 <p class="metin">
  'Kranlıklar Prensi' yine sahnede
 </p>
 <p class="metin">
  Güvenlik ve dış politika konularında Türkiye'nin hassasiyetlerini Amerika'da ordu çevrelerinin daha iyi anlayacağından hareketle, Pentagon'un etkinliğinin daha fazla olacağı eski Genelkurmay Başkanı Colin Powell'lı, eski Savunma Bakanı Dick Cheney'li Cumhuriyetçi ekibin daha hayrımıza olduğunu savunanlar da vardı.
 </p>
 <p class="metin">
  Bush kadrosunu kurmakla uğraşırken, Karanlıklar Prensi olarak ünlenen Richard Perle'nin Ankara'nın Avrupa ile yaşadığı AGSK krizinde Türkiye'yi destekleyen beyanatları bu temennileri doğrular gibi gözüktü. Bush'un dış politika danışmanı Perle, Türkiye'nin, karar mekanizmasında yer almadıkça AGSK'nın NATO imkanlarını kullanmasına karşı çıkmasını hem yapması gereken, hem cesaret gerektiren bir tavır olarak gördüğünü söyledi. Perle açıklamayı özel bir medya kuruluşuna değil, Anadolu Ajansı'na yapmıştı. Bütün Türk halkı ve medyasına mesajın ulaşması hedeflenmişti. Nitekim öyle de oldu. Bazı yazarlar Perle'nin demeci üzerine yeni yönetimin Türkiye için daha hayırlı olacağına dair ilk işaretlerin geldiği yorumunu yaptılar.
 </p>
 <p class="metin">
  Gönlü Demokratlar'dan yana olan Türkler  de vardı. Bunlara göre, başkan adayları Al Gore, kendisine bir Yahudi'yi yardımcı seçse de, Clinton kadar sempatik olmasa da, Demokratlar daha insancıl, daha evrensel, tabulara değil değişime inanan, güçsüzün yanında daha kolay yer alabilen, Avrupa ve Türkiye'nin demokrasi içinde refahını Amerika'nın lehine gören, Türkiye'yi yalnız askeri bir müttefik değil bölgesinde söz sahibi bir oyuncu olarak gören bir ekipti. Amerika'da yaşayan arkadaşlarımın da benim gibi bu grubun üyesi olduğunu öğrenince doğrusu şaşırmamıştım.
 </p>
 <p class="metin">
  Rusya ile işbirliği, İran'a boru hattı
 </p>
 <p class="metin">
  26 Aralık'taki Perle'nin demecinin oluşturduğu iyimser hava,  birkaç gün geçmeden daha yeni yılın ilk günlerinde yerini karamsarlığa bıraktı. Çünkü Cumhuriyetçiler'e yakın Carnegie Endowment adlı think—tank kuruluşu Hazar petrolleri raporunda Bush'a İran hattını öneriyordu. Aynı vakfın Rusya ile ilişkilerin ele alındığı başka bir raporunda, Bush'a Sovyetler Birliği mirasını meşru hakkı gibi gören Moskova ile işbirliği öneriliyordu.
 </p>
 <p class="metin">
  Kabinesini oluşturmada son seçimlerini de yapan Bush, geçmişte ismi Türkiye karşıtlığıyla öne çıkan Spencer Abraham'ı Enerji Bakanlığı'na, Ermeni dostu Linda Chavez'i ise Çalışma Bakanlığı'na getiriyordu.
 </p>
 <p class="metin">
  Yeni yönetimle ilgili kötü sinyaller bunlarla sınırlı değildi. Cumhuriyetçi Partili üyelerin arkasında olduğu sözde Ermeni soykırım tasarısının hamisi Temsilciler Meclisi Başkanı Dennis Hastert, kadük tasarı açısından kilit önemdeki Uluslararası İlişkiler Komitesi'nin başına getirilmesi beklenen Türk dostu Doug Bereuter'i engelledi.
 </p>
 <p class="metin">
  Bazı dindarların Cumhuriyetçiler'i Demokratlar'a tercih sebebini oluşturan faktörler de tartışmaya açık. 8 yıllık Clinton'ın dönemi, ABD tarihinde  Müslümanlar'la ilişkiler açısından altın dönem olarak kabul ediliyor. Dini bayramlarda zengin içerikli kutlama mesajları, Beyaz Saray iftarları zihinlerde kalan renkli görüntülerdi. Şimdi etkin noktalara gelmiş bulunan Cumhuriyetçiler, Avrupa'nın ayak diremesine rağmen Clinton müdahale kararını alırken reelpolitik, çıkar gibi kavramları tartışmakla meşgulken, Demokrat yönetim Bosna'ya, Kosova'ya müdahale kararlılığı sergilemişti.
 </p>
 <p class="metin">
  Burada üzerinde durmak istediğim asıl konu ise Washinton'daki yönetim değişikliğinin birkaç dış politika başlığından ziyade Türkiye'deki demokrasi arayışını hangi yönde etkileyeceği. Türkiye siyasi konjonktürü ile Amerika'daki yönetimler arasında bire bir ilişki kurmak mümkün değilse de, ABD'nin tüm dünya üzerinde olduğu gibi Türkiye üzerinde de büyük etkiye sahip olduğu ortada. Örneğin bir Türk ve bir Amerikalı'nın geçtiğimiz yıl yapımını gerçekleştirdikleri Darbe isimli belgesel filmde Türkiye'deki askeri darbelerde Amerika ve CIA'nin rolü bir bölüm olarak işleniyor. Ve Türk kamuoyunun askeri müdahalelerde Amerikan rolünü ispatlanmış bir gerçek gibi algıladığı belirtiliyor. Belgesele konuşan bir istihbaratçı, 1971 müdahalesinin ABD ve Sovyetler Birliği arasındaki nüfuz mücadelesinin bir sonucu olarak, Washington'ın yardımıyla daha solcu bir darbeye karşı tedbir olarak yapıldığını açıklıyor. Pakistan, Afganistan, İran, Türkiye'yi içine alan Amerikan inisiyatifiyle oluşturulan 'Yeşil Kuşak Projesi'nden, 1980 darbesini Pentagon'a "Bizim çocuklar yaptı" şeklindeki şifre ifadeyle rapor eden Paul Henze'nin beyanına kadar bu konuda önemli veriler bulunuyor. Aynı çalışmada 1997 müdahalesi olarak nitelendirilen 28 Şubat süreciyle ilgili olarak da ilginç bir iddiaya yer veriliyor. Buna göre 1997 yılı içinde 'Operation Democracy' adı altında çok üst düzey bazı idari ve askeri yetkililer, 28 Şubat süreci öncesinde önemli Türk meslekdaşlarıyla görüşmeler yapıyorlar. Noam Chomsky'nin de bu iddiayı doğrular nitelikte değerlendirmeler yaptığı belirtiliyor.
 </p>
 <p class="metin">
  ABD'nin Türkiye Büyükelçisi W. Robert Pearson, Samsun Sanayi ve Ticaret Odası tarafından düzenlenen bir toplantıda yaptığı konuşmada, ülkesinin Türkiye'yi güvenlik, ticaret ve enerji konularında kilit rolü olan uluslararası bir oyuncu olarak gördüğünü belirtiyor. Türkiye'nin kendileri açısından önemini vurgulayan başka ifadelerden sonra Büyükelçi Pearson, Amerikan seçimlerinin Türkiye ile ilişkilere etkisini şöyle değerlendiriyor: "Türkiye'nin Cumhuriyetçiler içinde de, Demokratlar içinde de dostları var. Bu yüzden seçim sonuçları ABD—Türkiye ilişkilerini ciddi şekilde değiştirmeyecektir." Seçim sonuçlarının netleşmesinin ardından 21 Aralık tarihinde büyükelçi "Yeni yönetim Türkiye ile yakın çalışacaktır" müjdesini veriyor.   26 Aralık tarihli yazısında Taha Kıvanç, Ankara'daki ABD Büyükelçiliği'nin gruplar halinde kabul ettiği gazetecilerden aktardığına göre bir Amerikalı yetkili "AB konusunda sizler ayak sürürken, sizi arkanızdan itecek değiliz" diyor. Yani Washington, Türkiye'de demokratikleşmenin tek umudu olarak  görülen Avrupa Birliği perspektifinde Clinton yönetimi kadar destekçi ya da ilgili olmayacak. Başka deyişle yeni dönemde Amerika, askeri operasyonlar ve bölgesel hesapları çerçevesinde Ankara ile uyuma dikkat ederken, Türkiye'deki yönetimin niteliğiyle ilgilenmeyecek.
 </p>
 <p class="metin">
  Oysa 8 yıllık Clinton döneminde ve özellikle 28 Şubat sürecinde (aksi bazı iddialara rağmen) Amerika, Türkiye'nin askeri, ekonomik değeri kadar demokratik bir Müslüman ülke kimliğine büyük önem atfediyordu. Türkiye'yi ilk kez ziyaret eden Amerikan başkanı olarak tarihe geçen Clinton'ın son anda Kongre'deki Ermeni tasarısını önlemesi,  İstanbul Başkonsolosu'nun siyasi yasak getirilen R. Tayyip Erdoğan'ı makamında ziyareti Demokratlar'ın bu yöndeki olumlu yaklaşımlarından yalnız bazıları.
 </p>
 <p class="metin">
  Darbeler ve Beyaz Saray
 </p>
 <p class="metin">
  Türkiye'nin darbeli demokrasi tarihindeki 4 ana kesinti ile, bu dönemlerde Beyaz Saray'a hakim olan parti arasındaki ilişkiye bakıldığında, önemli demokratikleşme kavşakları Demokrat partili Beyaz Saray yönetimlerine rastlasa da, iki partiden herhangi birini demokrasi dışı eğilimlere daha yatkın olarak nitelemek için yeterli veri çıkmıyor.
 </p>
 <p class="metin">
  Türkiye'nin çok partili hayata geçişine rastlayan yıllarda Beyaz Saray'da bir Demokrat başkan oturmaktadır. Avrupa'nın ve bu arada Atina ve Ankara'nın Sovyet tehdidine karşı korunmasını en büyük dava edinen başkanın döneme damgasını vuran politikası ünlü Truman Doktrini'dir. Avrupa'da demokrasi, ekonomik refah ikilisi  komünizme karşı en önemli panzehir olarak görülmektedir. 1947'de Sovyetler'in cüretkâr tehditleri karşısında Türkiye, bir yandan Amerika'nın güvenlik şemsiyesi altına girerken, diğer yandan çok partili hayata geçiyordu.
 </p>
 <p class="metin">
  Türkiye'de modern dönem askeri darbe geleneğini başlatan 27 Mayıs müdahalesi, asker kökenli Cumhuriyetçi Dwight D. Eisenhower döneminde yaşanır.
 </p>
 <p class="metin">
  1971 Muhtırası yine Cumhuriyetçi Richard Nixon'ın başkanlık dönemine rastlar. Bu üç örnek üst üste konunca,  "Türkiye'de demokrasiye askerin yaptığı müdahaleler NATO müttefiki ABD'deki Cumhuriyetçi yönetimlere rastlamıştır" şeklinde bir teori mümkün gibi görünüyor.
 </p>
 <p class="metin">
  Ama 12 Eylül 1980 darbesinin Demokrat Jimmy Carter döneminde gerçekleştiği gerçeği bu tezi zorluyor. Ve tabii Demokrat Clinton döneminde yaşanan 28 Şubat post—modern müdahale.
 </p>
 <p class="metin">
  Türkiye'nin Demokratları ve Cumhuriyetçileri
 </p>
 <p class="metin">
  28 Şubat sürecinde Demokrat Clinton yönetiminin yaptığı en tarihi çıkış Dışişleri Bakanı Albright'a aitti. Ankara'da "Darbe yapıldı, yapılacak" heyecanının yaşandığı 1997 Haziran'ının ortalarında, gazeteciler her gece mutlaka Genelkurmay'ın ışıklarını kontrol etmektedirler. 14 Haziran'da gazetelere "Krize ABD mesajı" başlığıyla yansıyan Albright'ın, "Ankara'ya demokratik düzenin dışına çıkılmaması gerektiğini bildirdik" sözleri sanki pişmiş aşa su katacaktır. Bu açıklama o kadar işleri karıştırır ki, askerler Milliyet'in bu haberi büyütmesinden fena rahatsız olur. Turan Yavuz'un aktardığına göre, bu haberin büyütülmesinden dolayı Aydın Doğan'ı Çevik Bir arayacak ve 'Şimdi oraya da mı iki general göndermem gerekiyor...' şeklindeki unutulmayacak sözlerini sarfedecektir.
 </p>
 <p class="metin">
  Ülkemizde demokrasi dışı çözümleri seslendirenlerin sesi yeniden yükselmeye başladı. Teknokrat hükümet modelleri ortaya atılırken, eski bir istihbaratçı Özel Harp Dairesi'nin Türkiye'de önümüzdeki 6—7 ay içinde yaşanacak gelişmelere karşı tedbirleri düşünmek üzere toplandığını yazıyor. Polise karşı sol kaynaklı şiddet olayları artıyor. Dindarlar, ülkücüler tahrik edilmek isteniyor. Siyasi iktidarın makul bir alternatifi olmadığı gibi, kapatılma, bölünme krizleri yaşayan anamuhalefet ortalıkta görünmüyor. Tüm bu olumsuz göstergelerin üstüne, hükümet ortağı bir siyasi parti genel başkanının, kimi çevrelerin siyasi zemini ortadan kaldırma peşinde olduğunu açıklaması kafaları karıştırıyor.
 </p>
 <p class="metin">
  Şüphesiz bir anti—demokratik projeye gönül verenlerin gözü, kulağı Beyaz Saray'da olacak. Bu yüzden Beyaz Saray'daki iradenin koyacağı tavır büyük önem taşıyor. Ne dersiniz, Cumhuriyetçi Bush yönetiminin asker Dışişleri Bakanı Colin Powell'ın bu düşünce içinde olanlara mesajı Albright'ınki kadar net olur mu? Yoksa Le Monde Diplomatique'in çok ilginç tasnifindeki gibi birebir bir eşleşme mi sözkonusu olur?  Son birkaç yıldır ülkemizde yaşanan gelişmeleri ele alan Fransız gazetesi, Türkiye'de iki ana damarın ortaya çıktığını yazıyor. Birinci grup sivilleşmeden, reformlardan, insan hakları ve hukukun üstünlüğünden yana olan Demokratlar. İkincisi ise statükodan yana olan Cumhuriyetçiler. Amerika'daki Cumhuriyetçiler tercihlerini, buradaki adaşlarından yana kullanırsa, Demokratlar'ı zor günler bekliyor demektir.
 </p>
 <br/>
 <center>
  <a class="anaorta" href="http://web.archive.org/web/20010622033831/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/dishaberler/1.htm), [web.archive.org (arşiv bağlantısı)](http://web.archive.org/web/20010622033831/http://www.aksiyon.com.tr:80/2001/319/dishaberler/1.htm)
