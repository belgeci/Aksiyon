# islâm sakaldan ibaret değildir

*Abdülhamit Bilici 2000.11.11*

<div>
 <p class="spot">
  Cezayirli Müslüman lider Nahnah demokrasiye evet, laikliğe hayır  diyor. Ona göre Batı'da da tam  bir laiklik yok, olamaz da. Ona göre Batılı insan dinden  bahsetmese de şuur altında  Hıristiyanlık mirası yaşıyor. Laik Fransa'da kanunlarda  yazmasa da cumhurbaşkanının  mutlaka Hıristiyan olması,  İngiltere'de Kraliçe'nin kilisenin  başı olması da bunu gösteriyor
 </p>
 <p class="metin">
 </p>
 <img border="0" src="/web/20020423070258im_/http://www.aksiyon.com.tr/2000/310/resimler/Islam.jpg"/>
 <p class="metin">
  Cezayir son 10 yılını büyük bir trajediyle geçirdi. Şiddet barajı patlamaya görsün, bir kez sökün etti mi kendi fasit dairesini kurmakta hiç zorlanmıyor. Sebep—sonuç ilişkisi içinde değerlendirilirse bu ülkede yaşananlar, sandığın askeri bir darbeyle halkın önünden kaçırılmasının bedeliydi. Ama yüzbinler hayatını kaybettikten sonra sebebin şu ya da bu olmasının ne önemi var. Fransa'ya karşı verdikleri bağımsızlık mücadelesinde 1 milyon evladını kaybeden Cezayir, yaklaşık 30 yıl süren tek parti yönetiminden demokrasiye geç(emey)işte büyük bir anafordan geçti. Şimdi yavaş yavaş yaralarını sarıyor ve dış dünya ile normal ilişkiler kurmaya çalışıyor.
 </p>
 <p class="metin">
  İslam Toplumu Hareketi'nin lideri Mahfuz Nahnah şimdilerde yaşanmakta olan normalleşme sürecinde önemli rol oynayan isimlerden biri. 1995'te cumhurbaşkanlığına aday olduğunda resmi rakamlara göre 3 milyondan fazla oy alarak ikinci gelen Nahnah, 1999 seçimlerinde Fransa'ya karşı verilen istiklal harbinde yer aldığını ispatlayamadığı için yarışa sokulmadı. Ama hareketine mensup milletvekilleri halen Cezayir Meclisi'nin dörtte birini (ikisi bayan) oluşturuyor. Hükümette de partisine mensup bakanları bulunuyor.
 </p>
 <p class="metin">
  Kendisi de aşırı İslamcı grupların terörüne hedef olan ve 285 mensubu öldürülen Nahnah, demokrasiden globalleşmeye, İslâmi hareketleri esir alan şiddetten dinlerarası diyaloğa birçok konuda fikirlerini bizimle paylaştı.
 </p>
 <p class="metin">
  *   *   *
 </p>
 <p class="metin">
  — İslamcı bir parti olarak algılanıyorsunuz. Ancak demokrasiden insan haklarına, Hıristiyanlık'la diyaloğa, küreselleşmeye Batı'da ne kadar geçerli kavram varsa hepsini içine alan bir manifestoya sahipsiniz. Acaba İslâmi hareket gittikçe özgün modellerini oluşturma iddiasından vaz mı geçiyor?
 </p>
 <p class="metin">
  Müslümanlar'la Batılılar arasında meydana gelen sürtüşme üç kısma ayrılır: Haçlı Savaşları dönemindeki sürtüşme, sömürgecilik karşısında verilen mücadele günlerindeki sürtüşme ve sömürge dönemi bittikten sonraki sürtüşme. Bu sürtüşme hayatın bütün alanını kapsıyor: Siyasi, iktisadi, kültürel, anayasal, insani alanlar bunlar.
 </p>
 <p class="metin">
  — Geçmişte eleştirilen değerlerin şimdi kıymet kazanmasının sebebi ne?
 </p>
 <p class="metin">
  İslam'da çok yüksek değerler sistemi var. Müslümanlar bunları gerileme devirlerinde keşfedemediler, ama Avrupalılarla temas kurulmasından sonra elimizde ne kadar kıymetli hazineler bulunduğunu fark ettik. Aynı zamanda Avrupalıların yüksek değerlerini de öğrendik. Zaten insani değerler buluşurlar, kavga etmezler. Bu yüzden medeniyetlerarası diyalog, her hâlükârda çatışmadan daha iyidir.
 </p>
 <p class="metin">
  İkinci nokta, insani değerler hep insan üzerinde ve insan hürriyeti üzerinde yoğunlaşır. Bu, dini hürriyetler için geçerli olduğu gibi iktisadi veya şahsi hürriyetler için de geçerlidir. Hatta İslam bize Müslüman olmayanlarla —Hıristiyan ve Yahudilerle— bile iyi geçinmemizi emreder. Bundan dolayı Allah buyuruyor: "Ehl—i Kitab'la ancak en iyi yoldan tartışın".
 </p>
 <p class="metin">
  Bize göre küreselleşme fenomenine uyum sağlayabilmeleri için İslâmi hareketler kendilerini biraraya getirebilecek ortak temeller üzerinde düşünmeli ve anlaşmalılar. İslam'da globalleşen dünyanın tartıştığı birçok sorun için istifade edilebilecek önemli sözler var: Çevre meselesi, çocuk meselesi, yaşlılar meselesi, ilim ve kültür meselesi, siyasi hürriyet ve insan hakları meselesi, kadın meselesi.
 </p>
 <p class="metin">
  Son yıllarda Müslümanlar insan hakları ve fikir hürriyetleri alanında bu konuları savunan Batılı kuruluşlar kadar imkanlara sahip olduklarını anladılar. Örneğin bir Müslüman, bir Hıristiyan, ya da Yahudi ile sorunsuz yaşayabilir. Faşist değildir. Ama örneğin bir Yahudi bunu yapamaz. Bunu Filistin'de açıkça görüyoruz. Güney Afrika'da beyazlar siyahları kabul etmiyorlardı, ama bir insani değer olan demokrasi, beyazların çekilmesini, yerlerine siyahların gelmesini sağladı.
 </p>
 <p class="metin">
  — Dinlerarası diyalogdan daha çok Hıristiyanlar'la diyaloğu kastettiğiniz anlaşılıyor. Niçin Yahudiler dışarıda?
 </p>
 <p class="metin">
  Ben şuna inanıyorum: İslam—Hıristiyan diyaloğu gerçekleşebilir ve bu diyalog Siyonizmi kuşatabilir. Siyonizmin ne Müslümana, ne de Hıristiyan'a bakışı olumludur. Bu kuşatma da Müslümanla Hıristiyanların yardımlaşmasıyla gerçekleşebilir. Siyonizmle diyalog olmaz. Câni ile kurban arasında diyalog olur mu?
 </p>
 <p class="metin">
  — Ancak İsrail nüfusu içinde büyük bir grup da barıştan yana?
 </p>
 <p class="metin">
  Bunlar barış taraftarıdırlar, çünkü Filistin'i gasp ettiler, önce gasp ettiklerini geri versinler, sonra sulhtan konuşsunlar.
 </p>
 <p class="metin">
  — Batı kaynaklı düşüncelere karşı Seyyid Kutup, Mevdûdi gibi yakın geçmişin Müslüman liderlerinden daha olumlu bir tavır sergiliyorsunuz. Onların Batı'yı okumakta yanıldıklarını mı düşünüyorsunuz?
 </p>
 <p class="metin">
  Onların yaşadığı dönemin şartları çok farklıydı. Öncelikli dertleri demokrasi değil, sümürgecilikle savaştı. Demokrasiye beşiklik eden ülkeler onların topraklarında işgalci durumundaydı. Mesela bizim Cezayir örneğinde Fransız sömürgeciliğiyle savaşıyorduk, demokrasiden bahsetmiyorduk. Ancak Cezayir istiklaline kavuştuktan sonra demokrasi hakkında konuşmaya başladık. Aç insan etle, kaymakla değil, öncelikle ekmekle ilgilidir. Susamış insan viski, şampanya istemez, su ister.
 </p>
 <p class="metin">
  — Programınızda İslam'ı hem milletin, hem devletin dini olarak gördüğünüzü belirtiyorsunuz. Teoride demokrasi için laiklik ya da sekülerizm ön şart olarak görülüyor. Demokraside devletin dini olur mu?
 </p>
 <p class="metin">
  Dini devletten ayırmak, yani laiklik İslami bir teori değil, Batılı bir teoridir. Yahudilikte de dini devletten ayırmak mümkün değildir. Dolayısıyla bize göre hem demokrasiden, hem dinden bahsetmekte bir sakınca yok. İkinci nokta, Batılı insan, her ne kadar dinden bahsetmese de, onun şuur altında Hıristiyanlık canlı bir miras olarak yaşamaktadır. Onu savunur. Mesela laik Fransa'da Cumhurbaşkanının Hıristiyan dinini reddetmesi mümkün değildir. İngiltere Kraliçesi kilisenin başı sayılır. Yani Batı'da da aslında insanın derinliğinde ve siyasi hayatın içinde —Hıristiyan ya da Yahudi farketmez— din var.
 </p>
 <p class="metin">
  — O halde siz bu ödünç kavramı İslâmileştiriyorsunuz?
 </p>
 <p class="metin">
  Bence demokrasi zaten İslâmidir. Dolayısıyla Müslümanlaştırma kaygım yok.
 </p>
 <p class="metin">
  — Biliyorsunuz demokrasiyi küfür olarak görenler de var. Tunuslu alim Gannuşi demokrasiye karşı çıkanları "Peki siz diktatörlüğü mü tercih ediyorsunuz" diyerek cevaplıyor.
 </p>
 <p class="metin">
  Evet demokrasi diktatörlüğe karşı, İslam da karşı. Bence demokrasiye küfür diyenler delidir, ya da en yumuşak deyimle akıl hastasıdır. Ancak dinin devletten ayrılmasına da karşıyız. Demokrasi özde devletin milletin içinden çıkmasını ister. Millet Müslümandır, ona başka bir fikri empoze edemezsiniz.
 </p>
 <p class="metin">
  — Cezayir'de değişik renk ve tonlarda başka İslami gruplar da var. Sizin farkınız ne? 10 yıldır ülkenizden trajedi haberleri alıyoruz. Nedir tüm bu olup bitenler?
 </p>
 <p class="metin">
  Aslında geçmişe dönmek istemiyoruz, bu soru beni 10 yıl öncesine, korkunç yıllara götürdü.
 </p>
 <p class="metin">
  — Sanıyorum Türk okuru bu trajedinin sizin cephenizden nasıl göründüğünü merak ediyordur.
 </p>
 <p class="metin">
  Bizim hareketimiz barıştan yanadır. Demokrasiye taraftardır ve ona inanıp amel etmeyenler gibi değildir, bizzat demokrasiyi yaşar. Diğerleri demokrasiyi reddeder, ona inanmaz. Biz hükümetin barış içinde değişmesi gerektiğini savunuyoruz. Onlar hükümete kanla, terörle, cinayetle gelmekte sakınca görmezler. Şiddet yanlısı hareket bizden 350 erkek, 35 kadının da kanına girdi. Biz şiddeti ve terörü reddederiz. Biz zorla, kuvvet kullanarak ve seçim sonuçlarına rağmen, halka rağmen iktidarda kalmayı kabul etmeyiz. Dikta rejimini reddettiğimiz gibi yalancı, sahte demokrasiyi de reddederiz. Hileli seçimleri reddederiz. Bunlar insan haklarıdır. Aynı zamanda İslâm'ın savunduğu haklardır.
 </p>
 <p class="metin">
  — Bunlar güzel temenni ve tesbitler. Peki bu tür bir şiddetin yeniden hortlamaması için ne yapılmalı sizce?
 </p>
 <p class="metin">
  Milli bir barış ve anlaşma zaruridir. Demokrasiyle çalışan hiç bir parti veya cemaati uzaklaştırmak, ona ambargo koymak, onu uzaklaştırmak doğru değildir. Herhangi bir grup demokrat ise ona "Buyrun gelin, beraber çalışalım" denmeli.
 </p>
 <p class="metin">
  — Peki İslam topraklarının son zamanlarda bir takım İslâmi denen gruplar tarafından kana bulanmasına hangi faktörler sebep oluyor?
 </p>
 <p class="metin">
  Bunun birçok sebepleri var. Bunun başında da cehalet ve İslam'ı bilmemek yatıyor. Aynı derecede önemli bir başka sebebi ise bu ülkelerdeki siyasi liderlerin demokrasiyi bilmemesi, yani diktatörlük. Üçüncü sebep, milli gelirin kötü dağılımı. Bir yanda nimetler içinde yüzenler, diğer yanda sefalette bocalayanlar. Dördüncüsü hükümet ve rejimlerin hegemonyaya varan her şeyi kontrol etme tutkusu. Banka, televizyon, ordu, ekmek akla gelen herşey buna dahildir. Bütün bunlar halkı patlama noktasına getiriyor. Terörün objektif sebepleri bunlardır. Ama en önemli sebep cehalet ve İslam'ı anlamamak. Bu tez Cezayir için de geçerli. İslam sakaldan ibaret değildir. İslam demokrasidir, değerlerdir, kardeşliktir, adalettir, ahlaktır, ilerlemektir.
 </p>
 <p class="metin">
  — Ilımlı, ama siyasi yönü de olan bir hareket olarak Müslüman Kardeşler'le bir ilişkiniz var mı?
 </p>
 <p class="metin">
  Fikir ve kültür bazında var tabii, çünkü Müslüman Kardeşler'de çok olgun fikirler var. Müslüman Kardeşler'i diğer cemaatlerle kıyasladığınızda onların İslâmı çok daha iyi anladıklarını görürsünüz. Ama organik bir bağımız bulunmuyor.
 </p>
 <p class="metin">
  — Filistin'deki hadiseler karşısında Arap liderlerinin tutumlarını nasıl buluyorsunuz?
 </p>
 <p class="metin">
  Çok zayıf, cılız, geri ve orada gösterilen fedakârlıkla orantılı değil.
 </p>
 <p class="metin">
  — Mesele nasıl çözülecek? Savaş bir seçenek mi?
 </p>
 <p class="metin">
  Yol açılırsa o zaman savaş farz olur. İsrail'in kapısı tüm dünyadaki Yahudiler'e açıktır. Bence Müslümanlar için de Filistin kapısı açık olmalıdır.
 </p>
 <p class="metin">
  — Barış Süreci'ni nasıl değerlendiriyorsunuz?
 </p>
 <p class="metin">
  Elbette görüşmeler devam etmeli. Ama burada bir mesele var. Barak'la Şaron İsrail'deki ve bütün dünyadaki Yahudiler'in müşterek arzularına boyun eğiyorlar. Barak ve Şaron Yahudi halkların sözünden santim dışarı çıkamıyor. Biz de Endonezya'dan Tunus'a tüm liderlerimizden halklarının arzularına saygı duymalarını istiyoruz.
 </p>
 <p class="metin">
  — Siz Cezayir'de parlamentoda ve hükümette yer alıyorsunuz. Ama bir muhalefet mensubu gibi konuşuyorsunuz.
 </p>
 <p class="metin">
  Biz hem parlamentoda, hem hükümette, hem de muhalefetteyiz. Ben parlamentoda değilim, ama arkadaşlarım orada. Meclis de bir çeşit muhalefet yeridir.
 </p>
 <p class="metin">
  — Türkiye'yi ne kadar tanıyorsunuz?
 </p>
 <p class="metin">
  Türkiye, Asya ve Avrupa arasında çok önemli ve stratejik bir mevkidedir. Batı'nın mağrur gücü Türkiye'yi Avrupa'ya hâlâ kabul etmiş değil. Ama Türkiye, parlamentosuyla, partileriyle, hükümetleriyle istikbale doğru iyi bir mesafe katetti. Bir çok zorluklara rağmen ekonomide iyi adımlar atabildi.
 </p>
 <p class="metin">
  — Türkiye'deki İslam, demokrasi, laiklik tartışmalarını izliyor musunuz?
 </p>
 <p class="metin">
  Biz Türkiye'yi Arapça basılan kaynaklardan, Arapça tv'lerden izliyoruz. Bu da çok azdır. Avrupa ve Asya arasında yer alan Türkiye'nin Arap ülkelerine yönelik Arapça yayın yapan televizyonları olmasını temenni ederdim. Suriye, Irak, Suudi Arabistan, Kuveyt, Filistin, Mısır ve birçok ülke size tarihi, coğrafi ve kültürel açıdan komşu sayılır. Bu ülkelere dönük de bir yüzünüz olmalı diye düşünüyorum. İngiltere sizin kadar bir ülke ve 4 tane Arapça yayın yapan tv'si var. Sizin bir tane yok.
 </p>
 <p class="metin">
  — Türkiye'nin bir gün AB içinde yer almasını nasıl değerlendirirsiniz?
 </p>
 <p class="metin">
  Bu, Türkiye devletinin ve Türk halkının iç meselesidir. Bize söz düşmez. Ama Türkiye'nin Avrupa'dan ziyade İslam âlemine yakın olmasını arzu ederiz.
 </p>
 <p class="metin">
  — Bazı Müslümanlar demokrasiyi halkın yönetimi belirlemesi, karar vermesi değil de, liderin istişare etmesi, danışması olarak algılıyor. Siz demokrasi yanında şûrâya da referansta bulunuyorsunuz. Demokrasi mi, şûrâ mı?
 </p>
 <p class="metin">
  Şûrâ da halkın egemenliğini ister. Şûrâ ilkesinde tek bir kişi veya tek bir partinin hükmetmesi mümkün değildir. Ben bu noktadaki farklı görüşleri bildiğim için iki ekolü de memnun edecek bir kavram ürettim: Şurokrasi.
 </p>
 <br/>
 <center>
  <a class="anaorta" href="http://web.archive.org/web/20020423070258/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/roportaj/1.htm), [web.archive.org (arşiv bağlantısı)](http://web.archive.org/web/20020423070258/http://www.aksiyon.com.tr:80/2000/310/roportaj/1.htm)
