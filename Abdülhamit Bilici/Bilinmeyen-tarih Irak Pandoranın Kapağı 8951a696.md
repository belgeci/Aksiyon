# Irak Pandoranın Kapağı

*Abdülhamit Bilici Bilinmeyen-tarih*

<div>
 <p>
  <font>
   Oğul Bush yönetimindeki Amerika Birleşik Devletleri’nde ekonomi yerlerde sürünüyor, çok muhteşem şirketler birbirini ardına iflas bayrağını çekiyor, bunların tepe idarecileri tutuklanıyor. Vatandaşlar artık Amerikan rüyasının sırrı olan dev şirketlerin hisselerine güven kaybı nedeniyle para yatırmak istemediği için ufukta 1929’dakine benzer bir büyük ekonomik buhrandan söz ediliyor. Ancak ortalama Amerikalı’nın zihni bu meselelerle meşgulken Soğuk Savaş döneminden kalma Bush ekibinin büyük bölümü Irak’a yapılacak bir operasyon için hem içeride, hem dışarıda yoğun bir lobi yapıyor.
   <br/>
   <br/>
   Desteğini aramak için Türkiye’ye gelen Irak operasyonunun en büyük savunucularından Savunma Bakanlığı’nın iki numarası Wolfowitz, Türkiye destek vermese de istediklerini yapacaklarını söyleyerek Ankara’yı açıkça tehdit ediyor. Araplar’ın hep bir ağızdan muhalefetine rağmen bu şahinler cephesi Suudi Arabistan’ın İran, Suriye gibi terörü destekleyen ülkeler listesine konulması yönünde Pentagon’u ikna etmeye çalışıyor. Bu ekibin kafasında şüphesiz Irak’la sınırlı olmayan bir geniş dünya ve bunun içinde Ortadoğu’yla ilgili mega tasavvurlar, senaryolar sözkonusu. Kimi açıkça konuşulan bu senaryoların başında Ortadoğu’yu diktatörlüklerden temizlemek, Amerikan değerlerine daha fazla açmak, demokrasiyi getirmek gibi fikirler olduğu gibi 21’inci yüzyılda geçmiş asırlardan kalma Roma, Osmanlı imparatorlukları gibi bir Amerikan imparatorluğunu hayal edenler bile bulunuyor. Bu ekibin beyin takımının kamuya sızan, kulislere yansıyan fikirlerinden Irak’la kapağı açılacak pandoranın kutusundan başka nelerin çıkabileceğini yazmaya çalışacağız. Evet, Irak ısrarının arkasında neler var?
   <br>
    11 Eylül’den sonra ABD'de ilginç bir soru ortaya atıldı: "Dünya bizden niye nefret ediyor?" Amerikan idealizmini ve naifliğini bu sorudaki formülden daha iyi ifade etmek zordur. İyi niyetle bakılacak olursa, bu sorunun arkasında dünyayla pek ilgilenmeyen ve bu eksiğini de çekinmeden ortaya koyan sade Amerikan vatandaşının ‘Acaba bizim adımıza dünyanın her köşesinde hareket eden devletimiz neler yapmış ki insanlar bizden nefret ediyor?” şeklinde özetlenebilecek bir merak etkili olmuş olabilir. Bu şekilde olsa çok yararlı bir sorgulama ve muhasebeye neden olacak bu soru genelde başka içeriklerle gündeme getiriliyor. Nasıl oluyor da melekler gibi ulvi, saf ve ideal düşüncelerle hareket eden bir Amerika’dan dünyanın kimi yerlerinde insanlar nefret edebiliyorlar? Niçin o insanlara Amerika’nın bu safiyetini, iyi niyetini anlatamıyoruz da sonunda El Kaide gibi örgütler çıkıp bizden intikam almaya kalkıyorlar?
    <br>
     Elbette Amerikan siyasetinde bir idealist çizgi kendini hissettirir. Örneğin I. Dünya Savaşı sonrasında Wilson’ın kendi parlamentosuna dahi kabul ettiremediği meşhur 14 ilkesi bu idealizmin sonuçlarından sayılır. Ortalama Amerikalı’ya göre ABD’nin II. Dünya Savaşı’ndaki rolü de, Vietnam savaşındaki rolü de ideal ve etik ilkelere dayanmıştır. Amerika’nın Bosna’da akan kanın durdurulmasına geç de olsa müdahale etmesi tartışmasız bir etik tutumdur. Ama her ülke gibi Amerika’nın hem iç, hem dış siyasetinde de hata olduğu tartışmasız, kimilerinin nefretine neden olacak yönler de vardır. Amerika en eski demokrasilerden biri olarak bilinir ama 1960’lara kadar zencilere yapılan ayrımcılığı aşamamıştır. Demokratik ideallerin baş savunucusu olduğu halde dünyanın birçok ülkesinde çıkarları gereği demokrasinin ya da halkın tercihinin değil otoriterizmin, diktatörlüğün yanında yer almıştır. Beyaz aydınlar Amerika’nın tarihin en hatasız ülkesi olduğu yönünde aklama paklama çabalarında bulunsalar da, Noam Chomsky gibi sıkı muhalifler sayesinde sınırlı çevrelerde de olsa Amerika’nın günah galerisi sürekli deşifre ediliyor.
     <br>
      11 Eylül faciasından ve özellikle de 29 Ocak 2002’de ABD Başkanı Bush’un State of Union konuşmasından sonra Amerikan kamuoyunu Irak’a yönelik bir operasyona hazırlama sürecine girildiği için ‘Dünya bizden niçin nefret ediyor?” sorusu daha çok “Ortadoğu ya da Müslümanlar bizden niye nefret ediyor?” şekline dönüşmüş durumda. ABD’nin yanlışlıklarını görmek istemeyenler bu nefretin arkasında İslam’ın özündeki Batı düşmanlığının yattığını iddia ediyorlar. Evrensel değerleri Batı'yla, olumsuzlukları da İslam’la özdeşleştirenler, İslam’ın özgürlüğe, demokrasiye, düşman olduğunu, bu yüzden işleyen bir Müslüman demokrasisinin bulunmadığını öne sürüyorlar. Bunlar için İslam düşmandır, onunla savaş tek çaredir. İslam dinini karşısına almak istemeyenlerse bölgedeki ABD nefretinin siyasi rejimlerin otoriter niteliğinden kaynaklandığına inanıyor, demokrasiye geçilmesi durumunda halkların özgürlük ve refaha kavuşacaklarını düşünüyorlar.
      <br>
       Ortadoğu’da insanların ABD’den nefretine neden olan faktörleri ortaya koyabilmek için derin tahlillere gerek olmadığını, nefret tohumlarının Amerika’nın bölgeye dönük siyaseti sayesinde ekildiğini söyleyen siyaset bilimci Stephen R. Shalom gibi Amerikalı araştırmacılar da var. Shalom, Amerika’nın otoriter rejimlere verdiği destek gibi genel değerlendirmelerin ötesinde II. Dünya Savaşı’ndan günümüze müşahhas olarak bölge halklarının Amerika’dan soğumasına neden olan politikaları teker teker ele alarak Amerikan karşıtı havanın doğmasında bunların etkisini tartışıyor.
       <br>
        Geçtiğimiz 50 yılda ABD'nin bölge siyasetinin nasıl seyrettiğini anlamadan önümüzdeki dönemle ilgili söylenen parlak sözlerin gerçek kıymeti ortaya konamaz. Bu siyasetin satırbaşlarını bir Amerikalı uzmanın gözünden izleyelim:
        <br>
         194748’de ABD, Filistin topraklarında İsrail’in kuruluşunu tanıyor ve Filistin topraklarının parçalanmasını desteklerken, göçmen durumuna düşen Filistinliler’in topraklarına dönmesine yardım etmiyor.
         <br/>
         <br/>
         1949’da CIA destekli bir askeri darbeyle Suriye’deki seçilmiş hükümet düşürülüyor.
         <br/>
         <br/>
         CIA, demokratik olarak seçilmiş İran’daki Musaddık hükümetinin devrilmesine yardım ederek çeyrek asırlık baskıcı Şah rejimine ve ona tepki olarak doğacak olan Humeyni devrimine kapıyı aralıyor.
         <br/>
         1958’de istikrarı sağlamak için ABD askerleri Lübnan’a geliyor.
         <br/>
         <br/>
         1960’larda Amerika Irak lideri Abdülkerim’e başarısız suikast teşebbüsünde bulunuyor. 1963’te şu anda baş düşman ilan ettiği Saddam’ın başına geçeceği Baas darbesini destekliyor.
         <br/>
         <br/>
         1967’de İsrail’in Filistin topraklarından çekilmesini isteyen Güvenlik Konseyi 242 sayılı kararın uygulanmasını engelliyor. İsrail’i 1973’te Suriye ve Mısır’la yaptığı savaşta destekleyerek savaşın yönünü değiştiriyor.
         <br/>
         <br/>
         1973-75’te Irak’taki Kürt isyancılara destek veriyor, İran ile Irak arasında anlaşma sağlanınca Kürtler’i tamamen Saddam’ın insafına terkediyor. Eleştirilere karşı Kissinger, ‘gizli operasyonların misyoner faliyetlerle karıştırılmamasını’ tavsiye ediyor.
         <br/>
         <br/>
         1978-79’da Şah karşıtı gösteriler başlayınca yönetimin tarafını tutuyor ve güç kullanarak muhlefeti bastırmasını tavsiye ediyor, son dakikaya kadar bir askeri darbe hazırlığı yapıyor.
         <br/>
         1980’de Irak, İran toprağını işgal edince Güvenlik Konseyi’nin Irak’ı kınama kararına muhalefet ediyor. Kısa süre içinde bugün şiddetle terörü desteklediği savaşa hazırlandığı Irak’ı terörü destekleyen ülkeler listesinden çıkarıyor, silah desteğinde bulunuyor. Bu arada İsrail’in ve  kendi silah tüccarlarının gizlice İran’a silah teminine göz yumuyor (İrangate skandalı).
         <br/>
         <br/>
         Lübnan’ın İsrail tarafından işgaline yeşil ışık yakan Amerika, daha sonra İsrail’in burada yaptıklarından dolayı BM’de kınanmasına muhalefet eder.
         <br/>
         <br/>
         Saddam’ın kendi halkına karşı zehirli gaz kullandığı 1988’de ABD Irak’la ticaretini artırır. Irak’ın Kuveyt’i işgaline karşı kurulan koalisyonun başında ABD yer alır. Ama İsrail’in Filistin’deki işgaliyle paralellik kurulmasına asla izin vermez. Irak’ta sivil hedeflerin de vurulduğu bu savaştan sonra, istikrar adına isyana teşvik edilen Şii ve Kürtler’in Saddam tarafından ezilmesine seyirci kalır. Bir türlü sona erdirilmeyen ambargoyla hem Saddam güçlendirilir, hem de milyonlarca Iraklı mağdur edilir. Anlaşmalar yaptırımların kitle imha silahlarından arındırılmasını şart koşarken, Amerika Saddam’ın Irak’ın başından uzaklaşmasına odaklanır. Fiilen üçe bölünmüş Irak’a 1993 ve 98’de füze saldırısı düzenlenir.
         <br/>
         Kenya ve Tanzanya’daki elçiliklerine yapılan saldırılara misilleme olarak ABD Sudan’a füzelerle saldırır. Saldırıda Sudan’ın ilaç ihtiyacının büyük bölümünü karşılayan bir ilaç fabrikası yerle bir olur.
         <br/>
         Kritik bir bakışla ve özetle ele aldığımız II. Dünya Savaşı sonrası ABDOrtadoğu ilişkilerini teorik olarak da şu çerçeveye oturtmak mümkün: Truman yönetiminden bu yana Amerika’nın Ortadoğu’daki politikalarının belirleyicisi 3 temel faktördü: İsrail devletinin güvenliği; petrolün güvenli biçimde Batı’ya akması; Soğuk Savaş şartları içinde bakılacak olursa bölgedeki güç dengesinin istikrarı. Cumhuriyetçi ve Demokratik hükümetler döneminde bu hedeflerde bir değişiklik olmadığı, ancak bu amaçlara ulaşmak için kullanılan yöntemlerin, yapılan müdahalelerin boyutu ve şeklinin değiştiği görülüyor.
         <br/>
         Irak ve yeni Ortadoğu politikasının belirlenmesinde Beyaz Saray, üçe bölünmüş görünüyor. Dışişleri Bakanı Colin Powell ile diplomatları, Hava Kuvvetleri Komutanı Richard Myers’ın başkanlığını yaptığı Genelkurmay, CIA Başkanı George Tenet pragmatikler grubunu oluşturuyor. Bunlar güç kullanmadan önce diplomasi yollarının denenmesini istiyor. Bush’un Ulusal Güvenlik Danışmanı Condoleezza Rice ve Başkan Bush’un dahil olduğu ortadakiler grubu, İsrailFilistin sorunu çözülmeden Irak operasyonunun doğuracağı sıkıntıları dile getiriyorlar. Savunma Bakanı Donald Rumsfeld ve yardımcısı Paul Wolfowitz, Başkan Yardımcısı Dick Cheney, Karanlıklar Prensi lakaplı Ricnad Perle ise şahinler grubunu oluşturuyor. Bunlar ordunun hazırladığı planların eski moda olduğunu, Saddam’ı daha hızlı ve ucuz bir şekilde devirmenin yollarının bulunabileceğini düşünüyorlar.
         <br/>
         Çoğunluğu Soğuk Savaş döneminden kalma bir ekiple çalışan Bush yönetiminin bu üçlü saçayağına eklemeyi düşündüğü yeni unsur var mı? Sızan bilgilerden, yönetimde olan ve yönetime yakın isimlerin kamuoyuna dönük açıklamalarından aslında Irak’a yapılan operasyonla işin bitmeyeceği, çoğu geçtiğimiz yüzyılın başında zamanın başat gücü İngiltere tarafından şekillendirilen bölgedeki siyasi yapının yeni yüzyılın başında yeni bir yapılanmaya tabi tutulmak istendiği anlaşılıyor. Dolayısıyla Irak’la pandoranın kapağı açılmış olacak.
         <br/>
         Zaten Türkiye’nin haklı endişelerinden biri, idealist ABD Başkanı Wilson’un I. Dünya Savaşı sonrasında yapmak isteyip yapamadığı etnik temelli ulusal özlemlerin realize edilmesine dönük niyetlerin Irak’ta bir Kürt devletini doğurması. Çünkü 70 yıl boyunca inşa edilmeye çalışılan ve zihinsel bir inşadan öte kıymeti olmayan Iraklılık kimliğinin bugünlerde esamisi bile okunmuyor. Siyasi haritalarda eskiden Irak olarak bildiğimiz ve Iraklılar’la meskun olduğunu düşündüğümüz siyasi üniteden söz edilirken kimse Iraklılar’dan söz etmiyor. Artık Araplar, Kürtler, Türkmenler, Sünniler ve Şiiler gibi sonsuz kümeler var gündemde. Ve işin kötü tarafı Ortadoğu’daki hangi ülkenin kapağını kaldırıp içerisine biraz yakından baksanız aynı tabloyla karşılaşırsınız. Ürdün, nüfusunun yüzde 70’i Filistinliler’den oluşan bir Sünni yapı. İran, etnik olarak analiz edilse asli unsur olan Farisiler’in orada belki azınlık olduğu ortaya çıkar. Suriye’de, Lübnan’da mezhepsel ve etnik farklılıklar bir kaşınsa rahatlıkla Irak’tan daha beter bir görüntüyle karşılaşılabilir. Malezya’nın bilge başbakanı Mahathir Muhammed’in sözleriyle “İslam dünyası Türk imparatorluğunun Avrupalılar karşısında yenilmesinden bu yana etkisiz ve geri kalmış ulus devletlere dönüştü ve aradan geçen zaman içinde de hiçbiri gelişmiş ülkeler kategorisine yükselemedi”.  Dayatılan suni sınırların sonucu meydana çıkan suni halkları yönetmek için oluşturulan, daha çok içe dönük işlevi olan, dev askeri yapılarla ayakta duran, çoğunluğu baskıcı rejimlere bakarak kimi İslam dinini, kimi kültürü, kimi insanların genetiğini bu olumsuzluktan sorumlu tutuyor. Halbuki bu, bölgeye I. Dünya Savaşı sonrasının emperyal güçleri tarafından dayatılan paradigmanın doğal sonucu. Bugün yerel bazda halkların, uluslararası bazda sistemin başat güçlerinin hoşnut olmadığı bu yapının değişmesi için zeminin uygun olduğu düşünülüyor.
         <br/>
         Irak’ta güç kullanarak rejim değişikliğine gidilmesinde aşırı istekli olanların çantasında bu tür mega projelerin de olduğu söyleniyor. Nitekim Bush’un yeni dönemde izleyeceği stratejinin ana ilkelerini açıkladığı State of Union konuşmasında Ortadoğu’da yalnız Irak değil İran da “Şer Ekseni” ülkeler arasında gösteriliyordu. Daha sonra bu eksene Suriye ve Libya’nın da ilave edildiği görüldü. Aynı konuşmada bütün Amerikalılar aylık maliyeti milyar doları bulan özgürlük savaşına katkıda bulunmaya çağrılıyordu. “Dünyanın en kötü silahlarını elinde tutan en kötü rejimleri”nin Amerika’ya ve diğer Batı demokrasilerine karşı tolere edilemeyecek bir tehdit oluşturduğu, dünyanın en acımasız rejimleri altında yaşayan halkların ‘özgürleştirileceği’ vurgulanıyordu.
         <br/>
         <br/>
         Geçen hafta içinde Irak’a operasyondan yana olanların düşman ülkeler listesine Suudi Arabistan’ın da eklenmesi yönünde Pentagon’a brifing verdikleri ortaya çıktı. Ortadoğu’da Irak’ı aşacak birtakım planların olduğunun bir başka kanıtı da, geçtiğimiz mayıs ayında Moskova’da Bush ve Putin arasında imzalanan stratejik anlaşmanın petrol boyutunda gizli. Bu anlaşma ve kurulun stratejik ilişkinin Orta Asya’daki ayağı kadar önemli bir yanı da Ortadoğu’yla ilgiliydi. Çünkü Ortadoğu’da niyetlenilen siyasal mühendislik projelerinin yürürlüğe konması durumunda, bölge bir kaosa sürüklenecek ve dengelerin yeniden kurulacağı güne dek Batı’ya güvenli petrol akışı Rusya sayesinde aksatılmayacaktı. Gerçekten de bu projeler hayata geçirilirse İran, Irak ve Suudi Arabistan gibi dünya petrolünün dev isimleriyle Amerika karşı karşıya gelmiş olacak.
         <br/>
         Batı demokrasi getirir mi?
         <br/>
         Bölge halkları gerçekten Batılı güçlerin samimi olarak bir demokrasi paketi olduğuna inansalar, muhtemelen onların ilk saftaki müttefikleri olurlar. Ama bir Amerikalı bilim adamının gözlüğünden aktardığımız ABD’nin son 50 yıllık Ortadoğu politikasındaki açmazlar, çifte standartlar bütün zihinleri işgal etmişken halklar samimi olunduğuna inandırılabilir mi? Irak, İran, Suudi Arabistan konusundaki şahin olanlar, bu konudaki istekleri kadar İsrailFilistin meselesinde İsrail’in yanında yer almaları projenin pazarlanmasını zorlaştıran faktörlerden biri. Filistin meselesine yardımcı olabilmek için aynı ekip, Ortadoğu halkları içinde halkının en geniş tasvibine sahip olan Arafat’ın ortadan kaldırılmasını istiyor. Filistin’in demokratikleşmesini, ama geleceklerini düşünüyorlarsa özgür iradeleriyle Arafat yönünde tercihte bulunmamalarını dikte ediyorlar. 1992’de Cezayir’de istemedikleri kişilerin çıkacağından emin olunca sandığın kaldırılmasına ve ardından başlayan arbadede 100 bin insanın göz göre göre kurban edilmesine Batı’nın seyirci kaldığı unutuldu mu? Bölgedeki otoriter yapının Batı tarafından ayakta tutulduğuna inanan halkları, aynı güçler tarafından demokrasiye kavuşturulacaklarına inandırmak deveye hendek atlatmaktan zor olsa gerek.
         <br/>
         Şu anda kendilerine sağlanan imkanlar dolayısıyla ağızlarını açmasalar da, Irak’taki muhalif gruplar da Amerika’nın demokrasi projesindeki samimiyetine pek inanmıyor. Irak’ta hiçbir hakları tanınmayan Türkmenler de aynı güvensizliği hissediyor. Türkmen Cephesi Türkiye temsilcisi Dr. Mustafa Ziya, Irak meselesi gerçekten bir demokrasi meselesisi olduğunu, ama Batılılar’ın hâlâ Irak halkından çok Irak’ın tabii kaynaklarıyla ilgilendiklerini belirtiyor.
         <br/>
         Şahinlerin Ortadoğu çapındaki planlarından rahatsızlık duyan Ürdün, Suudi Arabistan ve Mısır gibi ülkelerin yönetimleri Bağdat’a bir operasyonun yapılmasını önlemek için büyük gayret sarfediyorlar. Dolayısıyla Suudi Arabistan’ın muhtemel bir operasyonda üslerini kullandırmayacağı açıklaması Irak’ı korumaktan çok kendi rejimini korumayı amaçladığı gibi, Beyrut’taki son Arap zirvesinde Irak’la Kuveyt arasındaki pürüzleri giderme gayretleri de benzer maksat taşıyor. Bağdat ile Tahran arasındaki yakınlaşma da aynı motifleri taşıyor. Dolayısıyla bir kısım şahinlerin ucunu gösterdiği projeler Saddam’la diğer Arap yönetimlerini kader birliğine götürüyor.
         <br/>
         <br/>
         Ortadoğu’daki ülkelerde demokratikleşme yönünde içeriden güçlü bir dinamiğin yükseldiği biliniyor. Nisan 2000’de Kahire’de yapılan AfrikaAvrupa Birliği zirvesinde taraflar demokratikleşmenin gerekliliği üzerinde mutabıktı. Afganistan operasyonu boyunca müthiş bir popülarite kazanan Katar merkezli El Cezire televizyonunun kralları bile rahatsız edecek boyutta yaptığı yayınlar, Kuveyt’te, Yemen’de, Ürdün’de sesleri yükselmeye başlayan parlamentolar, Suriye, Fas, Bahreyn, Katar gibi ülkelerin başına geçen genç kuşak idarecilerin insan hakları ve özgürlükler konusundaki olumlu tutumları bu eğilimin göstergeleri.
         <br/>
         <br/>
         Ortadoğu’da ve İslam dünyasında demokrasinin kök salması konusunda yerli ve yabancı samimi birçok insan ve grup da var. Batı’da İslam’la demokrasinin bağdaşacağına, İslam ülkelerinin kendi tarih, kültür ve geleneklerine uygun bir demokrasi anlayışının gelişebileceğine inananlar olduğu gibi İslam’la demokrasinin kökten birbirine karşı olduğuna inanan Huntington gibi Batılılar ve onlardan farklı düşünmeyen yerli ideologlar ve akımlar da var.
         <br/>
         Ünlü siyaset bilimci Dankwart Rustow’a göre demokrasi için olmazsa olmaz şart ortak milli kimlikti. O dönemlerde demokratikleşme, üçüncü dünya ülkelerindeki yönetimler üzerine yazan Harvardlı Profesör Samuel Huntignton ise Rustow’un bu şartına ekonomik gelişme şartını ekledi. Pazar ekonomisi ve burjuva sınıfı da şarttı. Ortadoğu’nun kültürel açıdan demokrasiye elverişliliğini değerlendirirken ise kesin hükmünü veriyordu: İslam demokrasiye karşı misafirperver olmamamıştır.
         <br/>
         Demokratikleşme konusunda tedricilikten yana olan sesler de var. Özetle bunlar Arap ülkelerinin çoğunun II. Dünya Savaşı’ndan sonra bağımsızlığına kavuştuğunu, Batı’da ülkelerin demokratikleşmelerinin yüzyıllar aldığını, Arap ülkelerinin demokratikleşebilmesi için de zamana ihtiyaç olduğunu ve öncelikle sümergeciliğin mirası olan sorunları, Filistin meselesini, sosyoekonomik sorunları çözmeleri gerektiğini düşünenler var. Bugün Batılılar’ın şikayetçi olduğu Arap ülkelerinin antidemokratik karakterinin de sömürgeci güçlerin kötü bir hatırası olduğunu kaydediyorlar. Ancak Şahinlerin bu tedrici süreci beklemeye sabırları yok. Batı’da genel olarak demokrasi açısından umut olarak bakılan İran Cumhurbaşkanı Hatemi’yi de defterlerinden silmiş görünüyorlar.
         <br/>
         Kim kime göre tehlikeli?
         <br/>
         Şahinlerin uluslararası sistemle ilgili devrim niteliğinde yaklaşımları bulunuyor. Şahinlerin önde gelenlerinden, Savunma Bakanlığı’nın yetkili isimlerinden Richard Perle, Daily Telegraph’a yazdığı bir yorumda, uluslararası ilişkiler sistemini ters yüz edecek ‘preemtive strike’ kavramından söz ediyor. Uluslararası sistem, Güvenlik Konseyi’nin kararlaştırdığı barışı kurmaya yönelik operasyonlar hariç tutulursa savaşı ancak müdafaa amaçlı olursa meşru sayıyor. Ancak Perle’nin savunmasını yaptığı kavrama göre, ülkeler kendilerince tehlikeli saydıkları ülkelere önceden saldırı düzenleyebilecekler. Perle, bunu savunurken tezini Hitler’in zamanında önüne geçilmemesinden dolayı dünyanın gördüğü zararı örnek göstererek savunuyor. Belki önceden saldırıyla bazı tehlikeler büyümeden önlenebilir, ama kim kime göre tehlikeli kararında ortaya çıkacak keyfilik ondan daha az mahzurlu değil.
         <br/>
         Bush ekibinin en azından bir bölümü bir kumar peşinde. Ya ABD’nin süper güç konumunu bir yüzyıl daha uzatacak ya da düşüşü daha da hızlandıracak bir deneme. Uluslararası sisteme dönük derin analizleriyle bilinen Immanuel Wallerstein, Şahinlerin iki sebepten dolayı ABD’nin istediğini elde etmek için emperyal bir güç gibi hareket etmesini istediklerini söylüyor. Birincisi Amerika her istediğini elde edebilecek güce sahip. İkincisi Washington güç kullanmazsa gittikçe marjinalleşir. Şahinler bu düşünceyi Afganistan operasyonu, İsrail’i destekleyerek fiilen Filistin otoritesinin eritilmesi ve Irak’ın işgaliyle göstermek istiyor. Wallerstein, Şahinlerin daha sonra İran, Kuzey Kore, Kolombiya ve muhtemelen Endonezya’yı hedefledikleri, ama böyle yaparak tedrici olarak çöküşe geçen ABD’yi hızlı bir düşüşe mahkum edecekleri öngörüsünde bulunuyor. Wallerstein, Afganistan’da bile istenen hiçbir sonuç alınmadan Irak’ta başarıya ulaşılmasını çok zor görüyor ve İsrail dışında hiçbir ülkenin Şahinlerin projelerine gönüllü olarak katılmamasının ABD’yi siyasi yalnızlığa iteceği uyarısında bulunuyor. Amerika’nın 200 yılda elde ettiği ideolojik krediyi bugünlerde çok hızla tükettiğini, önümüzdeki 10 yılda Şahinlerin yolunu izlemesi durumunda öncelikle kendisine ve bütün dünyaya büyük zarar vereceğini hatırlatıyor. Tabii olarak inişe geçen ABD’ye, dünyaya ve kendisine minimum zarar verecek bir strateji öneriyor.
         <br/>
         Türkiye’de daha çok ekonomik faturası ve Kuzey Irak’taki muhtemel bir Kürt devleti ihtimali dolayısıyla tartışılan Irak meselesi, Ortadoğu genelinde ve dünyada bu yönleriyle tartışılıyor. Ağaçlarla uğraşırken ormanı da kaçırmamaya çalışsak daha iyi olacak. Yoksa önümüzde statükocu olmaktan başka alternatif kalmıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1199 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1694), [web.archive.org (arşiv bağlantısı)](http://web.archive.org/web/20050220213244/http://www.aksiyon.com.tr:80/yazdir.php?id=1694)
