# Oryantalistlerden öğreneceğimiz bir şey yok

*Abdülhamit Bilici 2001.06.09*

<div>
 <p class="spot">
  Profesör Mustafa El A'zami'ye göre, oryantalistler İslam'ı anlamaya çalışmıyor. Müslümanlar'ın İslam'ı nasıl  anlaması gerektiğini göstermeye çalışıyorlar.  Müslümanlar'ın, İslam'ın herşeyi olan Peygamber'i haşa  yalancı sayan oryantalistlerden öğreneceği bir şey olamaz
 </p>
 <p class="metin">
 </p>
 <img border="0" src="/web/20020225112253im_/http://www.aksiyon.com.tr/2001/340/resimler/oryan.jpg"/>
 <p class="metin">
  Şair—yazar Hilmi Yavuz, Zaman Gazetesi'ndeki son yazılarından birinde Türkiye'deki dindar aydınların düşünme tarzlarına egemen olmaya başlayan oryantalist perspektiften yakınıyordu. Bu coğrafyanın doğası gereği yerli olması gereken aydınlarının, yakın zaman önce kendi ülkelerini ve dünya üzerinde temsil ettikleri manayı 'Şark Sorunu' diye tarif eden oryantalistlerin bakış açılarını benimsemelerini haklı olarak yadırgıyordu.
 </p>
 <p class="metin">
  Geçtiğimiz günlerde İstanbul, Hilmi Yavuz'u köklerine bağlılık açısından fazlasıyla tatmin edecek kadar yerli ve kendine güveni tam bir Müslüman alime ev sahipliği yaptı. Bugün dünyada hadis dendiğinde akla gelen birkaç isimden biri olan Profesör Mustafa el A'zami, yerli oryantalistlerin kolay kolay burun kıvıramayacakları bir kariyere de sahip. Buhranlı döneminde İstanbul'daki halifeye yardım etmek için harekete geçen Hindistanlı ilim adamları silsilesinden gelen Müslüman alimlerden ders alarak ilim hayatına adım atan El—A'zami, 1955'te Ezher'de yüksek lisans eğitimini tamamladıktan sonra Batı yakasına geçerek Cambridge'de doktorasını yapıyor. Birçok İslam ülkesinde ve bu arada dünyanın en şöhretli üniversiteleri olan Oxford ve Princeton'da dersler veriyor.
 </p>
 <p class="metin">
  Doğu'dan gelip Batı'da tahsil gören ve önemli konumlar kazanan birçoklarının aksine o, Batılı söylemleri benimsemek yerine yapılan çarpıtmalara şahit olmanın da etkisiyle kendi temellerine daha sıkı sarılıyor. Bu yüzden Profesör A'zami'nin ilim hayatının önemli kısmının Kur'an ve özellikle de hadisle ilgili bu çarpıtmalara, ithamlara cevap vermekle geçtiği söylenebilir. Bu röportajında da farkedeceğiniz gibi onun dışa dönük savunma yönünün içe dönük eleştirel yönünün çok önünde olmasında bu durumun etkisi dikkatten kaçmıyor. Üzerinde en fazla odaklandığı ilk dönem hadislerinin korunması ve rivayeti konusundaki çalışmaları, yerli ve yabancı oryantalistlerin hadisin İslam dini içindeki geleneksel ağırlığını sarsacak ithamlarına verilmiş akademik bir cevap niteliği taşıyor. Bugünlerde basılmak üzere olan, Kur'an'ı otantiklik bakımından Tevrat ve İncil'le karşılaştırdığı 'Kur'an Metni' kitabı da, aynı yaklaşımın ürünü.
 </p>
 <p class="metin">
  —İslam dinine yönelik iftiralar, çarpıtma girişimleri sizin çok hassas olduğunuz konulardan biri. Şimdilerde bu çevreler hangi projelere kafa yoruyorlar?
 </p>
 <p class="metin">
  Yapılmak istenenleri, Princeton Üniversitesi profesörlerinden Michael Cook'un 'Kur'an'a Çok Kısa Giriş' adlı kitabında bulmak mümkün. Burada Müslümanlar'ın inançlarından vazgeçirilmesi için adım adım teknikler sıralanıyor. Deniyor ki, "Bugünkü modern dünyada 'Benim dinim mutlak doğru, seninki yanlış' demek nazik bir tavır değil. Aksine umutsuz bir olay". Halbuki bir Müslüman Allah katında tek makbul olan dinin İslam olduğuna inanır. Çünkü Kur'an'da "Allah katında din İslam'dır" deniyor.  Diğer teknik şu: Müslümanlar ibadetlerinde yerel dilleri  kullanmalılar. Türkiye'de Türkçe, Pakistan'da Urduca, Japonya'da Japonca ibadet. Yani İslam ümmetinden geriye kalan tek unsur olan metin birliğinin de ortadan kaldırılması hedefleniyor.
 </p>
 <p class="metin">
  Ben de çatışmayı değil, diyaloğu tercih ederim. Dinimiz, iyilik ve takva üzerine yardımlaşmayı emrediyor. Holiganizm, ırkçılık ve bütün kötülüklerle savaşmak için diğer din mensuplarıyla beraber hareket edebiliriz. Ancak Müslümanlar'ın kalbinden İslam'ın tek doğru din olduğu gerçeğini silmek istiyorlarsa bu sakıncalı.
 </p>
 <p class="metin">
  —Bu tartışmaları yalnız yabancılar değil, Müslümanlar da yapıyor. Temelde ise "İslam 14 asır önce geldi. Şimdi yeni bir çağdayız. Hükümler değişmeyecek mi?" anlayışını dayatan tarihselci yaklaşım var. Bu tarz söylemlere sizin cevabınız nedir?
 </p>
 <p class="metin">
  Zaman, esasen sizin ve benim içindir. Allah, zamanın üstündedir. Orada zaman faktörü yoktur. O bir şeye 'güzel' dedi ise, bütün zamanlar için güzeldir. 21'inci ya da 25'inci yüzyıl bunu geçersiz kılmaz. Peki modernizm nedir? Eğer arşivlerde 100 yıl öncenin bir moda dergisini bulsanız, orada bayanların yerlere kadar uzanan mazbut elbiselerini görürsünüz. Muhtemelen yazının başlığında "en modern bayan kıyafetleri" yazacaktır. Bu o zaman moderndi. Şimdi kısa giyiyorlar, yine modern diyorlar. Yani 20'nci yüzyılın başında modern denen şey, aslında yüzyılın sonunda modası geçmiş, ilkel oluyor. Demek ki modernizmin bir özü yok. Her şey değişimden ibaret. Ama bizim değişmeyen değerlerimiz var. İnsan toplumunu sürdürmek için gerekli değerler.
 </p>
 <p class="metin">
  —Bazen esasta değişken değerlerin değişmesine muhafazakâr bir tepki gösterilerek ters duruma düşülüyor. Bu noktada değişenlerle değişmeyenleri tesbit etmek büyük önem arzediyor. Bu yönde çalışmalar var mı?
 </p>
 <p class="metin">
  Elbette İslam'ın değişen ve değişmeyen yanları var. Seyyit Kutup'un kardeşi Muhammed Kutup'un bu alanda bir kitabı var; Et Tetavvur ve's Sebat. Sabit olanlar ve zamanın geçmesiyle değişenler. Örneğin ahlak değerlerini zaman eskitemez. Biri "Zaman değişti, şimdi homoseksüellik var. Bu insan hakkıdır" derse, ona "İnsanlığı tahrip etmek, insan hakkı değildir" demek gerekir.
 </p>
 <p class="metin">
  —Kur'an'ın günümüze kadar değişmeden korunduğunu, Tevrat ve İncil'le karşılaştırarak yeni bir kitap yazdınız. Bu kitabı yazmanıza Atlantic Monthly'deki bir makalenin neden olduğunu belirtiyorsunuz. Oryantalistler'in bu tür saldırıları hâlâ önemli mi?
 </p>
 <p class="metin">
  Bazıları bu makaleye, iddia sahiplerini insaflı olmaya çağırarak cevap vermeye çalıştı. Dinlerarası diyalog var, bu tür suçlamalar ayıp oluyor vs. gibi. Bu tarz biraz kendi gerçeklerine güvenmeyenlerin tarzı gibi geldi bana. Bu yüzden akademik bir kitapla iddialara cevap vermek istedim. Bence mesele siyasi. 1950'lerde "Mescid—i Aksa neredeydi?" başlığıyla bir makale yayınlandı.  Yazıda özetle Mescid—i Aksa'nın Mekke yakınında bir yerde olduğu, Kudüs'le ilgisi olmadığı öne sürülüyordu. Sonraları bir Yahudi Kâbe'nin Necef'te olduğunu, hac için 14 asırdır yanlış yere gittiğimizi söylüyordu. Bu insanlar için hedef  Kur'an'dır. Kur'an birçok ayetle Yahudiler'in ne olduğunu ortaya koyuyor. Müslümanlar bunları okudukça Yahudiler'i dost görmeleri zor. O halde Kur'an, bütün yollar denenerek ortadan kaldırılmalı. Kur'an'ın değiştirildiği, tahrif edildiği, aslında Tevrat'tan alındığı gibi bütün iddiaların sebebi bu.
 </p>
 <p class="metin">
  Şimon Perez'le yapılmış bir röportajda okumuştum. Ona göre, anti—semitist hareketlerden sonra dünyadaki Yahudi cemaati ikiye bölündü. Bir grup "Biz hata yaptık, kendimizi değiştirmeliyiz" derken, diğeri "Biz doğruyuz, yanlış yapan dünyayı değiştirmeliyiz" dediler.  Kendilerini hatalı bulanlar, İsrail'i kurdular, diğerleri dünyayı değiştirmeye çalışıyor. Onlar, "Biz sınıfsız, dinsiz, Tanrısız, milletsiz bir insanlık yaratmalıyız" dediler. 'Sosyalist ve komünist hareketlerin liderlerinin Yahudi olmasının sebebi de bu' diyor.
 </p>
 <p class="metin">
  —Kitabınızda saldırıları cevaplamak için nasıl bir metod kullandınız?
 </p>
 <p class="metin">
  Kur'an'ın değişmediğine olan inancımızın yalnız inanç meselesi değil, objektif olarak böyle olduğunu akademik olarak ortaya koydum. Kullandığım metod iki noktaya dayanıyor: Size çok sevdiğiniz birinden bir kalemin hatıra olarak verildiğini düşünün. Onu korumak için elinizden gelen herşeyi yaparsınız, ama benim için o milyonlarca kalemden biridir. Dolayısıyla bir şeyi, ona verdiğiniz değer ölçüsünde korursunuz. Kur'an'ın Müslüman'ın gözündeki yeri nedir? O Allah'ın sözüdür. Ve en değerli hediyedir. Dolayısıyla Müslümanların onu canları pahasına korumak istemeleri tabiidir.
 </p>
 <p class="metin">
  İkinci nokta şu, kontrol dışı bazı faktörler çok korumak istediğiniz bir şeyi korumanıza engel olabilir. Müslümanlar objektif olarak böyle bir zorlukla karşılaşmadılar. Tevrat'ı alalım, Hz. Musa (a.s) 40 yıl birkaç yüz km'lik bir alanda yaşamak zorunda kaldı. Müslümanlar 40 yılda Afganistan'dan Fas'a kıtaları fethettiler. Hıristiyanlar 3 asır Romalılar'ın elinde işkence gördü. Günümüzde bile Müslümanlar'ın Kur'an'a bağlılığı diğerlerinin kitaplarına bağlılığının çok üstündedir. Kur'an milyonlarca kitapta yazılı olmasına rağmen, yüzbinlerce Müslüman Kur'an'ın tamamını ezberliyor.
 </p>
 <p class="metin">
  Oryantalistlerin hedefi
 </p>
 <p class="metin">
  —Kitaplarınızda oryantalistlerle kıyasıya mücadele ettiğimiz görülüyor. Bazıları son zamanlarda oryantalistlerin İslam'a saldırmayı bırakıp, anlamaya başladıklarını söylüyorlar. Böyle bir değişim var mı?
 </p>
 <p class="metin">
  Onların yalnız taktiklerinde değişiklik olur, amaçlar asla değişmez. Daha yumaşak, rafine ve çağdaş dil kullanırlar. Temelde oryantalistler İslam'ı anlamaya çalışmazlar. Müslümanlar'a İslam'ı nasıl anlamaları gerektiğini öğretmeye çalışırlar.
 </p>
 <p class="metin">
  —Oryantalistler'in birçok alanda olduğu gibi İslam dini çalışmalarında da çok ileri oldukları biliniyor. Hatta Türkiye gibi birçok Müslüman ülkenin en kabiliyetli öğrencileri din eğitimlerini onların yanında tamamlıyorlar. Siz de doktoranızı onlarla yaptınız. Onlardan alınacak bir şey yok mu? Kendi istikametinizi nasıl korudunuz?
 </p>
 <p class="metin">
  Çok eski bir prensip var. Bir şeyi, ona sahip olmayan insandan alamazsınız. Futbolla ilgili kurs almak istiyorsunuz. Koşamayan, hayatında futbol oynamamış bir insana gitseniz size gülerler. İslam'a inanmayan bu insanlara, İslam'ın birinci dersi olan Hz. Muhammed (s.a.v) hakkında ne düşündüğünü sorunuz? O, bir Peygamber miydi, haşa yalancı mıydı? Bir sürü laflardan sonra inanmadığını ve yalancı olduğunu söyleyecektir. Dolayısıyla Kur'an'ı Allah'ın sözü olarak kabul etmeyecek. Durum buysa, dinimle ilgili neyin doğru neyin yanlış olduğunu ondan öğrenebilir miyim? Bence kendi işimizi kendimiz yapmalı ve çocuklarımızı kendimiz eğitmeliyiz. Bunu daha iyi  yapabiliriz.
 </p>
 <p class="metin">
  —Alan değişikliği yaparak Kur'an'a gelen sataşmalara cevap yazdınız. Hadisleri savunmak daha fazla gayret gerektiriyor olmalı?
 </p>
 <p class="metin">
  'Savunma' kelimesini uygun bulmadığımı söylemeliyim. Kur'an asla savunmaya muhtaç değildir. O'nun koruyucusu, bütün yaratılanların üstünde olan Allah'tır. Biz yalnız gerçeği açıklıyoruz. Kur'an'a inananlar, sünnete de mecburen inanacaktır. Allah, Kur'an'da Peygamber'e kendisine indirileni insanlara açıklamasını istedi. İşte bu açıklama hadistir, sünnettir. Bir kişi Peygamber'in (s.a.v) açıklamasını kabul etmiyorsa, Kur'an'ı da kabul etmiyor demektir.
 </p>
 <p class="metin">
  —İlk dönem hadis edebiyatına dair çalışmalarınızın hadis literatüründe önemli yeri bulunuyor. Bu alandaki çalışmalarınız insanların hadise yaklaşımını nasıl etkiledi?
 </p>
 <p class="metin">
  Benim görevim açıklamak, etkilerini başka insanlar daha iyi değerlendirebilir. Hadisle ilgili yalnız bir yöntem yok. Bazıları hadisin geç yazıldığını, dolayısıyla gerçeği yansıttığına nasıl inanılacağını soruyor. İlk olarak, bir şeyi yazılı hale getirmiş olmak, onun illa da otantik olduğunu göstermez. Asıl olan kaydın sıhhatidir. Ben örnekler vererek Peygamber (s.a.v) Efendimiz zamanından bugüne hadislerin nasıl sağlıklı bir şekilde kaydedildiğini gösteriyorum. Muhaddislerin kullandığı metodun sağlığı problemine gelince, bu konu üzerine de bir kitap yazdım. Gerçekten onların yöntemi bugüne kadar aşılmış bir sistem değildir. Şurada 10 kişinin beni dinlediğini ve anlattıklarımı not aldığını düşünün. Ben ayrıldıktan sonra birisi gelse ve 10 kişinin notlarına baksa, 10 kişinin de aynı şeyi kaydettiğini görürse, bu demektir ki ben orada yazılanı söylemişim. Düşünün ki 10 kişiden 8 kişi bir şey söylüyor, ikisi buna katılmıyor. Bu durumda kesinlikle iki kişinin hata yaptığına karar verirsiniz. İlk muhaddisler tarafından kullanılan yöntem buydu. Bütün rivayetleri alıyor, birbiriyle karşılaştırıyor ve rivayet edenleri bir hata yapanlar, iki hata yapanlar, üç hata yapanlar olarak kategorize ediyorlardı. Sonra onları mükemmel, iyi, zayıf, çok zayıf gibi sınıflara ayırıyorlardı. Hiç kimse bu metoddan daha güçlü bir yöntem ortaya koyamaz.
 </p>
 <p class="metin">
  Bebeğin hakkı Allah'ın
 </p>
 <p class="metin">
  hakkının önünde
 </p>
 <p class="metin">
  —Elimizde eski dönemlerde olmadığı kadar fazla bilgi ve bunu daha verimli kullanmamıza yardımcı olacak teknoloji var. Hadisleri bu şekilde yeniden gözden geçirmek mümkün mü, ihtiyaç var mı?
 </p>
 <p class="metin">
  Bir şeyi eleştirmek için, önce onu anlamalısınız. Buhari'yi anlamayı bırakın, onu okumamış insanların onu kritik etmesi mümkün müdür? Birisi kalkıp, şunlar insan haklarıdır diyor. İslam, insan haklarını vermiştir. İslam, hatta daha doğmamış bebeğin hakkını bile vermiştir. Hatta onun hakkı, Allah'ın hakkının önüne konmuştur. Örneğin Ramazan ayında çocuk sahibi bir Müslüman kadını düşünün. Kadın oruç tutarsa, çocuk zarar görecektir. Oruç, Allah'ın hakkıdır. Çocuğun hayatı ve güvenliği, çocuğun hakkıdır. Allah kendi hakkından vazgeçip annenin oruç tutmamasını ister. Şimdi kim insan haklarından bahsediyor? Ancak insan haklarıyla, hak olmayan bir şeyi yapmayı kastediyorsun.
 </p>
 <p class="metin">
  —Samimi Müslüman bilginlerin iyi niyetle böyle bir çalışma yapmalarına ihtiyaç var mı, bu mümkün mü diye sormuştum?
 </p>
 <p class="metin">
  Hipotez üzerine konuşmak istemiyorum. Farzedelim, bu mümkündür. Ne olacak? Zamanı geldiğinde göreceğiz. Ben Suudi Arabistan'da iken, bahsettiğim doktora sahiplerinden biri geldi ve Buhari'de şu kadar zayıf hadis var, şöyle şöyle yapılmalı dedi. Ben de ona, "Buhari'de 10 bin kadar hadis var. Herkes tarafından kabul edilenleri uygula yeter. Çok çalış, yalan söyleme, aldatma, samimi ol, Allah'a ibadet et. Diğerlerini boşver" dedim. Bence bu insanlar hadislerin hiçbirine uyma niyetinde değiller, toplumun, gençliğin kafasını karıştırmak dışında amaçları da yok. Oturduğunuz evin 4 odası olsa, birinin üstünden su gelse, bütün evi mi yıkarsınız, yoksa yalnız su gelen yeri mi tamir edersiniz?
 </p>
 <p class="metin">
  İslam'ı yaşamayanın fetvaları
 </p>
 <p class="metin">
  —Hergün medyada birçok dini konu tartışılıyor. Bilgili bilgisiz herkes Kur'an'la, hadisle ilgili yorumlar yapıyor. Din konusunda derinlemesine bilgisi olmayan bir Müslüman'ın hangi kriterlerle bunları değerlendirmesi gerekir?
 </p>
 <p class="metin">
  Buhari'yi ya da diğer hadis kitaplarını okumadan hadis doktoru olanlar var. Herkes doktor, doçent ve profesör oldu. Bir kişinin şuradan buradan bir hadis ele alıp kendi kafasına göre hüküm çıkarması saçmadır. Bir metni anlamanız için, ilgili bütün konuları bilmeniz gerekir. Bu insanlar kendi kafalarına göre düşünüyorlar, toplumu değiştirmek istiyorlar, konunun detayına inip metnin buna uygun olup olmadığına bakmıyorlar. Bir de akademik bir moda var: Yükselebilmek için mutlaka yeni bir şey söylemek gerekiyor. Yoksa 14 asırdır söylenmiş olanları tekrar etmiş oluyorlar. Size "Artık PhD sahibi bir doktorsun. Yeni bir şey söylemen, şahsiyetini ortaya koyman gerekir" derler. Dolayısıyla bir şey olduğunu ispat edebilmenin en kolay yolu, İslam'ın ana yoluna karşı bir şey söylemektir.
 </p>
 <p class="metin">
  Müslümanların dikkat etmesi gereken en önemli kriter, İslam hakkında konuşanların İslam'ı kendi hayatlarında yaşayıp yaşamadığıdır. Şahsi hayatında İslam'ın yeri yoksa, elindeki sertifikanın benim için hiçbir önemi yoktur. Bu mantıksız da değil. 50 yıldır ben din ilimleri tahsil ediyorum. Eğer çocuğunuz hasta olsa, 50 yıl ilim öğrenmişim diye onu bana getirir misiniz? İslam bilgisi, pratikten, yani amelden ayrılamaz.
 </p>
 <p class="metin">
  —İslam kaynakları sürekli erkek alimler tarafından yorumlandığı için kadınlar aleyhine durumlar çıktığı söyleniyor. Doğru olabilir mi?
 </p>
 <p class="metin">
  Chicago'da bir konferans vardı. Kadınlar aleyhine şöyle şöyle yapıldı deniyordu. Ben de onlara bizim kadınlarla 4 türlü ilişkimiz olduğunu söyledim. Bu evrenseldir. Annemizdir, kızımızdır, kız kardeşimizdir ve eşimizdir.
 </p>
 <p class="metin">
  Eşimin iyiliği benim, benim iyiliğim onundur. Diğer üç ketegori arasında ise asla problem olmaz. Dolayısıyla erkekle kadın arasında bir düşmanlık yoktur. Annemize, kız kardeşimize, kızımıza nasıl saygı besleriz düşünün.
 </p>
 <p class="metin">
  —Feministler 4 ilişkiden yalnız biri üzerine yoğunlaşıyorlar galiba?
 </p>
 <p class="metin">
  Onu da yanlış, kötü örnekleri abartarak alıyorlar. Ben çalışırken maaşımın tamamını eşime veriyordum ve ondan harçlık alıyordum. İyi örnekler de var. Dinin kaynaklarının anlaşılmasına gelince, belli şartlar var. Arapça benim dilim değil. Siz de Arapça konuşursunuz, bir kadın da konuşur. İngiltere'de, Oxford'da tanıdığım bir araştırmacı var. İlk asırdan bu yana hadis naklinde yer almış 10—12 cilt dolusu bayan hadisçinin hayatını yazdı. Demek bayan din alimlerimiz de var aslında. İlim kimseye kapalı değil.
 </p>
 <p class="metin">
  Dinamik iman
 </p>
 <p class="metin">
  —Müslüman toplumun en önemli sorunu ne sizce?
 </p>
 <p class="metin">
  1 milyar nüfusumuz var. Paramız var, petrolümüz var. Buna rağmen dünyadaki etkimiz sıfır ise, bunun sebebi iman eksikliğidir.
 </p>
 <p class="metin">
  —Aynı zamanda bir düşünce krizi yok mu?
 </p>
 <p class="metin">
  Bence bu da iman zaafının bir yansıması. İki tür iman var; ölü iman, dinamik iman. İman hayatın bir parçası olursa, her şey değişir. Mısır'da 1950'lerde öğrenciyken bir dükkandan süt alırdık. Adam oraya bir hadis asmış, "Aldatan bizden değildir". Ama süte su katardı. O hadisi oraya asıp, süte su katmak ölü imandır. Öğretmen, öğrencilerine karşı gereken görevini yerine getirmediğinde, idareci aynı şeyi yapmadığında süte su katmış olur. Bunu bütün hayat için teşmil edebiliriz.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/roportaj/1.htm), [web.archive.org (arşiv bağlantısı)](http://web.archive.org/web/20020225112253/http://www.aksiyon.com.tr:80/2001/340/roportaj/1.htm)
