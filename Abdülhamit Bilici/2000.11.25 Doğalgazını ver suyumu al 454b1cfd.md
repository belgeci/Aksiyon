# Doğalgazını ver, suyumu al

*Abdülhamit Bilici 2000.11.25*

<div>
 <p class="spot">
  Ortadoğu barış süreci rayında ilerlerken uzmanlar boş durmamış, yeni kriz namzetini belirlemişlerdi: Su savaşları. Şimdilerde barış süreci yerini eşitliksiz bir savaş düzenine bıraktığı için su konusunu hatırlayan yok. Ama suyun yıldızı parlamaya devam ediyor. Orta Asya'da iki ülke doğalgaz—su takası anlamına gelecek bir anlaşmaya imza attı
 </p>
 <p class="metin">
 </p>
 <img border="0" src="/web/20020528072221im_/http://www.aksiyon.com.tr/2000/312/resimler/Dogalgazini.jpg"/>
 <p class="metin">
  Barış sürecinin Ortadoğu'nun bir asırlık kronik başağrısı olan Filistin meselesine bir çözüm getireceğine olan inanç oldukça kuvvetliydi o günlerde. Dolayısıyla soruna alışmış bölgeye, post—Filistin meselesi sonrası için bir problem bulunması gerekiyordu. Çok geçmeden de bulundu: Su savaşları. Sayısız konferanslar, kitaplar, makaleler, beyanatlar birbirini izledi.
 </p>
 <p class="metin">
  Su savaşı tam tamlarının suskunluğuna bakılırsa, barış süreci konusunda fazla iyimser olmanının getirdiği hayak kırıklığını yaşıyor olmalılar. Çünkü birkaç yıl öncesine kadar en hararetli tartışma konusu neredeyse unutulup gitmiş görünüyor.
 </p>
 <p class="metin">
  Halbuki bölgeyi asıl kana bulayacak unsurun su olduğuna inanılıyordu. Büyük ölçekli baraj projeleriyle sınıraşan suları kontrol etme imkanına sahip kaynak ülkelerle, mansıpta kalan ülkeler arasında cepheleşme olabileceği, hızlı nüfus artışı ve tarım alanlarının kirlilik ve şehirleşme ile işgal edilmesinin tabii sonucu olarak suyun giderek petrol kadar kıymetli olabileceği tartışılıyordu. Biraz hafızamızı zorlarsak, Türkiye—İsrail stratejik yakınlaşmasına rağmen, Suriye ile İsrail arasında varılacak ilk uzlaşmadan sonra bu iki ülkenin su meselesinde çıkar birliği nedeniyle Ankara aleyhine ittifak oluşturabileceği bile düşünülüyordu.
 </p>
 <p class="metin">
  Meğerse Ortadoğu'da kendisine büyük umutlar bağlanan barış sürecinin Likud Partisi lideri Ariel Şaron'un bir Mescid—i Aksa ziyaretine dayanacak kadar canı bile yokmuş. Tabii olaylar çığrından çıkıp ölü sayısı 3—4 hafta içinde 250'yi bulunca ve tam anlamıyla kılıçlar çekilince de Ortadoğu bağlamında ne yeni bir kriz kaynağı aramaya gerek kalıyor, ne de bunu yapmak için mecal kalıyor. Barış sürecindeki ivmeyle orantılı olarak ısıtılan su sorunu da, sürecin geri dönüşü hızında sarmalanıp buzdolabına kaldırılmış görünüyor. Ama geçtiğimiz günlerde su konusunu sürekli takip edenlerin kaçırmaması gereken önemli bir olay yaşandı. Bu, Türkiye gibi içinde bulunduğu bölgenin diğer aktörlerine oranla sınırları dahilinde daha fazla su bulunan ülkeleri sevindirecek bir haberdi. Orta Asya'daki iki kardeş cumhuriyet olan Kırgızistan ve Özbekistan doğalgazla suyu takas etme kararı aldılar. Bu haberi Türkçe'ye tercüme edersek, akla ilk gelen cümle şu oluyor: Türkiye de komşularıyla petrol karşılığı su ticareti yapabilir.
 </p>
 <p class="metin">
  İki ülke arasında varılan anlaşmaya göre Özbekistan, Kırgızistan'a bin metreküpü 42 dolardan doğalgaz vermeye başlayacak. Kırgızistan ödemenin yüzde 50'sini nakit olarak dolar üzerinden yapacak, kalan kısmını ise mal ile ödeyecek. En önemli iki kalem ise su ve su ürünü olan elektrik. Anlaşmanın sağlanmasında Özbekistan'ın Kırgızistan'ın sağlayacağı elektriğe duyduğu ihtiyaç önemli bir rol oynuyor.
 </p>
 <p class="metin">
  Doğalgazını ver, suyumu al
 </p>
 <p class="metin">
  Neticede Kırgızlar 2001 yılında 525 milyon metreküp doğalgaz alırken, 2.2 milyar kilowatt saat elektrik üreterek bunu Özbekistan'a satacak. (Kırgızistan yılda 13 milyar kilowatt saat elektrik üretiyor.) Bu miktarda elektriğin üretimi için sarfedilecek su da sulama ihtiyaçlarını karşılaması için Özbekistan'a bırakılacak. Özbekistan, Kırgızistan'ı enerji açığı yaşadığı kış aylarında doğalgazla destekleyecek, yazın da Kırgızistan Özbekistan'a su verecek. Özbekistan'ın Kırgızistan'a doğalgaz vermeye karar vermesinde ve fiyatını 55 dolardan 42 dolara indirmesinde suya ve elektriğe duyduğu ihtiyacın büyük rol oynadığı biliniyor.
 </p>
 <p class="metin">
  Özbekistan, Kırgızistan'dan  çıkan  ve kendi  topraklarından geçerek Aral gölüne dökülen  Siriderya ırmağı sayesinde her yıl yüzbinlerce ton pamuk üretmekte.
 </p>
 <p class="metin">
  İki ülke arasındaki bu anlaşmanın en önemli yanı, uluslararası arenada suyun hiç de yabana atılmayacak bir değeri olduğu tezini güçlendiriyor olması. Özellikle suya ihtiyacı olan ülkeler suyun bedelinin onu elde etmek için yapılan maliyete eşit olması gerektiğini savunuyorlardı. Türkiye gibi bu işten belki ticaret yapma ihtimali olan ülkeler ise, suyun elde etme maliyeti dışında da bir bedeli olduğunu öne sürüyorlardı. Özbek—Kırgız anlaşmasında görüldüğü gibi suya elektrik gözüyle bakılıyor. Aslında zimmi olarak anlaşmada şu söyleniyor: Belli bir miktar suyu üst ülke olarak barajımda tutsam, şu kadar elektrik üretebileceğim. Şayet senin bu suya ihtiyacın varsa, bana bu miktarda enerji temin etmelisin. Özbekistan gibi elinde doğalgaz varsa bunu doğalgazla yaparsın, petrol varsa petrolle ya da o miktarda enerjinin bedeli olacak şekilde parayla.
 </p>
 <p class="metin">
  Suya para vermek, şebeke suyuna ödenen aylık bedelin yanında içme suyunu paketlenmiş olarak marketinden ya da su istasyonlarından satın almaya alışmış İstanbullular için çoktan sıradan bir olay haline geldi. Ama uluslararası arenada konu yeni yeni şekilleniyor. Bu bağlamda Türkiye'nin ortaya koyduğu iki önemli proje olduğu biliniyor. Bunlardan biri, Akdeniz'e dökülen Seyhan ve Ceyhan sularının kullanım dışı kısmının, biri Suudi Arabistan'da diğeri Umman'da sona eren iki boru hattıyla Ortadoğu'ya 1986 fiyatlarıyla 0.8 dolara satılmasını hedefliyordu. Bu meselenin bölgede konuşulması bile, suyun fiyatı konusunda bir kamuoyu oluşmasına neden olmuştu. Petrol ve doğalgaz boru hatlarından sonra ticari amaçlı su boru hatları ortaya çıkacaktı. İkinci proje ise müşteri bulunamadığı için halen âtıl bekleyen yarısı içme suyu olmak üzere 500 bin ton/gün kapasiteli Manavgat Projesi. Ekonomik bedeli yanında, suyun değeri konusunda önemli bir diplomatik anlamı olan proje ile Türkiye, "Sulamada ya da elektrik üretiminde kullanılan suyun bedelini tartışmaya gerek yok. Denize dökülen suyun bile bir bedeli vardır. Talip olan bu bedeli öder" mesajını veriyor.
 </p>
 <p class="metin">
  Bulgaristan'dan su almıştık
 </p>
 <p class="metin">
  Suyun ekonomik değeri bağlamında Kırgızistan ve Özbekistan arasında varılan anlaşmaya benzer bir anlaşma 1993 yılında Türkiye ile Bulgaristan arasında yapılmıştı. Bu yılın ağustos ayında Edirne'deki çeltik üreticileri susuzluk nedeniyle sıkıntıya girince hükümet devreye girerek Bulgaristan'dan, Meriç nehrinden biraz daha fazla su bırakmasını istedi. Bulgaristan'ın bu isteğe verdiği cevap, Türkiye'ye bırakacağı fazla suyun kendi çiftçilerini zarara uğratacağı şeklindeydi. Türkiye'ye ancak bu maliyeti üstlenmesi halinde bir miktar su verebileceğini söylüyordu. Türkiye buna razı oldu ve yapılan bir protokolle, 1 ay müddetle aldığı 15.8 milyon metreküplük su için Bulgaristan'a 2 milyon dolar nakit para ödedi.
 </p>
 <p class="metin">
  Ortadoğu'da Filistin meselesi yeniden alevlendiği için gündemden düşmüş olsa da su giderek uluslararası arenada ticareti yapılan bir meta haline geliyor. Belki de bugün nasıl petrol ve doğalgaz boru hatları etrafında hararetli tartışmalar yaşanıyorsa, yarın da uluslararası su boru hatları tartışılacak. Yakın gelecekte suyun petrol ve doğalgaz gibi değerleneceğine inananlar için bu hiç de sürpriz olmayacak. Bu bağlamda Kırgızistan ile Özbekistan'ın aralarında vardığı anlaşma manidar ve su konusunda Türkiye'nin tezlerini güçlendiren bir gelişme.
 </p>
 <br/>
 <center>
  <a class="anaorta" href="http://web.archive.org/web/20020528072221/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/dishaberler/1.htm), [web.archive.org (arşiv bağlantısı)](http://web.archive.org/web/20020528072221/http://www.aksiyon.com.tr:80/2000/312/dishaberler/1.htm)
