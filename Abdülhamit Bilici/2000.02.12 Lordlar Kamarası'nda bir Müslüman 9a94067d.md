# Lordlar Kamarası'nda bir Müslüman

*Abdülhamit Bilici 2000.02.12*

<div class="pNewsDetailMainContent" itemprop="articleBody">
 O Keşmir bir Müslüman. İngiliz vatandaşı ve bir Lord. Nazir Ahmed parlamenter demokrasinin beşiği kabul edilen İngiltere'de 14'üncü yüzyıldan beri varlığını sürdüren Lordlar Kamarası'nın ilk Müslüman üyesi. İktidardaki İşçi Partisi içindeki 25 yıllık aktif siyasi hayatı sonrasında Başbakan Blair'in tavsiyesi üzerine Kraliçe'nin kararıyla Lord olmuş. İngiltere'de yayınlanan QNews dergisinin editörü Fuad Nahdi, Nazir Ahmed'in Müslüman olduğu için değil siyasi başarısı dolayısıyla Lord yapıldığını vurguluyor. Düşündüklerini söylemekten çekinmeyen, kökenini reddetmeyen, kompleksiz bir Lord'un penceresinden olaylar nasıl görünüyor birlikte seyredelim:
 <br/>
 <br/>
  Nasıl Lord oldunuz?
 <br/>
 <br/>
 Başbakan Blair'in Kraliçe'ye tavsiyesi üzerine, Kraliçe atamayı yaptı. Hayat boyu sürecek bir statü bu. Bir alanda uzmanlığı olanlar, yaşadığı topluluk içinde liderlik özelliği gösterenler veya topluma sunacağı bir şey olduğuna inanılan insanlar bu şekilde Lordlar Kamarası'na seçilebiliyor. Avam Kamarası seçim bölgelerine ve seçmen oylarına bağlı olduğu için, tam bağımsız olmayabiliyor. Lordlar Kamarası'nın tek kriteri milli çıkardır. Nihai kararı Avam Kamarası'nda oturan hükümet verir elbette.
 <br/>
 <br/>
  İlk kez ne zaman bir Müslüman, Lordlar Kamarası'nda yer aldı?
 <br/>
 <br/>
 Ben Lord seçilen ilk erkeğim. 20 Haziran 1998'de bir Müslüman Baronez'le (Lordlar Kamarası'nın bayan üyesi) birlikte atandık.
 <br/>
 <br/>
  Avam Kamarası'nda Müslüman var mı?
 <br/>
 <br/>
 Dr. Muhammed, Mayıs 1997'de İşçi Partisi'nden seçildi. Ancak bazı yolsuzluk iddiaları dolayısıyla 15 aydır mahkemelerle uğraşıyordu. Sonunda aklandı.
 <br/>
 <br/>
  Müslümanların Meclis üyesi olmaları yönündeki değişimin sebebi ne?
 <br/>
 <br/>
 İşçi Partisi'nin farklılığı diyebiliriz. İşçi Partisi Müslümanlara karşı daha hoşgörülü.
 <br/>
 <br/>
  Müslümanlar genelde İşçi Partisi'ni mi tutuyor?
 <br/>
 <br/>
 Genelde öyle, ama Muhafazakar saflarında da etkin olan Müslüman siyasetçiler var. İşçi Partisi genelde işçi sınıfına ve sade vatandaşlara hitap ettiği için Müslümanların daha çok ilgisini çekiyor. Şimdilerde 3 önemli parti de Müslümanlara yönelik güzel mesajlar veriyorlar.
 <br/>
 <br/>
  Prens Charles'ın da Müslüman olduğu gibi söylentiler var?
 <br/>
 <br/>
 Bu doğru değil. İslam dünyasında aşırı iyimser bir düşünüş tarzı var. Prens'in, İslam'ın mesajına açık, Müslümanlara karşı ise sempatik olduğu söylenebilir.
 <br/>
 <br/>
  Doğduğunuz yer dahil tüm Hindistan İngiltere'nin sömürgesiydi. Bu tarihi mirasın içinden geçip Lordlar Kamarası'na geldiniz. Bu nasıl bir duygu? Keşmir'de yönetici sınıftan mıydınız?
 <br/>
 <br/>
 Keşmir'de doğdum ve 11 yaşına kadar orada yaşadım. Keşmir'in bir kısmı Hindistan'ın işgalinde. Ben Pakistan tarafındaki özgür Keşmir'denim. Babam İngiltere'de çelik fabrikasında çalışan bir işçiydi. Keşmir'in self determinasyon hakkını uluslararası platformlarda savunmak benim en önemli görevim. BM'nin 1948 ve 1949 tarihli kararlarını esas alıyorum.
 <br/>
 <br/>
  Uçak kaçırma olayı dolayısıyla Keşmir yine gündemde?
 <br/>
 <br/>
 Bazen gündeme geliyor, ama maalesef olumsuz vesilelerle. Gerçek mesele BM'nin tanıdığı selfdeterminasyon hakkını Hindistan'ın engellemesi. Asıl mesele, halen Keşmir'in 700 bin Hindistan askeri tarafından işgal edilmiş, dünyanın en yoğun silahlı bölgesi olmasıdır. Şu ana kadar 70 bin insanın öldürülmüş, binlerce bayanın tecavüze uğramış olması ve binlerce gencin hapishanelerde olmasıdır. Hindistan'ın ve Pakistan'ın da nükleer silahları var. 1998'de sadece Hindistan tarafından 60 bin roket fırlatıldı. 100'den fazla insan öldü, bin kişi evini terketti. Hindistan kendi tarafında BM gözetçilerine izin vermiyor. Gerçek meseleler bunlar.
 <br/>
 <br/>
  Bu sözleriniz İngiliz politikasıyla uyumlu mu?
 <br/>
 <br/>
 1995 İşçi Partisi kongresinde partinin bu konudaki politikasının değişmesinde öncülük ettim. Şu anda parti politikası ilgili BM kararlarına dayanıyor. İngiliz Dışişleri'nin tarafları biraraya getirme çabası, Hindistan'ın engellemesiyle suya düştü.
 <br/>
 <br/>
 İslam ve modernlik elele
 <br/>
 <br/>
  Birkaç gündür Türkiye'desiniz. İzlenimleriniz nasıl?
 <br/>
 <br/>
 İlk kez bu kadar kapsamlı olarak Türkiye'de bulunuyorum. 25 yıl önce öğrenci iken Türkiye üzerinden geçmiştim. İlk izlenimim, çok güzel bir ülke. İstanbul dünyanın en güzel şehirlerinden biri. İnsanlar nazik, sevgi dolu, misafirperver.
 <br/>
 <br/>
  Bazı sivil grupların eğitim hizmetlerini incelediniz sanıyorum. Bunları nasıl buldunuz?
 <br/>
 <br/>
 Üniversiteyi ve kolejleri gördüm. Okullar, öğrenciler gerçekten harika. Öğrenciler Batıyı, bizim Müslüman bir azınlık olarak oradaki yaşantımızı merak ediyorlardı.
 <br/>
 <br/>
  Dünyanın birçok yerinde Müslüman grupları ve çalışmalarını bilen birisi olarak Türkiye örneğinde ne gibi farklar gördünüz?
 <br/>
 <br/>
 Şunu söylemeliyim ki Türkiye'de gördüğüm bu Müslümanlar düşünce olarak, inanç olarak Müslümanlar. Fakat tüm enerjilerini dini alan içine hapsetmemişler. Müslüman olarak düşünüp, çalışmalar yaparken hayattan da kopmamışlar. Bu yolda çok önemli de mesafe almışlar. Temizliğe verdikleri önem, eğitim kalitelerinin yüksekliği, bilgisayar ve internet dünyasına yakınlıkları, Batı hakkındaki kanaatleri ile diğerlerinden ayrılıyorlar.
 <br/>
 <br/>
  İslam dünyasındaki yaygın kanaatin aksine Türkiye'deki müslümanların daha ileride olduğu söylenebilir mi?
 <br/>
 <br/>
 Mısır, Keşmir, Ürdün, Libya, Filistin örneklerini biliyorum.  Bu şekilde bir karşılaştırma yapmak istemiyorum. Farklı olduklarını vurgulamak istiyorum. Ben Sünni bir Müslümanım, eğer bir Şii iseniz İran'daki devrim de çok önemlidir. Libya'nın kendine göre bir önemi vardır. Orada Müslümanların stili, yönetimi daha farklı. Çok farklı diyemeyeceğim, çünkü ben Libyaİngiltere Meclislerarası Komisyonunun başkanıyım. İyi ilişkiler için gayret ediyoruz. Özellikle şunu söylemeliyim ki Türkiye'de gördüklerim benim için büyük sürpriz oldu. Çünkü gördüğüm insanlar Müslüman kimliklerini korurken modern olmayı da ihmal etmemişlerdi.
 <br/>
 <br/>
 AB'de İslam kimliği kaybolmaz, güçlenir
 <br/>
 <br/>
  Türkiye'nin Avrupa Birliği'ne adaylığının onaylanmasını bu bağlamda nasıl görüyorsunuz?
 <br/>
 <br/>
 Türkiye'nin AB tam üyeliğine kabul edilmesinin hayli zaman alacağını düşünüyorum. İnsan hakları ve ekonomiyle ilgili önemli kaygılar var. Türkiye idarecilerine büyük sorumluluk düşüyor. Ben Türkiye gibi AB'ye katılmak isteyen, demokratik bir ülkenin, tek cinsiyete dayalı okullar açılmasını, başörtüsü konusunu hoşgörmemesini, illa kızerkek karma eğitim yapılması konusunda ısrarcı olmasını çelişkili buluyorum. Batı'da bizim de, Hıristiyanların da tek cinsiyete dayalı okulları var. Benim kızım İngiltere'de büyüdü. Ve şu anda başörtüsüyle üniversitede (Huddersfield Üniversitesi) ders veriyor. İngiltere'de okulların kalitesi bir komisyon tarafından her yıl derecelendirilir. Benim kasabamdaki bir okulun puanı, kasabada yaşayan Müslümanlar hakkında öğrencilere bilgi vermediği için düşürüldü. Hükümet, 'çocuklar ileride bu Müslümanlarla beraber yaşayacaklar, onlar hakkında bilgi sahibi olmaları gerekir' düşüncesinden hareket ediyor. Dolayısıyla o okulun öğrencileri her cuma öğretmenleriyle birlikte kasabadaki camimizi ziyarete geliyorlar.
 <br/>
 <br/>
  Türkiye ile ilgili bu bilgileri son ziyaretinizde mi öğrendiniz?
 <br/>
 <br/>
 Hayır hepsini değil. Lordlar Kamarası'nda insan hakları konusuyla ilgili arkadaşlarımdan öğrendim çoğunu. Türkiye AB ile entegre olmak istiyorsa kendi vatandaşlarının eleştirilerine açık olmalı. İfade özgürlüğü, din ve vicdan özgürlüğü halledilmesi gereken problemler.
 <br/>
 <br/>
  Bazı çevreler AB üyeliğinin Türkiye'nin Müslüman kimliğini zedeleyeceğini düşünüyorlar. Lordlar Kamarası'nda oturan bir Müslüman olarak bu düşünceyi nasıl buluyorsunuz?
 <br/>
 <br/>
 Tüm kalbimle Türk milletinin AB üyesi olma isteğine katılıyorum. AB üyeliği kimliği öldürmeyecek, güçlendirecektir. Biz Batı toplumunda yaşıyoruz. Bizim Müslüman kimliğimize hiçbir zarar verilmiyor. Aksine güçleniyor. İnsanlar ne derse desin, Avrupa'da eğer akla, mantığa uygun, meşru bir görüşünüz varsa dinlemeye hazır insanlar bulursunuz. Şayet içeri girerseniz oradaki insanları davranışlarınızla etkilemeniz daha kolay olacak. Dışarıda kaldıkça küçük şüpheler cepheleşmeyi artırır. İngiltere'de 2 milyon, Fransa'da 56 milyon, Almanya'da 45 milyon Müslüman var. 20 milyondan fazla Müslüman şimdiden Avrupa'da yaşıyor. Türkiye için ekonomi ve demokrasi alanında çok faydası olur üyeliğin. Demokrasinin önü açılırsa şiddet azalır. Sivil topluma yönelik müdahaleler de sona erer. Örneğin AB'de askerin sivil hayata müdahalesi olamaz. Avusturya'da faşist partiye karşı gösterilen tepkiye bakınız. Yani demokrasiden sapma özgürlüğü ortadan kalkıyor.
 <br/>
 <br/>
  Siz medeniyetler çatışmasından değil, diyaloğundan yanasınız?
 <br/>
 <br/>
 Evet. Şu anda medeniyetlerarası diyalog için çok mükemmel bir ortam var. Küresel bir köyde yaşıyoruz. İstanbul'dan Londra ile haberleşmeniz 34 saatte değil, saniyeler içinde mümkün. İnternetin sunduğu imkanlar muazzam.
 <br/>
 <br/>
 Terör cihad olamaz
 <br/>
 <br/>
  Müslümanların ve Batılıların birbiriyle ilgili yanlış yaklaşımlarını siz daha iyi görürsünüz herhalde?
 <br/>
 <br/>
 Yanlış anlamalar çok yoğun. Bir kısım Müslümanlar, Batılıların hep alkolik olduklarını, sokaklarda seks yapıldığını, çıplak dolaştıklarını düşünüyorlar. Aynı şekilde Batıda bazı çevrelerde Müslümanların hepsinin cebinde bir kılıç ya da silah taşıdığını, inanmayanları öldürmekten başka hedefleri olmadığını düşünüyorlar. Eğer böyle olsaydı binlerce insan niçin İslam'a yöneliyor? Niçin İslam dünyada, özellikle Batıda en hızlı gelişen din? Her iki tarafta da bu yanlış anlamaları, kendi politik emelleri için yaygınlaştırmaya çalışan insanlar, gruplar var.
 <br/>
 <br/>
  Ayrımcılık Yasası'na dini ayrımcılığın da eklenmesi için yaptığınız çalışmada neyi hedefliyorsunuz?
 <br/>
 <br/>
 Lordlar Kamarası dahil tüm platformlarda medyada ve hükümet çevrelerinde sürekli İslam'ın terörle eş anlamlı ya da birlikte kullanılmasının yanlış olduğunu dile getirdim. Kuzey İrlanda'da ya da dünyanın başka bir yerinde birileri terör eylemi yapmışsa, bunlara Hıristiyan terör ya da Yahudi terör denmiyor. Terör terördür.
 <br/>
 <br/>
  Bu kanunun pratik sonucu ne olacak?
 <br/>
 <br/>
 Hükümet şimdiden üniversiteye bu konuyla ilgili kapsamlı bir rapor hazırlaması görevini verdi. Ben değişik hükümet organlarıyla görüşüyorum. En geç önümüzdeki yıl kanunun çıkacağına inanıyorum. Hükümet kendi açıklamalarında 'İslami terör' gibi ifadeleri kullanmaması yönünde karar aldı, başkalarının da buna uyması için açıklamalar yaptı. İngiltere'deki Müslüman topluluk temsilcileri BBC ile bu konuda bir prensip anlaşmasına vardılar. Ama kanun haline gelirse nasıl etnik ya da ırki temele göre ayrımcılık yapılması mahkemelerde şikayet konusu yapılabiliyorsa, dini ayrımcılık ve dine yönelik hakaret de yasal müeyyideye bağlanmış olacak.
 <br/>
 <br/>
  Cihad ve terör arasında ne fark var?
 <br/>
 <br/>
 Cihad bir ülke bir başka ülke tarafından işgal edildiğinde gündeme gelir. Keşmir'de, Kosova'da, Çeçenistan'da olduğu gibi. Kur'an Nisa sûresinde bu konuyu açıkça belirtmektedir. Küçük grupların, siyasi emelleri için yaptıkları mücadeleye cihad denemez.
 <br/>
 <br/>
  Hükümetlerin İslamın hükümlerine uymadıkları iddia edilerek cihad ilan ediliyor genellikle?
 <br/>
 <br/>
 Eğer durum böyle ise demokrasi yoluyla, seçim sandığında mücadele edilebilir. Seçim sandığı yoksa seçim sandığının gelmesi için barışçı yolla mücadele edilebilir. Düşüncelerinizi barışçı yolla anlatmalısınız. Peygamber Mekke'ye girerken daha hilafet/devlet kurulmamıştı. Hudeybiye'nin de Müslümanların kendi toplumsal yapısını güçlendirmesi için verilmiş bir izin olduğu ve toplumların barış içinde birarada yaşaması için yapılmış bir anlaşma olduğu dikkatten kaçıyor.
 <br/>
 <br/>
  Avrupa'nın bazı ülkelerinde İslam resmen din olarak kabul edilmiyor, bu konuda ne yapılabilir?
 <br/>
 <br/>
 İngiltere'de bu konuda hiçbir problem yok. İslam ana dinlerden birisi olarak tanınıyor. Avrupa'da özellikle Almanya'da bu konuda problem var. Orada tanınmıyor. Bu konuyu Avrupa Parlamentosu aracılığıyla gündeme getiriyoruz.
 <br/>
 <br/>
  Avusturya'da Haider'in partisinin iktidara ortak olmasına ne diyorsunuz?
 <br/>
 <br/>
 Öncelikle Avusturya halkının meselesi. Bu konuda iki husus var: Demokrasiyi kabul ediyor muyuz? Nereye kadar kabul ediyoruz? AB ve tüm dünya Cezayir'de İslami partinin iktidara gelmesine karşı çıktı ve orduyu destekledi. Sonuçta binlerce insan çıkan çatışmada hayatını kaybetti. Burada çifte standart var. Haider'in partisinin koalisyon ortağı olmasına izin verildi. Tepki ise sadece ağır bazı sözlerden ibaret. Siyasi, diplomatik yaptırımlardan bahsediliyor. Gerçekten karşı çıkılacaksa Avusturya'yı AB üyeliğinden atsınlar. Aynı mevzu Avrupa Konseyi'nde de Çeçenistan'daki insan hakkı ihlalleri yüzünden Rusya konusunda yaşandı. Konsey özellikle insan hakları konusuna bakmakla görevli. Avrupalı ülkelere Rusya'nın Konsey üyeliğini askıya almalarını önerdiğimde, 'Hayır bu çıkarımıza uygun değil. İçeride tutmalı, ama kınamayı da ihmal etmemeliyiz' dediler. Bu konuda Avrupa'nın maalesef ülkeden ülkeye değişen standartları var.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dunya/lordlar-kamarasinda-bir-musluman_505859), [web.archive.org (arşiv bağlantısı)](http://web.archive.org/web/20150512150830/http://www.aksiyon.com.tr:80/dunya/lordlar-kamarasinda-bir-musluman_505859)
