# Hacerü'l Esved'in karşısında

*Abdülhamit Bilici 2001.03.03*

<div>
 <p class="spot">
  Endonezya'dan Güney Afrika'ya Müslümanların günde beş defa yöneldiği Kâbe'yi kuşatan Mescidi Haram'ın üçüncü katında, Hacerü'l Esved'in tam karşısındayım. Saat gece yarısını gösteriyor. Elime kalemi aldım ve Aksiyon'un Kurban Bayramı'na rastlayan bu sayısının orta sayfasını burada yazmaya karar verdim. Elimde kalemden başka bir de bu sayfalardaki resimleri çektiğim fotoğraf makinası var. Makinayı bir dakikalığına çıkarıp, terliklerin yer aldığı çantaya koyuyorum. Sonra bir daha. Maksimum tedbir şart.
 </p>
 <p class="metin">
 </p>
 <img border="0" src="/web/20020114104328im_/http://www.aksiyon.com.tr/2001/326/resimler/Hacer.jpg"/>
 <p class="metin">
  Beyaz bir hale halindeki insan seli tavaf emri doğrultusunda, kıblesini bulmuş olmanın heyecanı içinde kelebekler gibi Kâbe'nin etrafında sonsuza doğru akıyor. Lebbeyk Lebbeyk nidaları semayı çınlatıyor. Gönüller kırık. Müminler her yerde yara bere içinde. Yanıma yaklaşan Bağdatlı bir Müslüman, Amerika'nın hâlâ ülkesini bombalamaya devam etmesinin zulüm olduğunu söylüyor. "Türkiye'nin Amerika'ya üs sağlaması reva mı?" diyor ve gazeteci olduğumu öğrenince benden söylediklerini Türk halkına ulaştırmamı istiyor.
 </p>
 <p class="metin">
  Hacerü'l Esved'e bakıyorum, adı üstünde siyah. Kâbe'nin örtüsüne bakıyorum, siyah. Cahiliye dönemi Mekke'sinin mazlum ve mağduru, kölesi, müezzinlerin piri Bilal—i Habeşi'yi düşünüyorum, siyah. Bugün Mescid—i Haram etrafındaki dilencilerin çoğunu siyahilerin oluşturduğunu, Safa— Merve arasında ve tavafta güçsüz hacıları başları üstünde ya da el arabasında taşıyan insanların siyah olduğunu görüyor, üzülüyorum.
 </p>
 <p class="metin">
  Sonra zihnimde kölelik tarihinin sayfalarını karıştırıyorum. Amerika'da, Güney Afrika'da Batılı Beyaz insanların elinde siyahilerin çektiği acıları gözümün önünden geçiriyorum. Kâbe'nin Rabbi'nin Hac çerçevesine yerleştirdiği bu siyah işaretlerle aslında bu konuda da ebedi bir mesaj verdiği geliyor aklıma.
 </p>
 <p class="metin">
  Allah'tan gelen insanlar yine ona kavuşmak ümidiyle tavaf ediyor. Çamurun insana dönüşmesini sağlayan Allah'tan nefhalar taşıdığı için, ruh aslına dönmek için kanatlanıyor. Dışarısına çıkarıldığı Cennet'e yeniden girmenin formülünü arıyor herkes. Belki beyaz ihramlar içinde ölmeden önce bir ölüm denemesi. Belki de Hz. İbrahim'in, Hz. İsmail'in, Hz. Muhammed'in (Allah'ın selamı üzerlerine olsun) yeryüzü coğrafyası üzerinde ayaklarını bastığı yere ayak basma heyecanı.
 </p>
 <p class="metin">
  İşte hergün namaz için yöneldiğimiz Kâbe şuracıkta. Hacerü'l Esved hemen karşıda. Makam—ı İbrahim burada. Hz. Muhammed'in secde ettiği, namaz kılarken türlü işkencelere maruz bırakıldığı yer de burası. Mekkeli putperestlerin Hz. Peygamber'i katletme planı yaptığı mekan da şu arkalarda bir yerde olmalı. Duvarlarına asılan şiirler yok ama, izleri öylece duruyor orada. Hatta müşriklerin Müminlere uyguladıklar boykotu belgeleyen ve sonunda kurtların Allah lafzı dışında tümünü yiyip bitirdikleri levha da orada. Biraz daha takvimi geriye götürürsek, Hz. İbrahim'in eşi Hacer'i getirdiği güne de tanıklık edebilirsiniz. Bu eşsiz tarihi miras karşısında, bir Kureş, bir Tin, bir Fil ve sırasıyla Mekke'de inen bütün sureleri okumak o kadar farklı ki. Tariflere sığmıyor.
 </p>
 <p class="metin">
  Kurban Bayramı'nı her yıl kutluyordum, kutluyorduk. Bu yıl siz orada, biz burada kutluyoruz. Kendi adıma meğer hayli gafilce yapıyormuşum bu işi. Çünkü Ramazan Bayramı nasıl oruçla içiçe ise, ondan sıyrılınca birden Şeker Bayramı'na dönüşüyorsa, Kurban Bayramı'nı Hac'dan soyutlayınca onu et şenliği haline getirme tehlikesi karşımıza çıkar. Dolayısıyla bir mütefekkirin Hz. İbrahim'i, Hz. İsmail'i, Haccın anlamını kavramadan kurban kesmeyi kasaplık olarak görmesini fazla abartılı görmemek gerekiyor. Mekke dışında kutlanan kurban bayramlarıyla Hac arasındaki irtibatı ortaya koyması bakımından, bayram boyunca getirilen tekbirlere "teşrik" isminin verilmesi ne kadar anlamlı. Yani 3 milyon hacının Kâbe'de, Arafat'ta, Müzdelife ve Mina'da getirdiği tekbirlere katılma. Gönül dünyalarımızda birlikte olabilme ümidiyle.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/gezi/1.htm), [web.archive.org (arşiv bağlantısı)](http://web.archive.org/web/20020114104328/http://www.aksiyon.com.tr:80/2001/326/gezi/1.htm)
