# Herkesinki can, Filistinliler’inki patlıcan

*Abdülhamit Bilici 2000.12.02*

<div>
 <p class="spot">
  Batı, Kürtleri Saddam'ın  zulmünden koruyabilmek için  Irak'ı fiilen 3'e böldü,  Bağdat'ı etkisiz hâle getirdi.  Yine, Kosova'da  Yugoslavya'ya karşı  Arnavutlar'ın yardımına  koştu. Miloseviç'i etkisiz  hâle getirdi. Ancak  egemenliği altında olmayan  Filistin halkına İsrail'in  çektirdiği acıyı benzer bir  yolla önlemeyi Batı henüz  telaffuz bile etmiyor
 </p>
 <p class="metin">
 </p>
 <img border="0" src="/web/20010712113234im_/http://www.aksiyon.com.tr/2000/313/resimler/Herkesinki.jpg"/>
 <p class="metin">
  Belgrad'ı Arnavutlar'a karşı izlediği etnik temizlik politikasından dolayı bombalayan NATO ve ittifakın başını çeken ABD dahil tüm uluslararası toplum Kosova'yı hâlâ Sırbistan ve Karadağ'dan oluşan Yugoslavya'nın bir parçası olarak görüyor. Kosova sorununun nihâi anlamda Yugoslavya'nın içinde mi, dışında mı çözüleceği konusunda belirsizlik sürse de, Arnavutlar; Bosna—Hersek, Hırvatistan ve Slovenya'nın ayrılmasından sonra Yugoslavya'nın fiilen ve hukuken dağılmış olduğunu söylüyor. Kosova'nın kendi iradesi dışında yeni Yugoslavya'nın parçası sayılamayacağı söylemiyle itiraz ediyorlar ancak dünya Kosova'yı Yugoslavya'nın, hatta Sırbistan'ın bir parçası olarak tanıyor.
 </p>
 <p class="metin">
  Aynı uluslararası toplum bugün üzerinde Araplar'ın yaşadığı Doğu Kudüs, Batı Şeria ve Gazze'den ibaret olan Filistin'i de aynı şekilde İsrail'in egemenlik alanında görmüyor, aksine işgal altındaki Filistin toprakları olarak görüyor. Birleşmiş Milletler başta olmak üzere tüm uluslararası kurumlar İsrail'in 1967 savaşı sonrasında işgal ettiği topraklardaki konumunun "işgalcilik" olduğunu ve buraları terketmesi gerektiğini söylüyor. Aynı tarihte işgal edilen ve ilhak edilerek başkent ilan edilen Kudüs'ün doğu kısmı da bu kurala bir istisna oluşturmuyor.
 </p>
 <p class="metin">
  Uluslararası toplum, —yani kısaca Batı— bir ülkenin sınırları içinde kabul ettiği bir bölgeye, başka bağımsız bir ülkenin egemenlik alanında bulunan Kosova'ya girerek Arnavutlar'ın ve diğer halkların mâruz kaldığı "temizlik" harekâtına son verdi. Düzenlediği 2,5 aylık askeri operasyon sonucunda neredeyse tamamı mülteci durumuna düşen insanların evlerine geri dönmelerini sağladı.
 </p>
 <p class="metin">
  Miloseviç'in Kosova'da yürürlüğe koyduğu politikaların benzeri 1 ayı aşkın süredir Filistin'de uygulamaya konulmuş durumda. 300'e yakın ölü, binlerce yaralı, ambargolar yüzünden yaşanan sefalet ve silahsız insanlara karşı tankla, roketle, helikopterlerle düzenlenen saldırılar. İsrail, Miloseviç gibi kendi sınırları içinde yaşayan bir halka değil, uluslararası toplum açısından kendi toprakları sayılmayan bir bölgede yaşayan halka karşı şiddet uyguluyor. Halbuki Filistin'i egemen ama henüz bağımsız olmayan bir devlet kabul edeceksek bu aşırı şiddet içeren ölçüsüz saldırıları savaş olarak görmek bile gerekebilir. Bu satırlar yazılırken gelen bir son dakika haberine göre İsrail, 1993 Oslo anlaşmasıyla Filistinlilerin idaresine bırakılan bölgeleri işgale hazırlanıyordu.
 </p>
 <p class="metin">
  Kosova meselesinin uluslararası gündemin ilk sırasına yükseldiği 1999 yılında yaşlı, genç, ihtiyar, kadın Arnavutlar, Makedonya'ya doğru bir insan seli halinde akarken Filistinliler 1948'de Filistin'den sökülüp atıldıkları günleri hatırlamışlardı. Onlara göre Arnavutlar'ın 1999'da Kosova'da Sırp paramiliter güçlerince etnik temizliğe maruz kalmasının, 1948'de Filistin'deki Araplar'ın İsrail silahlı gücü Hagana tarafından temizlenmesinden farkı yoktu. Boşaltılmış köyler, dinamitlenmiş ya da yakılmış evler, örneği olmayan katliamlar, savaş açılan semboller. İşlemez hâlâ getirilen kültürel kurumlar, ekonomik can damarlarının kurutulması hepsi bir halkı kendi toprağına yabancı hâle getirmenin değişmeyen taktikleri. Bu kök sökme operasyonunun icra şekli de farksızdı. Kontrolsüz bir grubun tek tük eylemleri değil, organize, planlı bir faaliyet sözkonusuydu.
 </p>
 <p class="metin">
  Filistinli gazeteci Abdülcebbar Advan'ın El Hayat'a yaptığı değerlendirmeye göre Filistin dramını Kosova'dan ayıran iki nokta vardı: Birincisi, o tarihte yaşananları her an canlı olarak aktaran kameraların olmayışı; ikincisi ise, II. Dünya Savaşı'nın şiddete alıştırdığı, yorduğu uluslararası kamuoyunun tepkisizliği.
 </p>
 <p class="metin">
  Kosova Arnavutlarının bütün insanlığın gözleri önünde evlerinden atılışına dünya razı olamadı. NATO'nun kararlı bir operasyonla Miloseviç'in üzerine yürümesi Kosova'da huzurun yeniden sağlanmasına yetti. Ama yarım asır önce terkettikleri evlerinin anahtarlarını hâlâ üzerlerinde taşıyan Filistinlilerin geri dönme hakkı unutulmuş gibi. Mültecilerin geri dönmesi bir yana işgal altında yaşayan Filistinliler yaylım ateşi altında. Halbuki onlar evlerini terkederken bunun en fazla 3 aylık bir ayrılık olduğunu düşünmüşlerdi.
 </p>
 <p class="metin">
  Filistinlilerin polisi olduğu, tüfeklerle de olsa İsrail askerlerine karşılık verdikleri söylenebilir. Kosovalıların resmi bir polis teşkilatları yoktu, ama Filistin polisinden kat kat güce sahip Kosova Kurtuluş Ordusu vardı. Bu gücün varlığı, dünyanın Kosova'daki dramı "iki tarafın da elinde silah var, savaşıyorlar" şeklindeki bir yoruma götürmedi.
 </p>
 <p class="metin">
  Ortadoğu bölgesinde yer alan Filistin'in, Balkanlar, dolayısıyla kenarından da olsa Avrupa kıtasında yer alan Kosova'nın karşılaştırılamayacağı itirazı da pek gerçekçi olamaz. Çünkü Ortadoğu'da yer almasına rağmen dünya topuyla—tüfeğiyle Kuveyt'in yardımına geldiği gibi, Kuzey Irak'taki Kürtler Saddam'ın muhtemel zulmüne karşı hâlen Türkiye toprakları üzerinde devam eden Çekiç Güç (yeni adıyla Kuzeyden Keşif Gücü) vasıtasıyla Batı tarafından korunuyor.
 </p>
 <p class="metin">
  Bosna'ya, Kosova'ya yapılan müdahaleler, Batı'nın Kuveyt olayında olduğu gibi yalnız petrol petrolü olan bölgelerdeki ihtilaflara müdahale ettiği tezini yanlışladı. Dolayısıyla Filistin'in petrole sahip olmaması da müdahale için artık engel değil.
 </p>
 <p class="metin">
  Kosova meselesi dünyada sıcak gündemin bir parçası olduğu günden itibaren İsrail'de farklı tepkilere neden olmuştu. İsrail halkının büyük çoğunluğu Kosova ile kendi kaderleri arasında bir paralellik kurmayı, Filistinliler'le Kosovalılar arasındaki benzerlikleri görmeye tercih ettiler. İkinci Dünya Savaşı'nda topraklarından kovuluşları, maruz kaldıkları etnik temizlik Kosova'daki Arnavutlar'ın durumunu anlamalarına yardımcı olacak bir faktördü. Bu yönüyle sol kesimler ve bu arada İşçi Partisi NATO operasyonunu desteklerken Ariel Şaron gibi sağ kanattakiler ise bu akıbetin birgün kendi başlarına da gelebileceğini ileri sürerek önce karşı çıkmışlar, sonra operasyona dünya kamuoyunun desteği büyüyünce onlar da NATO'yu desteklemişlerdi.
 </p>
 <p class="metin">
  İsrail'in Kosova yorumu
 </p>
 <p class="metin">
  İşçi Partisi ve Meretz, İsrail tarihi açısından radikal bir çıkış yaparak bir tabuyu yıktılar. Bir seçim mitinginde Kosova'yla soykırımı yani "holocaust"u karşılaştırdılar. Eğitim sistemini bir soykırım öyküsü üzerine inşa eden İsrail için bu teşbih çok mânidârdı. Çünkü İsrail II. Dünya Savaşı sırasında yaşadıkları soykırımın benzeri olamayacağı iddiasına sıkı sıkıya sarılmışlardı.
 </p>
 <p class="metin">
  10 Haziran 1999'da uluslararası toplumun baskıları sonucu BM Güvenlik konseyi önemli bir karar aldı ve evlerinden sökülüp atılan Kosovalıların Kosova'ya dönme hakları ve mümkün olan en yakın zamanda bunun gerçekleştirilmesi kararlaştırıldı. Aynı kararda bir kez daha dünyadaki bütün mültecilerin evine dönme hakkı teyid edildi. İsrail'in yurdundan ettiği Filistinliler için de 1948'de BM 194 numaralı bir karar almıştı. Evlerine dönmek isteyen Filistinliler'e en kısa zamanda bu imkanın sağlanması ve dönmek istemeyenlere ise mülklerinin karşılığı olan tazminatın ödenmesi isteniyordu bu kararda.
 </p>
 <p class="metin">
  51 yıldır milyonlarca Filistinli mülteci aynı haktan yararlanmak için Ortadoğu'nun çeşitli bölgelerindeki mülteci kamplarında umutsuzluk içinde bekliyorlar. Yıllardır uluslararası toplumun sayısız BM kararında dile getirilen bu mağduriyeti gidermek için hiçbir çabası yok. Filistinli mültecilerin sayısı 3.5 milyona ulaşmış durumda. 450 Filistin kasabası İsrail tarafından ortadan kaldırılmış ve bir kültürün buradaki izleri yok edilmiş durumda. Filistinliler'in uluslararası hukuk tarafından garantiye alınan geri dönme hakları görmezden gelinirken, İsrail tüm dünyadaki Yahudilerin İsrail'e geri dönme hakkı altında kendinden menkul kararıyla Filistin toprakları üzerine Yahudi yerleştirme siyasetine barış sürecinin en iyi günlerinde bile ara vermeden devam ediyor.
 </p>
 <p class="metin">
  Şimdi Filistinliler, Kosovalılar'ın BM, ABD ve uluslararası kamuoyunun yardımıyla evlerine geri dönmelerinin sağlanmasından sonra kimsenin Filistinli mültecilerin geri dönme hakkını görmezlikten gelemeyeceğini söylüyorlar. Birçok BM kararıyla tescil edilen ve uluslararası sözleşmelerle teyid edilen Filistinli mülteciler konusunun barış sürecindeki pazarlık konularından biri olmasına isyan ediyorlar. Filistinli gazeteci Advan'ın Kosova ile karşılaştırdığında eksik olarak gördüğü kamera ve uluslararası ilgi de sağlandığına göre Filistinliler'in neyi eksik?
 </p>
 <p class="metin">
  Tek problem, Filistinliler'i mağdur eden İsrail'in, Kuzey Irak, Bosna ve Kosova operasyonlarının arkasındaki temel itici güç olan ABD'nin yeryüzündeki en önemli müttefiği olması. Amerika'nın bu engeli aşması için kaç Muhammed Cemal gerekiyor belli değil.
 </p>
 <br/>
 <center>
  <a class="anaorta" href="http://web.archive.org/web/20010712113234/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/dishaberler/1.htm), [web.archive.org (arşiv bağlantısı)](http://web.archive.org/web/20010712113234/http://www.aksiyon.com.tr:80/2000/313/dishaberler/1.htm)
