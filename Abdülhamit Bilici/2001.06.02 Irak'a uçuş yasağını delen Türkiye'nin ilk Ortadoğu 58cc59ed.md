# Irak'a uçuş yasağını delen Türkiye'nin ilk Ortadoğu

*Abdülhamit Bilici 2001.06.02*

<div>
 <p class="baslik">
  muhabiri Lütfü Akdoğan:
 </p>
 <p class="baslik">
  Bedava petrolü korkudan alamıyoruz
 </p>
 <p class="spot">
  Irak'ın çok ucuza, hatta  bedava petrol vermek istediğini,  ancak korkudan alamadığımızı  söyleyen eski milletvekili Lütfü  Akdoğan, Irak'a uçuş yasağını  delen ilk Türk uçağını  Bağdat'a götürerek gündeme  gelmişti. Akdoğan'a göre,  Türkiye'nin komşularıyla  ilişkilerini geliştirmesi şart.  Bunun önündeki en büyük engel  ise Türkiye'nin çıkarlarını  gözardı eden ABD politikaları
 </p>
 <p class="metin">
 </p>
 <img border="0" src="/web/20020213214421im_/http://www.aksiyon.com.tr/2001/339/resimler/irak.jpg"/>
 <p class="metin">
  Ağır ekonomik krizin milletçe içimizi kararttığı son dönemde dış politikada yaşanan bazı olumlu gelişmeler, iyice sönmeye başlayan büyük Türkiye umutlarına bir nebze fer veriyor.
 </p>
 <p class="metin">
  İran—Irak savaşı ve ardından yaşanan Körfez Savaşı ile kesintiye uğrayan Ortadoğu ile ilişkiler yeniden rayına giriyor. Paslanan tren rayları üzerinden yeniden Şam'a, Bağdat'a, Tahran'a tren seferleri başlıyor.
 </p>
 <p class="metin">
  Türkiye üzerine düşenleri yaparsa, temmuz ayında İran doğalgazı gelmeye başlayacak. İçişleri ve Dışişleri bakanlarının Tahran ziyaretlerine ilaveten Ankara'daki İran Büyükelçisi'nin Genelkurmay yetkilileriyle görüşerek bütün ihtilafları halletmiş olmaları ilişkilerin her alanda daha hızlı ilerleyeceğini gösteriyor.
 </p>
 <p class="metin">
  Diyanet İşleri Başkanı Nuri Yılmaz, Suriye ve Ürdün ayakları çok olumlu sonuçlanan temaslarından sonra karayoluyla hac konusunda önemli müjdeler veriyor. S. Arabistan'ın sorun çıkarmasından korkuluyor, lakin Ürdün'le protokol imzalanmış durumda. Suriye ile imzalanacak protokol ise hazırlanıyor. Bu teşebbüsün anlamını ancak, 28 Şubat sürecinde zamanın iktidarına yönelik suçlamalar arasında bu maddenin de geçtiğini bilenler anlayacaktır.
 </p>
 <p class="metin">
  Listeye bir de Batı yakasından gelen olumlu haberi eklemeliyiz. MGK Genel Sekreterliği'nin inisiyatifiyle, yurtdışında kurulmuş bütün Türkiye kaynaklı örgütler ideoloji ayrımı yapılmaksızın bir çatı altına toplanıyor. Atatürkçü Düşünce Derneği, Alevi, Ülkücü, Milli Görüş birarada. Hedef güçlü bir lobi oluşturmak.
 </p>
 <p class="metin">
  Dışa dönük politikalarımızdaki bu sevindirici açılımların, içe de yakın zamanda yansıyacağı ümidiyle Ortadoğu'yla ilişkilere dönelim.
 </p>
 <p class="metin">
  Aslında bu vadideki gelişmeler Apo'nun Suriye'den çıkmasıyla başladı. Hafız Esed'in sağlığında Türkiye'nin pazu gösterisi karşısında akıllı davranarak Apo'yu değil Türkiye'yi tercih etmesi gelişmelerin başlangıcı oldu. Suriye ile kötü ilişkiler, Arap dünyasıyla ilişkilerin önündeki en büyük engeldi. Türkiye'nin geleneksel olarak iyi ilişkiler içinde olduğu ülkeler de Arap örgütlerinde sık sık Türkiye aleyhtarlığını gündeme getiren Suriye karşısında etkisiz kalıyorlardı.
 </p>
 <p class="metin">
  Suriye'nin silah kullanmadan dost çizgisine getirilmesi, ilişkilerin Cumhurbaşkanı Sezer'in Esed'in cenazesine katılımıyla perçinlenmesi ve Beşşar'la başlayan yeni döneme taşınması bütün gelişmeleri tersine çevirdi. Bu faktör Yunanistan'la da ilişkilerin yumuşamasıyla birleşince Türkiye—İsrail ilişkileri dış politikanın öncelikli belirleyenlerinden biri olmaktan çıktı. Bağdat'a büyükelçi gönderilmesi, fiilen kurulan Kürt devletini finanse etme politikasına son vermek için yeni bir sınır kapısı açılmasının tasarlanması, Dış Ticaret Müsteşarlığı'nın çabaları bu zincirin diğer halkaları.
 </p>
 <p class="metin">
  Ancak Türkiye'nin İran'la, Irak'la ilişkileri geliştirmesi, Kürt oluşumunu engellemesi, İsrail'le ilişkileri kısması ABD'nin hoşuna gidecek şeyler değil. K. Irak'ta oluşumun en belirgin hamisi ABD olduğuna göre, Ankara'nın konuyu savaş sebebi saymasının hedefi kim? Bu oluşumu İncirlik'teki Keşif Güç'le himaye eden ABD ile mi savaşacak Türkiye? ABD'nin aracılığıyla borç bularak krizden kurtulma yolları arayan bir Türkiye'nin bu zaruri politikaları sürdürmesi mümkün mü? Bu konuları ambargoya rağmen Bağdat'a giden ilk Türk uçağına öncülük eden eski milletvekili, ilk Ortadoğu muhabiri, bir zamanlar sağın en büyük gazetesi olan Tercüman'ın duayenlerinden Lütfü Akdoğan'la konuştuk.
 </p>
 <p class="metin">
  Ortadoğu ile ilişkilerini geliştirmeyen Türkiye'nin Batı'ya doğru uçamayacağını söyleyen Akdoğan, 30 milyar dolar ticaret potansiyeli bulunan komşularımızla ilişkilerde ABD faktörünün altını çiziyor ve şu önemli sorulara cevap bulmamız gerektiğini söylüyor: ABD dost mudur, düşman mıdır? Biz bağımsız mıyız, değil miyiz? ABD komşularıyla iyi ilişkiler kurarken, onların petrol güvenliği ve refahı için ne kadar fedakarlık yapacağız?
 </p>
 <p class="metin">
  —Türkiye, ilişkilerinde Doğu—Batı dengesini kuramıyor mu?
 </p>
 <p class="metin">
  Türkiye, Batı'nın ayrılmaz bir parçasıdır. Askeri sisteminiz, para sisteminiz, ithalat—ihracatınız Batı'ya bağlanmış durumda. Ama Anadolu, Doğu'nun bir parçasıdır. Kafkaslar sağ, Ortadoğu sol kanadımızdır. Türkiye uçmak istiyorsa iki kanadını da kullanmalı.
 </p>
 <p class="metin">
  —Doğu ile ilişkilerde bazı adımlar atılıyor, sizce bunlar tatmin edici mi?
 </p>
 <p class="metin">
  Gerekenlerin hepsini yapmaya cesaret edemiyorlar. Atatürk, Osmanlı'ya isyan eden Irak Kralı Faysal ile çok iyi ilişkiler kurmuştu. Kendisini Ankara'ya davet etmiş, Halep'e kadar tren yollamıştı. Bu vesileyle Doğu'yu istikrara kavuşturacak olan Sadabad Paktı'nın kurulmasına öncülük etmişti.
 </p>
 <p class="metin">
  —Osmanlı Paşası Atatürk'ün, ihanetine rağmen Faysal ile dostluk kurması onun pragmatizmini ortaya koyuyor. Bu, dış ilişkilere ideolojik bakmamak gerektiğini gösteren bir hareket değil mi?
 </p>
 <p class="metin">
  Evet. Ayrıca uzun yıllar hakimiyetimizde bulunan Ortadoğu toprakları elimizden çıkmışsa da, uzun bir mazinin izleri olduğu gibi yerinde duruyor. Bu nedenle komşularımız Irak, İran, Suriye ve hatta Ürdün, Lübnan ve Filistin'le işbirliği içinde olmak mecburiyetindeyiz. Siyaset, dini inanç ve ideolojilerinin farklı olması işbirliğine engel olmamalı. Sınır ticareti, transit, güvenlik, yatırım, turizm anlaşmaları yapmalıyız. Halklar zaten kültürel ve dini bakımdan birbirine çok yakındır. Kafkaslar da buna eklendiğinde, bu bölgeye Türkiye'nin asgari 30 milyar dolar ihracat yapma potansiyeli doğar. 2—3 ay içinde benim de kişisel gayretlerimle bazı adımlar atıldı. Ancak ABD'nin müdahalesi ilişkilerin gelişmesini engelliyor.
 </p>
 <p class="metin">
  ABD dost mu düşman mı?
 </p>
 <p class="metin">
  —O halde bu bölgeyle ilişkilerimiz konusunda aslında önce ABD ile ne yapacağımıza karar vermemiz gerekiyor. Amerika ile kavgaya tutuşmadan bölgeyle ilişkileri geliştirmek mümkün mü?
 </p>
 <p class="metin">
  Amerika dostumuzdur, fakat Türkiye'nin menfaatlerini istemediğini görüyorum. Türkiye ile Suriye arasında bin km.lik bir sınır var. Bu sınırda mayın yerine her 100 km.de bir sınır kapısı açsak, sınır ticareti gelişeceği gibi Türkiye'den Arap ülkelerine yapılan ihracat gelişir. Bu, sınır bölgelerindeki iki halkın da refahını artırır. Silah ve uyuşturucu kaçakçılığı kontrol altına alındı mı, Suriye sınırlarında bizi rahatsız edecek hiçbir şey olmaz. Anarşi de biter. Suriye devletinin kuruluşunda Türkiye'nin yardımı olduğunu unutmamalıyız. Atatürk, direnişçileri Fransızlar'a karşı desteklemişti.
 </p>
 <p class="metin">
  Şu sorulara cevap bulmalıyız: ABD dost mu, düşman mı? Bağımsız mıyız, değil miyiz? Bugün Birleşmiş Milletler'e ABD hükmediyor ve buradan örneğin Irak konusunda çıkan ılımlı kararlara isyan ediyor. Buna karşın Çin ve Rusya bizden daha çok Ortadoğu'ya yaklaşmış durumdalar. Elbette bölgede Amerikan menfaatları vardır, ama onların refahı için ben ülkemi fakirleştiremem. ABD, binlerce km uzağındaki petrole göz dikiyor. Malesef biz komşularımızdan herhangi birinin dışişleri bakanı ile, devlet başkanı ile konuşmaktan bile korkuyoruz.
 </p>
 <p class="metin">
  —Halbuki söylenenlere bakılırsa Amerika, Türkiye'nin bölgede istikrarlı ve güçlü bir müttefik olmasını istiyor.
 </p>
 <p class="metin">
  Amerika'nın tutumu karşısında şüphe ediyorum. Washington, Türkiye ile herşeyi açıkça konuşmalıdır. Kuzey Irak'ta ne yapmak istiyor? 'Irak'ın toprak bütünlüğüne saygılıyız' diyorlar. Ama devletin oluşması için herşeyi yapıyorlar. Dış politikada öteden beri yanlış yapıyoruz. Soğuk Savaş döneminde de hatalarımız oldu.
 </p>
 <p class="metin">
  Kürt devleti kuruldu bile
 </p>
 <p class="metin">
  —Türkiye, K. Irak'ta Kürt devleti kurulmasını savaş sebebi sayacağını ilan etti. Ankara tehlikenin farkında değil mi?
 </p>
 <p class="metin">
  Bildiğim kadarıyla Kürt devleti kurulmuştur. Toprağı, bayrağı, sınırları var. Daha neleri olacak? Dışişleri bunu görmüyor mu?
 </p>
 <p class="metin">
  —Bu oluşumu koruyan Keşif Güç bizim topraklarımızda duruyor. Bu büyük bir çelişki değil mi?
 </p>
 <p class="metin">
  ABD, kendi komşularıyla mükemmel ekonomik ilişkiler kurmak için elinden geleni yapıyor. Savunma sözkonusu olunca, "Beni savun, petrolümü koru, Komünizme karşı ayakta dur, İsrail'i kolla" diyor. Peki bunların karşılığı ne? Ülkeler arasında daimi dostluk, daimi düşmanlık yoktur. Esas olan ortak menfaatlerdir. Uzun zamandır Türkiye menfaatlerini ne uzak, ne yakın komşularında aramamaktadır. Türkiye'nin 15 milyara ihtiyacı yoktur. Kapalı Çarşı, Türkiye'nin bütün borçlarını karşılayacak güçtedir. Türkiye'nin tek ihtiyacı siyasi istikrar.
 </p>
 <p class="metin">
  Bedava petrol öneriyorlar, cesaret edip alamıyoruz
 </p>
 <p class="metin">
  —Siz Ortadoğu başkentlerindeki havayı biliyorsunuz. Örneğin Suriye konusunda Hatay ve su akla geliyor. Dostluk konusunda onlar samimi mi?
 </p>
 <p class="metin">
  Dostluk olmaması için hiçbir sebep yok. Geçmişte Suriye Devlet Başkanı Emin el Hafız vardı. Birgün Şam'da 300 bin kişiye nutuk çekiyordu. "İsrail meselesini halledince Hatay'a dönüp orayı da alacağız?" diyordu. Birgün onunla karşılaştım ve bu sözü niçin söylediğini sordum. Bana şöyle dedi: "Sen devlet başkanı olsan. Karşındaki 300 bin kişi seni Hatay Hatay diye alkışlıyor olsa. Onlara, 'Hatay bizim değil' diyebilir misin?" Türkiye'nin komşularıyla halledilemeyecek hiçbir sorunu yok. İstendiği zaman hepsi masada halledilir.
 </p>
 <p class="metin">
  —Son dönemde ilişkilerde önemli bir ivme var. Körfez Savaşı yüzünden iptal edilen trenyolu seferleri yeniden başlatılıyor. İran'dan bu  yaz doğalgaz geliyor.
 </p>
 <p class="metin">
  Doğalgaz projeleri başlı başına bir olay. Sınırlarımıza kadar gelen İran doğalgazı niçin 2—3 yıldır bekliyor? Bize en yakın doğalgaz Irak'ta. Doğu'yu ihya edecek bir kaynak. Bu konuda bir anlaşmamız bile olmasına rağmen bu gazı alamıyoruz. Irak'tan istediğiniz kadar petrol alabilirsiniz. Irak, devletimize daha ucuz petrol teklif ediyor, ama devlet kabul etmiyor. Hatta bedava petrol teklif ediliyor da korkudan alamıyoruz.
 </p>
 <p class="metin">
  Mayın yerine sınır kapısı
 </p>
 <p class="metin">
  —ABD ile ilişkilerin ne olacağına karar vermeden bir yere varmak güç görünüyor. Ürdün ambargoyu delmede daha cesur çıktı. Önümüzdeki dönemde neler görüyorsunuz?
 </p>
 <p class="metin">
  Bağımsız mı, sömürge mi olduğumuza karar vermeliyiz. Ürdün, 50'nci maddeden yararlanarak ambargoyu deldi, ama bu geçici bir tedbirdir. Çok yakında ABD ile Irak arasında ciddi bir sürtüşme yaşanacağı kesin. Bu durumda boru hattı da kapanabilir. İran, Suriye, Ürdün ve Türkiye büyük sıkıntıya girecek. Ortadoğu'daki kavga büyüyecek. 150 milyar dolar zarara uğrayan Türkiye'nin zararı daha da büyüyecek.
 </p>
 <p class="metin">
  —Dünyanın diktatör olarak gördüğü Saddam'a yaklaşmak ahlaki açıdan zor bir durum değil mi?
 </p>
 <p class="metin">
  İsteseler Saddam'ı deviremezler miydi? Saddam'lı ya da Saddam'sız, komşularımızla geçinmek zorundayız. Hem Saddam'la bizim bir sorunumuz yok. Hiçbir zaman Türkiye, komşularının içişlerine karışmamıştır. Irak'ın elinde bir miktar para birikti. Bugün komşularının mukadderatı Irak'a bağlı. Yalnız Türkiye tarafında 10 bin kamyon buradan ekmek yiyor.
 </p>
 <p class="metin">
  —Türkiye, Irak'a yeni bir kapı açarak Barzani'nin para kaynağını kesmek istiyor. Bu mümkün mü?
 </p>
 <p class="metin">
  Bu iyi bir teşebbüs, ancak kapı açılamadı. Para olmadığı için açamadıklarını söylüyorlar, ama aslında korkulduğu için açılamıyor.
 </p>
 <p class="metin">
  Amerikan üssü haline gelmemiz yanlışmış
 </p>
 <p class="metin">
  —Türkiye'nin Soğuk Savaş'ta NATO kanadında yer alarak, komşularından koptuğunu söylüyorsunuz. Dış politikada kökten bir değişiklik mi öneriyorsunuz?
 </p>
 <p class="metin">
  50 yıldır 'komünist tehlikesi' korkusuyla ülkemizi Amerikan üssü haline getirdik. Bunun yanlış olduğu anlaşıldı. 750—800 bin kişilik bir ordu beslemenin yanlışlığı da ortaya çıktı. Bugün teknoloji çok gelişti. Bana sorarsanız 100 bin kişilik bir ordu iç ve dış güvenlik için yeterli. Amerika'nın petrol menfaatlerini korumak için yüzbinlerce asker beslememiz doğru değil. Sınırımızda düzgün bir birlik bile bulundurmayan Suriye'den mi korkuyoruz?
 </p>
 <p class="metin">
  —Öyle demeyin, 15 yıldır Suriye korkusuyla yaşadık. Değil mi?
 </p>
 <p class="metin">
  Bu çok ayıptı. Türk ordusuna, milletine hakaretti. Bir onbaşıyla iki er Apo'yu Bekaa vadisinden getirebilirdi. Suriye'den korkacaksak, vay halimize. Ama hiçbir devlet de buharlaşmaz. Çantasını alıp Suriye, Irak, İran nereye gidebilir? Komşularımızı beğenmiyoruz diye biz nereye gidebiliriz?
 </p>
 <p class="metin">
  —Türk basını olarak bölgeyi zihin dünyamızda yok sayıyoruz. Pek az basın kuruluşunun bölgede elemanı var. Haberler Batılı ajanslardan geliyor. Türkiye'nin ilk Ortadoğu muhabiri unvanını taşıdığınıza göre sizin zamanınızda durum nasıldı?
 </p>
 <p class="metin">
  Bölgeye yabancı gözlerle baktığımız doğru. Benim dönemimde, şimdi sizin kullandığınız teknolojik imkanların milyonda biri yoktu. Bütün Ortadoğu savaşlarını savaş muhabiri olarak izledim. 1956, 1967, 1973 İsrail—Arap savaşları, Keşmir Savaşı, Irak İhtilali ve Cezayir İhtilali'nde bulundum. Yaşadığım sıkıntıyı anlatmam mümkün değil. Şam'dan İstanbul'a telefon edebilmek için, Şam Halep'i, Halep Adana'yı, Adana Ankara'yı, Ankara İstanbul'u arıyordu. Şimdi 2 saniyelik iş için 3—4 santralin biraraya gelmesi gerekiyordu.
 </p>
 <p class="metin">
  —Atatürk'ün yanlış anlaşıldığını, aslında onun Lozan'ı bile dar gördüğünü söylüyorsunuz. Lozan'ın revize edilmesi gerektiğine mi inanıyorsunuz?
 </p>
 <p class="metin">
  Biz Lozan'a sığamayız. Hiçbir gücün de bizi Lozan'a sığdırmaya gücü yetmeyecektir. Montreux ve Hatay, Atatürk'ün Lozan'ı değiştirme isteğinin somut örnekleridir. Milletlerin hayatlarında inişli çıkışlı dönemler olur. Ama aşılır. Türkiye'yi öyle bir hale getirdiler ki Müslümanım demek suç oldu. Sonra bir de ülkenin yüzde 99'unun Müslüman olduğunu söylüyorlar. Bunlar yanlış.
 </p>
 <p class="metin">
  Osmanlı'yı yıkan Musevi Sara
 </p>
 <p class="metin">
  —"Bir İmparatorluğu Yıkan Kadın: Sara" kitabınızda, Cemal Paşa'nın hayatına giren bir Musevi kızı ve İngilizler adına imparatorluk sathında çalışan siyonistleri anlatıyorsunuz. Türkiye'yi bugünkü kötü  duruma yine gizli bir el mi getirdi?
 </p>
 <p class="metin">
  Dünyada en güçlü örgüt, siyonizmdir. ABD'de, İngiltere'de, Fransa'da ve heryerde etkilidir. (Lütfü Akdoğan konuşmak yerine Basel'de siyonist teşkilatın aldığı 22 maddelik kararlar listesinin yer aldığı kitabın 53'üncü sayfasını okuyor. Aile, din, milli yapı, ekonomik yapı, ahlakın tahribi öncelikli hedefler arasında.) Türkiye'de din kavgası, Kürt kavgası, Alevi kavgası olmamalı. Türkiye'ye, asrımıza yakışmıyor bunlar.
 </p>
 <p class="metin">
  —Kitabınızda İngiltere adına ajanlık yapan Sara gerçek kişi mi?
 </p>
 <p class="metin">
  Bu kitap 15 yıllık emeğin neticesi. Bu konu Tercüman'ın görkemli döneminde tefrika edilmişti. Olayın fotoğrafını çekiyorum. Bugün Sara'nın heykeli Tel Aviv'deki müzede sergileniyor. Kitabın, Holywood tarafından film yapılması gündeme geldi. Amerika'da yaşayan, Kasım Gülek Bey'in baldızı Aylin, bir Türkiye ziyaretinde kitabımı okumuş. Film konusunu o başlattı. Hatta bir iki senaryo bile yazıldı. Fakat o tarihlerde bir mutabakata varılamadı.
 </p>
 <p class="metin">
  Dışişleri teşekkür bile etmedi
 </p>
 <p class="metin">
  —Türkiye adına ambargoyu delen uçakla Bağdat'a ilaç götürmeniz için teklif Dışişleri'nden mi geldi? Birikiminizi değerlendirmek istemeleri çok iyi.
 </p>
 <p class="metin">
  Keşke öyle olsaydı, ben de o Dışişleri'ni alkışlasaydım. Amerika bile öyle sandı. Halbuki arayıp teşekkür bile etmediler. Dışişleri'nin yapma cesaretini göstermediği şeyi ben yaptım. Dünya Pakistan'a varana kadar zaten bu uçuş yasağını delmişti . Benim götürdüğüm uçak, bu bağlamda ilk Türk uçağıydı. 400 kadar gazete, radyo ve TV'de yayınlandı. Türkiye için iyi reklam oldu. Ben Ortadoğu'da devlet başkanlarıyla, başbakanlarla konuşurum. Irak'a randevusuz bile gitsem, Taha Yasin Ramazan davet eder, oturur konuşuruz. Bölgede iş yapmak isteyenlere yardımcı olurum. O seferde ilaçları temin eden SETA'nın sahibi damadımdır. Irak Sağlık Bakanı da arkadaşım. Ankara'da okumuş bir Iraklı. Büyükelçimizin görüşmek için 2 ay uğraştığı Sağlık Bakanı'nı ben gittiğim günün ertesinde görebilirim. Çünkü ilişkilerim güvene dayanıyor. Herkesin yanlışını cesaretle söylerim.
 </p>
 <p class="metin">
  —Bu diplomatik girişiminizden sonra tepkiler geldi mi?
 </p>
 <p class="metin">
  Amerika'dan bir strateji kuruluşunun müdürü benimle konuşmaya geldi. Dışişleri Bakanlığı bana havale etmiş. Bu olayı olumlu görenlerin yanında işe sahip çıkıyorlar. Eleştiriliyorsa, "Biz yapmadık, Akdoğan yaptı" diyorlar. Amerikalı profesör, Türkiye'nin İsrail, Kafkas politikasını sordu. Amerika'nın yanlış yolda olduğunu, Türkiye'nin kıymetini bilmediğini söyledim. Amerikalılar'ın refahının sayemizde sürdüğünü söyledim. Bana son söz olarak ne dedi biliyor musunuz? "Amerika ile iyi olmak istiyorsanız, Saddam'a fazla gidip gelme."
 </p>
 <p class="metin">
  —Bu seferin arkası geldi mi?
 </p>
 <p class="metin">
  Hayır. Yanlış bir protokol imzalamışlar. Halkın yararlanması gereken işleri büyük holdinglere vermişler. Biz içeride barışı sağlamadan dünya barışına katkıda bulunamayız. İçeride barış yok, komşularla barış yok, dünya barışına nasıl katkıda bulunabiliriz.
 </p>
 <p class="metin">
  —İsrail—Filistin çatışmasının yoğunlaşması, Türkiye'nin bölgeyle ilişkilerini yine zorlaştıracak mı?
 </p>
 <p class="metin">
  Günlük 12 milyon varil petrolü istediğim fiyata çekiyor, bir kravatı 250 dolara satıyor, bir yıllık petrolün karşılığını iki uçakla, iki füzeyle ödüyor olsam, ben de barış istemem. Araplar'ın 746 milyar dolar dışarıda parası var. Bu para kimin bankalarında? Araplar'a o kadar çok silah satmışlar ki kullanacak adam yok. Bizim için barış, Amerika için savaş şarttır. Amerika bölgede barış istiyor mu? Bunun cevabını öğrenmeliyiz.
 </p>
 <br/>
 <center>
  <a class="anaorta" href="http://web.archive.org/web/20020213214421/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/dishaberler/1.htm), [web.archive.org (arşiv bağlantısı)](http://web.archive.org/web/20020213214421/http://www.aksiyon.com.tr:80/2001/339/dishaberler/1.htm)
