# Kaduna’da İslâm hukuku tartışması

*Abdülhamit Bilici 2001.03.17*

<div>
 <p class="spot">
  Nijerya, dinler arası çatışmalara örnek gösterilen bir ülke. 120  milyondan fazla insanın yaşadığı, petrol üreticisi Nijerya'da  nüfusun çoğunluğunu oluşturan Müslümanlarla Hıristiyanlar  arasında "şer'i hukuk" tartışması yaşanıyor
 </p>
 <p class="metin">
 </p>
 <img border="0" src="/web/20020423064451im_/http://www.aksiyon.com.tr/2001/328/resimler/Kaduna.jpg"/>
 <p class="metin">
  Mekke'de hacıların kaldığı motellerden birinin önünde itfaiye, polis, ambulans arabaları ve siyah tenli insanlardan oluşan bir kalabalık vardı. Türkiye'de alıştığımız görüntü yoktu. Ne bir flaş ışığı, ne bir kamera. Fotoğraf makinamı doğrultup çekmek istedim, ama takılı filmde buradaki tüm basın mensuplarının çekmek istediği Kabe'nin iç kısmı ve tavaf fotoğrafları olduğu için riske atmak istemedim. Olay yerindeki insanlara yaklaşıp bilgi aldım. Hacılar, 2000 Şubat'ında Müslüman—Hıristiyan çatışması nedeniyle yüzlerce insanın hayatını kaybettiği Nijerya'nın Kaduna eyaletinden gelmişlerdi. 50 yaşlarında bir hacı adayı Fatıma pencereden apartman boşluğuna düşmüştü.
 </p>
 <p class="metin">
  Nijerya, dinler arası çatışmalara örnek gösterilen bir ülke. 120 milyondan fazla insanın yaşadığı, petrol üreticisi Nijerya'da nüfusun çoğunluğunu oluşturan Müslümanlarla Hıristiyanlar arasında anayasal anlamda bir şer'i hukuk tartışması yaşanıyor.
 </p>
 <p class="metin">
  Kadunalı hacıların başındaki 30 yaşındaki genç rehber Muhammed Leval ile Nijerya'daki İslam talebini ve iç çatışmayı konuştuk. Uluslararası haber ajanslarından gelen bilgileri, dergilerde çıkan yazıları kontrol etme imkanı verdiği ve haccın anlamına uygun bir görüş alış verişi olacağı için sevinmiştim.
 </p>
 <p class="metin">
  Kaduna, Nijerya'nın kuzeyindeki Zampara, Kanu, Borno eyaletleri gibi Müslümanların çoğunlukta olduğu eyaletlerden biri. Kaduna ve adı geçen diğer eyaletlerde İslam hukukuna geçilmesi tartışmasının başladığı tarih o kadar eski değil. Süreç 1999'un sonlarında Müslüman nüfus oranı en yüksek olan Zampara eyaleti yönetiminin İslam hukukuna geçme kararı almasıyla başlıyor. Bu olay Nijerya genelinde, özellikle Hıristiyanlar arasında bu kararın anayasaya uygun olup olmadığı, bir yerel yönetimin bu denli radikal bir karar alma yetkisinin olup olmadığı şeklinde bir tartışmayı başlatıyor. Bu tartışma nüfusun yüzde 95'i Müslüman olan Zampara'da İslam hukuku isteyenlerin lehine sonuçlanıyor. Anayasanın çoğunluğun görüşüne saygı duyulması gerektiğinden hareketle eyaletin kararı  yürürlüğe sokuluyor.
 </p>
 <p class="metin">
  Bu olumlu sonuç benzer nüfus yapısına sahip kuzey eyaletlerini harekete geçiriyor. Sonra yukarıda ismi geçen eyaletler birbiri ardına İslam hukukunu uygulama kararı alıyorlar. Bu eyaletler yaklaşık bir yıldır da bu yeni sistemi uyguluyorlar.
 </p>
 <p class="metin">
  Nijeryalı Hıristiyanlar büyük bir korku içinde gelişmeleri izliyor, mümkün oldukça engelleyici olmaya çalışıyorlar. Muhammed Leval onların korkusunun, İslam'la ilgili yanlış bilgilerden, bazı Müslüman ülkelerdeki yanlış örneklerden ve dünya medyasındaki çarpıtılmış İslam imajından kaynaklandığını söylüyor. Ve onların bu endişelerini de hepten yersiz bulmuyor. Yeni sistem içinde kendilerine yer olmayacağını düşünmelerini anlayışla karşılıyor. Ve onların barışçı yollarla ikna edilmeleri gerektiğine inanıyor. Dolayısıyla İslam hukukuna geçiş sürecinde hukuki bir sorun çıkmasa da büyük bir siyasi sorun yaşanıyor.
 </p>
 <p class="metin">
  Bu potansiyel tehlikeyi tetikleyen kıvılcım Kaduna'da çakılıyor. Niçin? 5 milyon civarında insanın yaşadığı Kaduna'da Müslümanlar örneğin bir Zampara'ya göre ezici çoğunluğa sahip değiller. Nüfus içindeki oranları yüzde 55 kadar. Ekonomik, siyasi ve entellektüel güç olarak Müslümanların etkinliğinin Hıristiyanların çok önünde olduğu söyleniyor. Eyaletteki Müslümanların tümü ısrarla diğer komşu eyaletlerdeki uygulamanın kendi topraklarında da örnek alınması talepleri karşında yerel meclis konuyu incelemek üzerine bir komite oluşturuyor. Hem Hıristiyanlar, hem Müslümanlar bu konuyla ilgili görüşlerini doğrudan bu komiteye iletiyorlar. Hıristiyanlar ısrarla karşı çıkarken, Müslümanlar ısrarla istediklerini söylüyorlar. Komite nihai raporunu yazmakla meşgulken iki kamp arasında çatışma patlak veriyor. Şubat 2000'de 100'lerce insanın ölümünden sonra güvenlik güçleri olaya el koyuyor ve istikrar yeniden sağlanıyor. Ama tartışma bitmiyor. Ve soruna orta yol bir çözüm bulunuyor. Buna göre Kaduna'nın bir alt yerel birimi olan kuzeydeki Müslüman yoğunluğunun yüzde 95'lere çıktığı bölgeye İslam hukukunu uygulama imkanı veriliyor. Hıristiyanların çoğunluk olduğu güneyde ise eski sistem korunuyor.
 </p>
 <p class="metin">
  Peki eski sistem ne, Nijeryalı Müslümanlar niçin İslam hukuku istiyorlar? Eski düzen üç ayaklı bir karma sistemden oluşuyor. Bir tarafta evlilik ve miras konularında karar veren Şeriat Mahkemeleri. Bu mahkemeler kendilerine bu iki konu dışında mesele getirildiği zaman anayasa ve yürürlükteki seküler yasalar çerçevesinde davalara bakma yetkisine de sahipler. İkincisi, kararlarında tamamen anayasayı esas alan Yüksek Mahkeme. Üçüncüsü ise geleneksel mahkemeler.
 </p>
 <p class="metin">
  İslam hukukunu istemeyi bir demokratik hak olarak görüyor Muhammed Leval. Şu bitmeyen tartışmayı Mekke'de de yapıyoruz onunla. Normal akıl yürütme yoluyla şunu düşünüyor: Şayet demokrasi çoğunluğun görüşüne saygı duymayı gerektiriyorsa ve buradaki çoğunluk İslam hükümlerinin uygulanmasını istiyorsa buna engel olunmaması gerekir. Bu sözleri üzerine Başsavcı Vural Savaş'ın "Sandıktan yüzde 90 da çıksa önemli değil!" sözlerini ve Militan Demokrasi kitabını hatırlıyorum. Bu akıl yürütmeye tıpa tıp uyan Cezayir'de 1992'den beri yaşanan krizi konuşuyoruz. O Müslümanların siyasi görüş farklılığından dolayı birbirlerini öldürmelerine asla sıcak bakmıyor. Bu tür farklılıkları Müslümanların birbirlerini öldürüp ülkeyi zayıflatarak değil, akıl, mantık, sağduyu, hukuk çerçevesinde anlayışla çözmeleri gerektiğini söylüyor. Belki de bu sağduyu Nijerya'daki çatışmaların bir eyalette dar dairede kalmasını sağlıyor.
 </p>
 <p class="metin">
  İslam hukukunun yerel düzeyde uygulanması Nijerya'da tamamen sorunsuz işleyen bir sistem değil. Örneğin hırsızlık, ölüm cezası ve din özgürlüğü konularında ciddi bir tartışma yaşanıyor. Anayasanın vatandaşlara tanıdığı haklar arasında din seçme özgürlüğü de bulunuyor. Ama İslam hukukuna göre din değişterme idamlık bir suç teşkil ediyor. Dolayısıyla bu konuda anayasanın üstünlüğü ilkesine uyuluyor. Bu yüzden ölüm cezası, hırsızlık suçları, din değiştirme gibi konularda anayasa etrafında tartışmalar sürüyor. Muhammed Leval anayasada yapılacak değişikliklerle bu konulara federal düzeyde çözüm bulmak için çalışıldığını belirtiyor.
 </p>
 <p class="metin">
  Leval, İslam talebini demokrasinin tabii bir sonucu olarak görüyor. 1960'daki bağımsızlıktan sonra Nijerya'da bir iki kısa istisna dışında askeri rejim hüküm sürdü. Serbest seçimler yapılamadı. O, bu durumu, sömürgeci güçlerin yaptığı sömürgeleştirme operasyonunun içeridekiler tarafından devam ettirildiği görüşüyle izah ediyor. Bu yüzden 1999'da yapılan hür ve adil seçimlerle gelen demokrasiyi, halkın ne istediğinin anlaşılması bakımından önemli buluyor. Askeri rejim sürseydi, halkın bu istekleri hayalinden bile geçiremeyeceğini itiraf ediyor. "Demokrasi Batı'daki standartlarda uygulansa, sorun kalır mı?" sorusuna Muhammed Leval'in cevabı "Bu kadar ihtiyaç olmaz" oluyor, ama yine de Müslümanların Batı'yı taklit etmek zorunda olmadıklarını, kendi sistemlerini üretebileceklerini söylemeyi ihmal etmiyor.
 </p>
 <p class="metin">
  Hasılı, İslam dünyasının hemen her köşesinde tartışılan bu konu, Kaduna penceresinden böyle yansıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/dishaberler/1.htm), [web.archive.org (arşiv bağlantısı)](http://web.archive.org/web/20020423064451/http://www.aksiyon.com.tr:80/2001/328/dishaberler/1.htm)
