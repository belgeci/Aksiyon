# Avrupa Yol Haritası ya da Üçüncü Viyana Seferi

*Abdülhamit Bilici 2000.11.18*

<div>
 <p class="baslik">
  Jeo-stratejik saatli bomba
 </p>
 <p class="spot">
  Ne kadar dipolamatik kelimelerle  ifade edilirse edilsin, Türkiye'nin  Avrupa Birliği serüveni  post—modern bir savaş  görünümünde. Belki de bir Üçüncü Viyana Seferi. Sıkıntısız, kansız  savaş olur mu? Kıbrıs, azınlık hakları vs. de bu savaşın sancıları
 </p>
 <p class="metin">
 </p>
 <img border="0" src="/web/20020529055106im_/http://www.aksiyon.com.tr/2000/311/resimler/Jeo.jpg"/>
 <p class="metin">
  Millet olarak Orta Asya'daki öz yurdumuzu terkettiğimiz günden bu yana hep Batı'ya doğru yürüyoruz. Hunlar, Selçuklular, Osmanlılar gözlerini hep Batı'ya dikmişler. Osmanlı'nın son döneminde bu seferler duraklamış belki, Batı'ya gitmek yerine Batılı olmak ideali hedef olmuş. Biraz kendi inisiyatifimizle, biraz şartların zorlamasıyla ilk fırsatta Batı'yla ortak olmaya çalışmışız. NATO üyeliğinde de, AB üyeliğinde de durum aynı. Kırım Savaşı sonrasında aslında zamanın düvel—i muazzaması Türkiye'yi Avrupai saymış ama yetmemiş bu. Lüksemburg'da 1997'de adaylığımızın reddi karşısında duyduğumuz derin inkisar ve 1999 sonunda Helsinki'de kabul edilişinin sebep olduğu büyük mutluluk bunun böyle olduğunu gösteren iki örnek.
 </p>
 <p class="metin">
  Başarısızlıkla sonuçlanan Viyana seferleri, merkezi Avrupa'da kök salınmasını zorlaştırmış. Aksi dalga ise Müslüman Türkleri taa bir zamanların başkenti Edirne'ye kadar geri getirmiş. Ama Osmanlı'nın geçemediği Viyana'yı aşmayı Osmanlı'nın ihtişamının aksine sefaleti sermaye yapan Anadolu köylüleri başarmış bugün. Avrupa'nın göbeğinde şimdi 10 milyondan fazla Müslüman, 3 milyondan fazla Türk var. Zaman değişince yöntemler değişmez mi? Kılıç yerini önce kazmaya, sonra ticarete, dönere, tekstile bırakmış.
 </p>
 <p class="metin">
  Aslında en Batı karşıtı olanlarımızın bile iliklerinde dolaşan bu Batı sevdasını yabana atmamak gerekiyor. Batı'ya bir turistik gezi için gitmek isteyenlerin bile Avrupa ülkelerinin İstanbul'daki temsilcilikleri önünde oluşturdukları kuyrukları görmeden buna hak vermekte zorlanırsınız. Ya, bir yol bulup Batı'ya işçi olarak gitme uğruna yapılanlar... Yalandan siyasi mülteci kılıklarına girmeler, yapılan sahte evlilikler, sandallarla deniz aşıp Avrupa sahillerine ulaşma hülyaları.
 </p>
 <p class="metin">
  Tarihin akışı unutulur ve bu Mehlika Sultan'a duyulan büyük sevda ihmal edilirse, Avrupa'nın nazlı bir kız gibi Türkiye ile niye yüksekten pazarlık yaptığı gerçeği anlaşılamaz. Bir bireyinin Avrupa'nın herhangi bir ülkesinde oturum elde etmek için ödemeye hazır olduğu bedeli unutursak, Türkiye'nin Avrupa Birliği'ne 65 milyon nüfusuyla girmesi karşısında niçin biraz bedel ödemesi, ter dökmesi gerektiğini kavrayamayız.
 </p>
 <p class="metin">
  Viyana kolay alınamaz. Kızıl Elma'yı kırmızı elmadan farklı yapan da onu elde etmenin zorluğu değil midir?
 </p>
 <p class="metin">
  Türkiye'nin işi belki önceki iki Viyana seferinden de zor. Bir yanda Batı dünyası içindeki en sorunlu komşusu Yunanistan'ın engellemeleri, bu güçlü emeli kullanarak kendi istediklerini elde etme çabası; diğer yanda Avrupa kamuoyunun ayak diremesine karşı Avrupa Birliği'ne girmek kolay değil. Kendine iyice güveni olmayan bir pehlivan bu müsabakaya çıkmak bile istemeyebilir. Ama öyle görünüyor ki güreşi geleneksel bir spor olarak benimseyen Türkiye mindere çıkmış bile. Medeni dünyanın bir parçası olunacaksa fazla seçenek de yok gibi.
 </p>
 <p class="metin">
  Pakistan'ı, Irak'ı, Hindistan'ı, hatta Endonezya'yı görenler, Türkiye'nin hem insani hem maddi açıdan standart olarak Doğu'yu seçmesi durumunda ekstra bir şey yapmasına gerek olmadığını bilirler, çünkü çoğundan iyi durumdadır. Ancak Batı standart alınırsa katedilecek çok yol olduğu ortaya çıkar. Tabii bir zorunluluk. Nitekim 9 Ekim'de GATA'nın açılışında konuşan Genelkurmay 2. Başkanı Orgeneral Yaşar Büyükanıt da aynı noktaya parmak basarak "AB'ye giriş, jeostratejik ve jeopolitik bir zorunluluktur. Ancak Türkiye'nin üniter ve laik yapısını muhafaza ederek bu hedefe ulaşması en doğal hakkıdır" diyor.
 </p>
 <p class="metin">
  Polonya'dan Bulgaristan'a, Kıbrıs'tan Malta'ya Batı'sında yer alan tüm ülkeler Avrupa Birliği denen yeni ulusüstü sistemin çatısı altında toplanmaya başlamamış olsaydı, Türkiye, AB üyeliğini jeo—stratejik bir zorunluluk olarak görmeyecek ve kendini rahat hissettiği ölçüde geniş bir pazarlık alanını kullanabilecekti. Ancak 21'inci yüzyılın en azından ilk yarısını kuşatacak jeo—politik süreçte II. Dünya Savaşı sonrasını andıran yeni bir yapılanma yaşanıyor ve Avrupa Birliği projesi bu yapılanmanın en önemli ayaklarından birini oluşturuyor.
 </p>
 <p class="metin">
  Henüz şekillenmekte olan bir proje olsa da, ortak para, ortak parlamento, ortak ordu, ortak vatandaşlık gibi ayaklarını hızla oluşturan Avrupa Birliği'nin önümüzdeki 10—15 yıl içinde 25 devlet ya da federal birimden oluşan bir Avrupa Birleşik Devletleri'ne dönüşmesi tasarlanıyor. Dolayısıyla o gün geldiğinde Türkiye, Batı'sında tek tek rahatlıkla başa çıkabileceği bir Bulgaristan ya da Yunanistan ile değil, kocaman bir 'ABD' ile komşu olacak. Dolayısıyla sorunları bu yeni heyula ile masaya oturarak çözeceği gibi, yine ekonomik alanda bu dev ile rekabet etmeye çalışacak.
 </p>
 <p class="metin">
  Aksi bir adımın neye malolacağını görebilmek için, 1970'lerde Türkiye'nin o zamanki adıyla Avrupa Ekonomik Topluluğu'yla ilişkileri dönemin siyasi liderliğinin ideolojik mülâhazalarla askıya almasının Türkiye'ye maliyetini iyi değerlendirmek gerekiyor. O tarihlerde kendi eliyle kapadığı Avrupa kapısından Yunanistan içeri giriyor. Ve şimdi Yunanistan, Türkiye'nin Batı'ya yürüyüşünün önündeki en büyük engeli oluşturuyor. Yunanistan dünyanın ekonomik açıdan en güçlü ekonomik klübünde karar verme, verilen kararları engelleme yetkisine sahipken, Türkiye aynı kapının kendisine için de açılması için hâlâ ayak sürüyor.
 </p>
 <p class="metin">
  Avrupa Birliği'nin Aralık 1999'da Helsinki Zirvesi'nde kararlaştırdığı ortak ordu projesi için de aynı durum sözkonusu. Fransa, Almanya gibi Avrupa'nın en önemli dinamoları, NATO'ya (Amerika diye okunmalı) bağımlılığın azaltılması gerektiği konusunda hemfikirler. Son zamanlarda İngiltere'nin de bu fikre bir derece sıcak bakması sonucu başlatılan bu projede, karar mekanizmasına girebilmek için AB üyeliği şart olduğu için büyük bir rahatsızlık hissediyor. Yapılan risk değerlendirmelerinde önümüzdeki yıllarda askeri müdahale gerektirecek sorunların çoğunun yakın bölgesinde cereyan edecek olmasına rağmen Türkiye, bu orduya isterse yalnız Mehmetçik sağlama düzeyinde katılabilecek. Ama Yunanistan, AB üyeliğinden dolayı bu ordunun karar verme mekanizmasında yer alıyor. Türkiye her ne kadar şimdilik 60 binle sınırlı tutulan bu AB ordusunun NATO imkanlarından yararlanmasını engellemeye çalışarak muhalefet etse de, 25 devleti kapsayacak bir AB'nin askeri operasyonlar açısından sonsuza kadar NATO'ya bağımlı kalacağını beklemek ne kadar tutarlı, tartışılır.
 </p>
 <p class="metin">
  Gelinen noktada Türkiye'nin Batı ailesi içinde yer alan ülkelerden en fazla ikili probleme sahip olduğu Yunanistan, Batı'ya giden güzergâhtaki köprü başını tutmuş görünüyor. Türkiye demokratikleşme, azınlıklar, MGK konusunda ne yaparsa yapsın, AB'ye girişinde iki kritik aşamada Atina'nın onayına muhtaç. Birincisi, AB'nin Türkiye ile üyelik müzakerelerine başlaması için Yunanistan'ın evet oyu gerekiyor. İkincisi, tam üyeliğin gerçekleşmesi için Yunan Meclisi'nin onayı lazım. Dolayısıyla Türkiye'nin bu jeopolitik ve jeostratejik hedefini gerçekleştirebilmesi ne yaparsak yapalım Yunanistan'ın tutumuna bağlı.
 </p>
 <p class="metin">
  Üstelik Avrupa Birliği Helsinki Nihai Bildirgesi'nde ortaya koyduğu gibi Kıbrıs Rum Kesimi'ni adada siyasi bir çözüm bulunup bulunmadığına bakmaksızın üyeliğe kabul etmesi durumunda yalnız Yunanistan'ın onayı da yetmeyecek, ayrıca Kıbrıslı Rumlar'ın da onayı gerekecek.
 </p>
 <p class="metin">
  Jeopolitik ve jeostratejik zorunluluğun gerçekleştirilmesi önünde ikinci önemli engel ise Avrupalılar'ın bizzat kendileri. Avrupalılar'ın nabzını ölçen Eurobarometer adlı araştırma kuruluşunun genişleme ve Türkiye'nin üyeliğiyle ilgili yaptığı araştırmalar bu problemi net bir biçimde ortaya koyuyor.
 </p>
 <p class="metin">
  AB vatandaşlarından birliğe yeni üyeler eklenmesini isteyenlerin oranı sadece yüzde 38. Birliğin en önemli iki üyesi olan Fransa'da bu oran yüzde 26, Almanya'da ise yüzde 34. Aynı araştırmaya göre Avrupalılar'ın yalnız yüzde 30'u Türkiye'nin üyeliğini uygun buluyor. Bu oranların gittikçe gerilemesi yanında, önümüzdeki 2—3 yıl içinde Avrupa'nın önemli ülkelerindeki siyasi iktidar yapısının daha sağ ve muhafazakâr bir çizgiye kayacağı beklentisi endişelendiriyor. Çünkü bu eğilimin temsilcileri olaylara ekonomi, insan hakları ve demokrasi gibi evrensel kriterlerle değil, kültür ve din gibi daha yerel gözlüklerle bakıyorlar.
 </p>
 <p class="metin">
  Katılım Ortaklığı Belgesi'yle verilen yol haritasına gelince, Türkiye ilk kez merkez üssü dışarıda bulunan reform teklifleriyle karşılaşmıyor. Tanzimattan bu yana alışık olduğumuz bir süreç bu. 1946'da çok partili demokrasiye geçişimiz, daha yakın dönemde DGM'den askeri yargıç üyeyi çıkarışımız, AİHM'nin kararını bekleyeceğiz diye 30 bin kişinin katili Apo'yu asmaktan vazgeçişimiz ve daha nice örnekler. Dünyanın bugün geldiği nokta, mevcut uluslararası sözleşmeler ve özellikle Avrupa İnsan Hakları Sözleşmesi'nden doğan yükümlülükler zaten KOB'da belirtilen birçok ödevin yapılmasını zorunlu kılıyordu. Kıbrıs ve Ege sorunlarının ilânihaye çözümsüz kalması ne mümkün, ne de arzu edilen bir beklenti.
 </p>
 <p class="metin">
  KOB'da yer alan ikinci çıban başı da yerel dillerle radyo TV yayınıyla ilgili. Bununla ilgili de durum görüldüğü kadar kötü değil. GAP TV'nin gerektiğinde Kürtçe yayın da yapabilmek amacıyla kurulduğu söyleniyor. Avrupa ülkelerinin bu konudaki uygulamaları bir yana, Fas'ın bile yerel bir topluluk olan Berberiler'e yayın hakkı verdiği biliniyor. Her şeyin ötesinde sanki yayın hakkı Türkiye'de verilmese bu dillerde yapılan menfi propaganda içeren ve diğer uluslararası yayın kuruluşlarının yayınları Türkiye'de izlenmiyor mu? Önemli milliyetçi kalemlerden biri, bu düzenlemenin AB'nin dayatmasından önce yapılamayışının devlet olarak bize puan kaybettirdiğini yazdı.
 </p>
 <p class="metin">
  Kendisi de şekillenmekte olan Avrupa Birliği projesine dahil olmak için verilen çetin savaş her yıl yenilenen taktiklerle, yeni cephelerde devam edeceğe benziyor. Jeo—politik ve jeo—stratejik zorunluluk olarak ortaya çıkan bir süreçte, taktik ve stratejik unsurları birbirine karıştırmadan ve bunun bir III. Viyana seferi olduğunu unutmadan ilerlemek gerekiyor. Zaten Türkiye'yi Avrupa'ya istemeyenlerin genelde haçlı zihniyetini taşıyan gruplar olması da, AB'ye girme konusundaki arzunun doğru istikamette olduğunu göstermiyor mu?
 </p>
 <br/>
 <center>
  <a class="anaorta" href="http://web.archive.org/web/20020529055106/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/311/dishaberler/1.htm), [web.archive.org (arşiv bağlantısı)](http://web.archive.org/web/20020529055106/http://www.aksiyon.com.tr:80/2000/311/dishaberler/1.htm)
