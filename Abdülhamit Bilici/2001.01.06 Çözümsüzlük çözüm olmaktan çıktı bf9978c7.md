# Çözümsüzlük çözüm olmaktan çıktı

*Abdülhamit Bilici 2001.01.06*

<div>
 <p class="spot">
  Eski diplomat, yeni politikacı İnal Batu, Kıbrıs konusunda hem resmi politikayı, hem Avrupa'nın tutumunu eleştiriyor. Türkiye'nin epey bir süre çözümsüzlüğü çözüm gibi gördüğünü itiraf eden Batu, gelinen noktada bu yöntemin maliyetinin hayli yükseldiğini düşünüyor
 </p>
 <p class="spot">
 </p>
 <p class="spot">
  "Türkiye AB üyesi olmadıkça, Rumlar ister tek başına, ister federal bir çözüm sonucunda Kıbrıslı Türkler'le birlikte AB'ye girsinler, bizim için faciadır. Kıbrıslı Türkler kabul etseler de AB'ye tek başına giremezler. Türkiye buna asla izin vermemelidir."
 </p>
 <p class="metin">
 </p>
 <img border="0" src="/web/20020420204835im_/http://www.aksiyon.com.tr/2001/318/resimler/cozumsuzluk.jpg"/>
 <p class="metin">
  "Ya Kıbrıs, ya AB" tartışmasının hangi tarafında yer alıyorsunuz. Yoksa sorunun bu şekilde ortaya konmasını çocukça ve ilkel bulup, ömrünün en verimli yıllarını Kıbrıs sorunuyla uğraşarak geçiren emekli Büyükelçi İnal Batu gibi "Hem Kıbrıs, Hem AB" mi diyorsunuz?
 </p>
 <p class="metin">
  Neden bahsettiğimizi biliyorsunuz. Kıbrıslı Rumlar'ın Avrupa Birliği'ne adanın tümünü temsil ediyor gibi üyelik başvurusunda bulunmasından bugüne köprünün altından çok sular aktı. Türkiye AB'ye "Böyle bir başvuruyu kabul edemezsiniz, Kıbrıs Cumhuriyeti'ni kuran anlaşmaları ihlal ediyorsunuz" dediyse de dinletemedi. AB önce başvuruyu kabul etti, ardından müzakere sürecini başlattı. Şimdi ise kriterlere uyum açısından en başarılı adaylardan biri sayıyor Kıbrıs Rumlarını. Türkiye için de AB üyeliği en büyük dış politika konusu haline gelince, adaylığımızın tescil edildiği Helsinki sonuç bildirgesi ve Katılım Ortaklığı Belgesi'ne Kıbrıs sorunu önşart olarak karşımıza çıktı.
 </p>
 <p class="metin">
  Kıbrıs yüzünden Avrupa ile Ankara arasında soğuk savaş yaşanıyor. Mali piyasaları altüst eden son krizin, Denktaş'ın BM bünyesinde devam eden Kıbrıs görüşmelerindeki restine bir cevap olarak Avrupa, özellikle de Almanya tarafından tezgahlandığı iddiaları ortalıkta dolaşıyor. Büyükelçi İnal Batu'nun da kabul ettiği gibi uzun süre Kıbrıs'ta biraz da çözümü çözümsüzlükte sanan Türkiye hayli köşeye sıkışmış durumda. Masadan kaçmak çözüm mü? Türkiye'nin stratejisi ne olmalı? Kıbrıs'ı çözmeyerek AB dışında kalan Türkiye rahata kavuşacak mı? Tüm bu konuları Büyükelçi İnal Batu ile konuştuk.
 </p>
 <p class="metin">
  Kıbrıs'ın milli davamız olduğuna şüphe olmadığı gibi, hamasetin de milli problemimiz olduğuna şüphe yok galiba. Okurların bu röportajda mümkün oldukça hamasetten uzak durma çabamızı anlayışla karşılayacağına inanıyorum.
 </p>
 <p class="metin">
  * * *
 </p>
 <p class="metin">
  — Neredeyse yarım asırdır Kıbrıs meselesiyle uğraşıyoruz. Siz de göreviniz gereği yıllardır meselenin içindesiniz. Niye çözülemiyor bu sorun?
 </p>
 <p class="metin">
  Dışişleri'nde şube müdürü, daire başkanı, müsteşar yardımcısı ve Kıbrıs büyükelçisi olarak 4 ayrı konumda sorunla doğrudan ilgilendim. Uzmanlık dalım Kıbrıs'tır denebilir. Çözülmemesinin iki temel nedeni var: Birincisi, Yunanistan ve Kıbrıslı Rumlar'ın Kıbrıs'ı bir Helen adası olarak görmesi. O kadar ki 1960'lı yıllarda bir Acheson Planı var. Sadece Karpas yarımadası burcu Türkiye'ye 99 yıllığına kiraya veriliyordu. Bir de küçücük Meis adası Türkiye'ye bırakılıyordu. Tüm Kıbrıs Yunanistan'a veriliyordu. Herşey hazırdı, Beyaz Saray'daki tören için Başbakan İnönü gitmişti. Bunu dahi reddeden zihniyet bugün de farklı değildir. Şimdi aynı teklif yapılsa belki kabul ederler, ama genel ideoloji aynıdır. Türkiye'nin o zaman bunu kabul etmiş olması bir gaflettir, ama bu ayrı konu.
 </p>
 <p class="metin">
  Bu ideolojiye göre Türkler adada bir azınlıktır. AB'ye girdikten sonra onlara Avrupa normlarında muamele edilecektir.
 </p>
 <p class="metin">
  İkinci neden, AB'nin soruna doğrudan doğruya girmesinin tüm parametreleri değiştirmiş olması. 1960'ta Kıbrıs Cumhuriyeti'ne vücut veren anlaşmaların temelinde Türk—Yunan dengesi yatar. Yunanistan'ın üyesi olduğu AB, soruna taraf olunca bu denge bozuldu, Kıbrıslı Rumlar iktidarı Türkler'le paylaşmaktan iyice uzaklaştılar. Tabii Türkler de federasyon tezinden, 'ayrı devlet', 'konfederasyon' tezlerine kaydı. Çözüm iyice zorlaştı. Üstelik AB çözüm yükümlülüğünü sadece Türkiye'ye yıktı. Helsinki (Aralık 1999) zabıtlarına bakılırsa, çözüm olmasa da Kıbrıs Cumhuriyeti AB üyesi olabilir deniyor. Bu büyük bir haksızlık. Katılım Ortaklığı belgesinde de birinci derecede öncelikli sorunlar arasına alınmıştır. 'Değiştirildi' dendi ama kendimizi kandırmayalım değişmedi.
 </p>
 <p class="metin">
  — AB'nin Kıbrıs değerlendirme raporlarında kriterlere uyumun mükemmel olduğu belirtiliyor. Demek Rumlar yarın rahatlıkla üye olacak.
 </p>
 <p class="metin">
  Rumlar 6 ayda müzakereleri bitirir. Önemli bir kozları da var ve gizlemiyorlar. Yunanistan, Kıbrıslı Rumlar üye yapılmazsa birliğin genişleme siyasetini veto edeceğini söylüyor.
 </p>
 <p class="metin">
  — Çözümsüzlüğü dış faktörlere bağlıyorsunuz. Önemli bir yetkili Kıbrıs meselesinde statükonun Türkiye'nin lehine olduğunu söylemişti. Çözümsüzlükte bu tutumun da payı yok mu?
 </p>
 <p class="metin">
  Kıbrıs'ta en iyi çözümü çözümsüzlükte görmek yanlıştır. Bu görüş, Kıbrıs'ın Türkiye'nin AB üyeliğinin adeta önşartı haline gelmesinden sonra iyice geçerliliğini kaybetmiştir.
 </p>
 <p class="arabaslik">
  Ecevit ve Demirel'in vebali
 </p>
 <p class="metin">
  — Bir dönem geçerli olduğunu kabul ediyorsunuz yani?
 </p>
 <p class="metin">
  Evet, ama o zaman dahi ben karşıydım. Çünkü AB'nin konuya taraf olacağı ve Türkiye'nin tam üyeliğinin de Kıbrıs şartına bağlanacağı o yıllarda da görünüyordu, en azından ben görüyordum. En büyük günah, 1970'li yıllarda bir altın tepsiyle Türkiye'ye sunulmuş olan Yunanistan'la birlikte AB'ye üye olma şansının bir takım yapay nedenler, hatalı değerlendirmeler, devlet adamlığından uzak yaklaşımlarla Sayın Ecevit ve Demirel tarafından reddedilmesidir. Türkiye Yunanistan'la birlikte AB'ye girseydi, ne Kıbrıs sorunu, ne Türk—Yunan sorunu, ne Güneydoğu sorunu olurdu. Fert başına 15 bin dolarlık milli gelirle müreffeh ve AB'nin eşit bir üyesi olurdu.
 </p>
 <p class="metin">
  — Gerçekten o zaman üye olabilir miydik?
 </p>
 <p class="metin">
  Elbette. Konjonktüre bakarsanız, Türkiye NATO'nun güney kanadının savunucusu. Sovyet tehdidi devam ediyor. Ekonomik durumumuz, AB'ye sonradan giren fakir İspanya, Yunanistan, Portekiz, İrlanda ve hatta İtalya gibi ülkelerden kötü değildi. Güneydoğu sorunu yoktu. Kıbrıs sorunu enternasyonalize olmamıştı. 4 önemli faktör Türkiye'ye en az Yunanistan kadar üyelik şansı veriyordu. Türkiye'nin teptiği bu fırsatı değerlendiren Yunanistan tam üye olurken Türkiye ile ilgili sorunlarını AB'ye taşımama yönünde yazılı taahhütte bulunmuş olmasına rağmen bunu hemen çiğnedi. 20 yıldır olmadık engeller çıkarıyor bize. Üstelik bir de AB, 1959/60 Kıbrıs Anlaşmalarında açıkça yazılı olan Kıbrıs'ın garantör devletlerin izni olmadan uluslararası ekonomik birliklere giremeyeceği hükmünü hiçe saymışlardır. Ama güya uluslararası hukuka saygılı olan sevgili Avrupalılar bunu unutuyor, hatırlatınca da havaya bakıyorlar. Halbuki bu, BM'de tescil edilmiş, Türkiye'yi, Yunanistan'ı, AB üyesi İngiltere'yi ve tüm dünyayı bağlayan bir anlaşmadır.
 </p>
 <p class="arabaslik">
  Çözümsüzlüğün bedeli büyüyor
 </p>
 <p class="metin">
  — Türkiye bunu çok tekrarladı, ama sonuç çıkmadı. Çözümsüzlük, AB üyeliği, AİHM'nin Loizidou kararı, adanın ekonomik yükü nedeniyle taşınması zor bir seçenek haline gelmiyor mu?
 </p>
 <p class="metin">
  Siyasi kriter sözü, önşart sözünün kamufle edimiş hâlidir. Bu kavramın yanına siyasi diyalog sözünü eklediler, ama bu Helsinki'de de açık, düğün havasında gittikleri Nice'teki Katılım Ortaklığı Belgesi'nin ikinci versiyonunda da açık. Kıbrıs önşarttır. Loizidou kararının hem içeriği faciadır, hem de Avrupa Konseyi'nden çıkarılmamıza neden olabilecek niteliktedir. İşin kötü tarafı bize kimse hak vermemektedir ve Avrupa Konseyi'nin uyarılarının da bir son noktası vardır. Ekonomik yük olma yönüne fazla katılmıyorum, ama tüm bunlar Kıbrıs'a bir çözüm bulmanın bizim için kaçınılmaz bir zorunluluk olduğunu ispat etmeye yeterlidir.
 </p>
 <p class="metin">
  — Buna rağmen Cumhurbaşkanı Denktaş, BM gözetiminde devam eden aracılı görüşmelerden çekildiğini açıkladı ve Ankara da bu karara üst düzey destek verdi.
 </p>
 <p class="metin">
  Ben bu karara katılmıyorum. Genelbaşkan yardımcısı olduğum CHP de katılmadığını Sayın Baykal'ın ağzından açıkladı. Dünyada oluk gibi kan akıtan sorunları yaşayanlar bile birbiriyle görüşüyor, masadan kalkmıyorlar. Ben ne söylenecekse masada söylenmesinden yanayım. İkincisi, masaya gidip Yunanlılar'ın ve Rumlar'ın aslında federasyon istemediğini kanıtlamak zorundayız, federasyon tezini bırakıp, ayrı devlet ya da konfederasyon tezlerine kaymak yerine. İleri aşamalarda bunlar da olabilir. Ben bugün de karşı tarafın gerçek anlamda bir federasyon (tarifini tartışabiliriz) istemediğine inanıyorum. Türk ve KKTC diplomasisinin önde gelen misyonunun bunu kanıtlamak ve dünyaya göstermek olduğunu düşünüyorum. Masadan kalkarak bunu yapamazsınız. Ne kimse size aferin der, ne de alkışlar.
 </p>
 <p class="metin">
  — BM'nin sunduğu önerilerin ağır ve öncekilerle çelişkili olduğu söylendi. Sizce de öyle mi?
 </p>
 <p class="metin">
  BM yıllardır teklifler sunuyor; zaman zaman elverişli, zaman zaman aleyhimize gibi oluyor bunlar. Zaten son, değişmez teklifler sunulmamış ki. Tartışmaya açık öneri paketi. Biz karşı tarafın BM kararlarına geçen federasyon tezini gerçekte kabul etmeyeceğini gösterelim.
 </p>
 <p class="metin">
  — Bu yolda başarılı olmak için herhalde bizim de federasyon tezine bağlı olduğumuzu göstermemiz gerekir. Halbuki biz önce federasyon, sonra ayrı devlet, şimdi konfederasyon gibi değişen politikalar izleyegelmişiz. Biz federasyonu istiyor muyuz?
 </p>
 <p class="metin">
  KKTC ilan edilirken federasyonu kolaylaştırmak için kurulduğu 15 Kasım 1983 tarihli bağımsızlık bildirgesinde vardır. Şimdiki konfederasyon tezine gelince, nasıl AB'nin haksız, yanlış tutumu Kıbrıslı Rumları siyasi çözümden uzaklaştırmışsa, Kıbrıslı Türklerin de federasyondan umutlarını kesmiştir. Bunun vebali AB'nin omuzlarında.
 </p>
 <p class="metin">
  — Türkiye'de kimileri adanın stratejik önemini, 12 adanın kaybının Kıbrıs'ta tekrar edilmeyeceğini vurgular. Şimdi buna Bakü—Ceyhan boru hattı da eklendi. Bu yaklaşımlara nasıl bakıyorsunuz?
 </p>
 <p class="metin">
  Bunlar ağaçlardan ormanı görememe zihniyetinin ürünleridir. Son derece naif, amatörce fikirler. Bu tezler geçerliliğini yitirmiştir. Türkiye'nin bir numaralı stratejik hedefi, AB'ye tam üyelik ve Avrupa'da birinci sınıf ülke haline gelmek olmalıdır. Bu gerçekleşince, söylenen güvenlik ve benzeri şeylerin geçerliliği kalmaz. Ne Ege sorunu, ne Kıbrıs kalır. Ucuz polemikleri bırakalım. Kıbrıs sorununun çözümsüzlüğünden Türkiye sorumlu tutulursa, Kıbrıs Cumhuriyeti sahte unvanını kullanan Kıbrıs Rum Yönetimi'nin AB üyeliği önünde hiçbir engel kalmaz. Rumlar da oraya ikinci bir Helen Cumhuriyeti olarak girerse, zaten çok zor olan AB macerası Kaf Dağı'nın arkasına düşer. Bunları görmek lazım. Türkiye'nin öncelikleri bunlar değerlendirilerek tesbit edilmeli. Yoksa stratejik önem, Bakü—Ceyhan gibi yapay argümanlar fayda sağlamaz. Önemli olanı, önemsiz olandan ayırmak diplomasi sanatının kurallarından biridir.
 </p>
 <p class="metin">
  — Kıbrıs meselesini kendi çapında değerlendirip Türkiye'nin büyük vizyonunu karartacak hale getirmemeli diyorsunuz.
 </p>
 <p class="metin">
  Tabii. Kıbrıs'ta daha akıllıca politikalar izlersek, hemen AB'ye gireriz de demiyorum. Kıbrıs, AB üyeliğimizin önündeki engellerden yalnız biri.
 </p>
 <p class="arabaslik">
  Çözümün alternatifi 'entegrasyon' batağı
 </p>
 <p class="metin">
  — Dışişleri'nde her düzeyde bu mesele ile ilgilendiğinize göre Türkiye'nin A, B ve C planlarını bilmelisiniz. Örneğin Rumlar'ın tek taraflı AB üyeliği durumunda, ki ihtimal dışı değil, ne olur, karşı planımız nedir?
 </p>
 <p class="metin">
  Yunanistan bize 20 yıldır krediler başta olmak üzere herşeye veto uyguluyor. Buna ikinci bir Helen üye daha ekleyin. Bu durum, Türkiye için en kötü senaryodur. Olaylar dizisinin yönü değiştirilmezse, Kıbrıs'la entegrasyon noktasına gideceğiz. Son derece sakıncalı. O zaman Türkiye, AB üyesi bir ülkenin topraklarından bir kısmını önce işgal, sonra ilhak eden bir devlet konumuna düşecek. Üye olmamakla kalmaz, Avrupa ile mevcut iyi ilişkilerimizi de kaybederiz. İlhakı kime kabul ettirebilirsiniz? İddia ediyorum, bunu ne Azerbaycan'a, ne Türkmenistan'a kabul ettirebilirsiniz. Tek başınıza kalırsınız. Bugünkü politikalar Kıbrıs'ın bir bölümünü Türkiye tarafından ilhakına götürdüğü için de yanlıştır.
 </p>
 <p class="metin">
  — Türkiye sürekli savunmada kalmak yerine 'saldırgan barış—peace offensive' bir yaklaşımla sorunun üstüne gidemez mi?
 </p>
 <p class="metin">
  Onların federasyon istemediğini kanıtlamadan bir şey yapamazsınız. Çünkü federasyon formülü BM Güvenlik Konseyi kararlarına geçmiş bir çözüm şekli. İki toplum da Denktaş—Makarios ve diğer ikili görüşmelerde bu formülü kabul etmiştir: "İki toplumlu, iki bölgeli federal Kıbrıs". Bunun önündeki engelin karşı taraf olduğunu kanıtlamadan başka plan ortaya koyamazsınız, o zaman sizi herkes federasyona davet eder.
 </p>
 <p class="metin">
  — Şayet karşı taraf federasyona taraftar ise, bizim açımızdan bir sakınca yok mu?
 </p>
 <p class="metin">
  Niye olsun, yıllardır bu çözüme taraftar olduk. Bunları ben uydurmuyorum. İkili anlaşmaların altında Sayın Denktaş'ın imzası var.
 </p>
 <p class="arabaslik">
  AB'nin Kıbrıs'taki propagandası
 </p>
 <p class="metin">
  — Hep diplomasi ve strateji konuşuyoruz. Ama olay mahallinde Kıbrıslı Türkler arasında büyük tartışmalar var. Geçenlerde adadaki Türk askeri ile kimi sivil kuruluşlar karşı karşıya geldi. Kıbrıs'ı birileri kaşıyor mu, yoksa tabii olaylar mı bunlar?
 </p>
 <p class="metin">
  Eskiden beri Kıbrıslı Türkler demokrasiyi özümsemiş, çok sesli bir toplumdur. Siyasi partiler ve Meclis'teki bölünme bunu gösterir. Avrupa gazetesi çevresinde toplanan kişileri haklı gördüğümden değil, ama komplo teorileri üretmeyelim. Sonlarının ne olacağını bilmemek, çözümsüzlük, işsizlik, ancak Türkiye'nin yardımlarıyla yaşayabilmek Kıbrıslı Türklerde büyük umutsuzluk yaratmıştır. Böyle bir ortamda bazı insanların yanlış görüşlere kapılmasını, demokrasinin tüm kurumlarıyla geçerli olduğu bir toprak parçasında yadırgamak ve dış komplolarla açıklamak doğru değil. Tabii AB'nin Güney Kıbrıs'taki ofisi kuzeydeki Türkler'in bazı sivil örgütlerini sürekli 'AB'ye Rumlar'la birlikte Türkiye'siz girmek' tezine ikna etmeye çalışıyor.
 </p>
 <p class="metin">
  Türkler'e 'Kıbrıs Cumhuriyeti' pasaportu sağlamaya yönelik teşvikler olduğu, bazı Türkler'in buna rağbet ettiği de biliniyor. Diyorlar ki "Siz zaten Kıbrıs vatandaşısınız. Başvurun. Tabii bunu Kıbrıs'ta değil, Londra'daki Rum temsilciliğine gidin, Kıbrıs pasaportu alın." Bazı rakamlar benim de kulağıma geliyor. Bunların nedeni çözümsüzlük ve bunun yarattığı umutsuzluktur. O insanları ilanihaye bu şekilde tutmak gittikçe zorlaşıyor. Yaptıklarını doğru bulmuyorum, ama fazla da yadırgamıyorum.
 </p>
 <p class="metin">
  — AB'nin Kıbrıs ofisinde Türkler'i birliğe Türkiye'siz girmeye iknaya çalıştığını söylediniz. Bir bakıma yarın böyle bir durum olsa Kıbrıslı Türkler'in AB'ye girmesine engel olma konumuna mı geleceğiz?
 </p>
 <p class="metin">
  Elbette. AB, Rum Yönetimi'ni meşru Kıbrıs Cumhuriyeti hükümeti olarak tanıdığı için, oradaki Türkler kendi iradeleri dışında işgal edilmiş bir bölgede yaşayan azınlık durumuna düşüyor. Olayı böyle gördüğünüz zaman, haksız ve yanlış propagandalar yaparsınız. AB kendi açısından tutarlı, yanlışlık Rumlar'ı Kıbrıs Cumhuriyeti olarak görmek ve onlarla üyelik müzakerelerine başlamak idi. Bu temel yanlışlık bugün de devam ediyor. Kıbrıslı Türkler'in AB'ye girmesi noktasında tercih edilen durum Türkiye ile eşzamanlı olmasıdır. Belki önceden de girebilir, ama Türk halkının AB üyelik perspektifi konusunda güçlü ve haklı gerekçeleri olmalı. Yoksa olmaz. Diğer türlü bu 1960'ta Türkiye'nin elde ettiği hakların gaspı olur. Türkiye'yi Avrupa'nın dışında tutacak, Türkiye—Yunanistan dengesini tamamen bozup, federal bir Kıbrıs'ı üye yapacaksınız. Federal Kıbrıs'ı Türkiye'ye kesin güvenceler vermeden, oradaki Türkler'in kendi rızalarıyla bile alırsanız, denge tahrip olur. Buna Türkiye müsaade etmemelidir. Diyelim gelecek yıl Kıbrıs giriyor, daha 2010 yılı için hazırlanan yapılanma planına bile dahil edilmemiş Türkiye'nin elinden Kıbrıs'ta Yunanistan'la eşit haklarını elinden alamazsınız.
 </p>
 <p class="arabaslik">
  Kıbrıs Türkü, AB'ye Türkiyesiz giremez
 </p>
 <p class="metin">
  — O halde Türkiye'nin çıkarına olan, kendine gerçekçi bir perspektif çizilmedikçe Kıbrıs'ta çözümü tıkamak mı?
 </p>
 <p class="metin">
  Tıkayalım demiyorum, Kıbrıs sorununun çözümü başka, AB üyeliği başka. Sorun çözülünce, ille de Kıbrıs Türkiye'den 20 yıl önce AB'ye girer diye bir kural yok. Her üç ülke de aynı zamanda AB'ye girerse ya da Türkiye'nin üyeliği de çok yaklaşmış olursa problem olmaz. Federal Kıbrıs, dikkat edin federal diyorum AB'ye girecek. Türkiye'nin ne zaman gireceği belli değil. Buna kimsenin hakkı yoktur ve Türkiye asla izin vermemelidir. Biz 1960'da denge sağlamışız, bunu kimse yok farzedemez. Bunu Kıbrıslı Türkler bile yok farzedemez. 'Biz istedik girdik, Ama Türkiye de hiç girmesin' tezini bazı Kıbrıslı Türkler savunuyorsa, bu da hem haksızlık, hem vefasızlıktır.
 </p>
 <p class="metin">
  — Türkiye'ye Nice'te 2010 perspektifinde bile yer verilmedi. Kıbrıs politikasını yürütmek hayli zor olmalı. Çözümsüzlük çözüm olmaktan çıkmış, ama çözüme teşvik edecek fazla umut da yok?
 </p>
 <p class="metin">
  Zorlaştırıyorlar. Çözümde ilerleme kaydedilir. Ama önce karşı taraf federasyon istiyor mu? Güvenlik Konseyi kararlarını tıkayan Türk tarafı mı görelim.
 </p>
 <p class="metin">
  — Zaten Avrupa'nın tüm bu kaygılarımızı dikkate almamasından dolayı bu noktaya gelmedik mi, o halde Avrupa'dan daha iyisini nasıl bekleyebiliriz?
 </p>
 <p class="metin">
  Yanlış yaptı. Gelinen nokta kötü elbette. Ben diyorum ki görüşme masasından uzaklaşmakla ve federasyon tezini ciddi bir şekilde sınamamakla bu kötü durumu daha da kendi aleyhimize çevirmiş oluyoruz.
 </p>
 <p class="metin">
  — İnsanlar Kıbrıs mevzuunda uçlarda geziyor. Ya fetih, ya satmak. Tavizsiz tutum ya da Kıbrıs'ı verip kurtulma kolaycılığı. Gri renkler yok mu?
 </p>
 <p class="metin">
  Bence iki tutum da yanlış. Devlet adamlığı, diplomasi böyle günler için gereklidir. Hele "Ya AB, ya Kıbrıs deniyorsa ben Kıbrıs'ı tercih ederim" şeklindeki yaklaşımları çocukça ve ilkel buluyorum. Elmalarla armutlar karıştırılıyor. Devlet adamı hem AB'ye girmek ister, hem de Kıbrıs'taki haklarını savunur.
 </p>
 <br/>
 <center>
  <a class="anaorta" href="http://web.archive.org/web/20020420204835/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/dishaberler/1.htm), [web.archive.org (arşiv bağlantısı)](http://web.archive.org/web/20020420204835/http://www.aksiyon.com.tr:80/2001/318/dishaberler/1.htm)
