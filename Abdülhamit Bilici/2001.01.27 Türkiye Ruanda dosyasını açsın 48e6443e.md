# Türkiye, Ruanda dosyasını açsın

*Abdülhamit Bilici 2001.01.27*

<div>
 <p class="metin">
  500 bin Tutsi’nin Hutularca katledilmesinde Fransa’nın sorumlu olduğunu söyleyen Fransız Le Figaro gazetesinin Türkiye temsilcisi Biegala:
 </p>
 <p class="spot">
  Biegala'ya göre Meclis'in bu kararı almasında Ermeni lobisinin ve Fransız toplumunda gittikçe fazla taraftar bulan  yargısallaştırma sürecinin büyük etkisi oldu. Biegala, yönetimin  yasayı önlemeyişinde ise, 145 helikopter alımıyla ilgili ihaleden  Fransa'nın dışlanmasının etkili olduğunu düşünüyor
 </p>
 <p class="metin">
 </p>
 <img border="0" src="/web/20020502040512im_/http://www.aksiyon.com.tr/2001/321/resimler/Turkiye.jpg"/>
 <p class="metin">
  Ermeniler ABD'de yapamadıklarını Fransa'da başardı ve 12 kelimelik bir sözde soykırım yasasını Fransız Meclisi'nden geçirdiler. Washington'daki girişime dişe diş mücadele eden ve ABD'yi İncirlik dahil birçok konuyla tehdit eden Ankara, Paris üzerine ne gerektiği kadar yoğunlaşabildi, ne de etkili olabildi.
 </p>
 <p class="metin">
  Düne kadar Kıbrıs, adaylık gibi konularda Türkiye'yi destekleyen Fransa'ya ne oldu da, ikili ilişkileri gözardı ederek böyle bir tavır aldı. Hem de Cezayir, Ruanda'da eli kanlı Fransa, tavır alırken niye bu konuyu seçti? Fransız halkı bu yasanın neresinde? Fransa'daki 500 bin Ermeni'ye karşı 300 bin Türk nüfusu niye etkili değil? Nasıl bir yöntemle Türkiye, tüm dünyayı saran bu soğuk savaşın önünü alabilir? Kararın çıktığı 18 Ocak'tan bu yana her Türk vatandaşı gibi zihnimde bu sorulara cevap arıyordum. Sonunda hem Fransız siyasetini, hem Türkiye'yi yakından takip eden bir gazeteci ile görüşmeye karar verdim.
 </p>
 <p class="metin">
  Fransa'nın önemli gazetelerinden Le Figaro'nun Türkiye temsilcisi Eric Biegala ile bu soruların cevaplarını bulmaya çalıştık. 15 yaşında başlattığı duvar gazetesini 22 yaşına kadar sürdüren, 6 personel çalıştırarak belli bir tiraja ulaşan Biegala, 36 yaşında genç bir insan ama çocukluktan gazeteci. 4 yıl önce, meşhur 28 Şubat'tan tam 4 gün önce Türkiye'ye gelmeden önce Bosna'daki dramı izlemiş. Doğrusu bir gazeteci için röportajın içeriği aşağı yukarı önceden bellidir. Seçim de ona göre yapılır. Çok azında röportaj yapan, muhatabın söylediklerine şaşırır. Türkiye'de ünlü Fransız haftalık dergisi Le Point, Belçika gazetesi Le Soir ve Le Tamps'ı da temsil eden Biegala'nın söyledikleri itiraf etmem gerekirse beni şaşırttı. Fransa'nın son tutumunun perde arkasını, Türkiye—Avrupa ilişkilerini merak edenlerdenseniz, Fransız gazetecinin söyledikleri sizi de şaşırtabilir.
 </p>
 <p class="metin">
  — Fransa kendi dönem başkanlığında yapılan Nice Zirvesi'nde Türkiye'yi 2010 planına dahil etmeyerek önemli bir tavır aldı. Son yasayla tavır netleşti. Paris'in Ankara'ya bakışında bir kırılma mı yaşanıyor?
 </p>
 <p class="metin">
  Sanmıyorum. Evet bu politikalar doğru değil, ama Fransız politikasının ne olduğunu şahsen bilmiyorum. Fransız diplomasisi, büyük güç olduğu dönemden kalma bir ilişkiler ağını miras edindi. Şu anda büyük güç değil, orta boy güç. Kimsenin eski günlere dönme hevesi de yok. Bu yüzden diplomasinin bugün en baş görevi Fransız şirketlerinin önünü açmak. Bir Arap politikamız olduğu söylenir, ama hani? Arafat, Fransa'yı değil Türkiye'yi tercih ediyor.
 </p>
 <p class="metin">
  — Türkiye'ye yönelik politika yok ki değişsin, öyle mi?
 </p>
 <p class="metin">
  Nice'i şöyle görüyorum: Kimse zor bir konu olduğu için Türkiye'yi konuşmak istemiyordu. Fransızlar da, Türkiye'nin 2010'da birliğin en büyük üyesi olacağını söylemeye cesaret edemediler açıkçası. Avrupa bu durumu kabullenmeye hazır değil.
 </p>
 <p class="metin">
  — Avrupa da tam karar vermemiş demek. Helsinki'de evet deyip, Nice'de bu tavrı almak tuhaf değil mi?
 </p>
 <p class="metin">
  Kesinlikle. Türkiye ile ortaklığın gerçekten çıkarına olduğunu düşünen Yunanistan hariç hiçbir Avrupa ülkesi buna hazır değil. Birçok Avrupalı'ya ve bana göre Türkiye'nin üyeliğinin getirisi iki unsur: Pazar ve ucuz iş gücü. Bunlar Avrupa halklarını ikna etmek için yeterli değil, aksine ters tepecek şeyler. Örneğin ucuz işgücü, Avrupa'da işsizlik demek.
 </p>
 <p class="metin">
  — Bulgaristan'ı alırken halkı ikna etmek daha mı kolay?
 </p>
 <p class="metin">
  O yutulabilir bir lokma. Entegrasyon sözkonusu olacaksa, Türk ordusu büyük problem. Bulgar ordusu hiçbir şey.
 </p>
 <p class="metin">
  — Avrupa yutabileceği lokmaları mı istiyor yani?
 </p>
 <p class="metin">
  Mesele bu. His ya da dostluk sorunu değil. Gerçek ya da algılanan çıkarlar meselesi. Avrupa halklarını ikna edemezseniz, onlara cevap vermek zorunda olan yönetimler de hareket edemez. Helsinki'de Türkiye'ye gösterilen iyimser yaklaşım, depremin getirdiği sempatinin sonucuydu.
 </p>
 <p class="metin">
  — Bir yılda ne oldu da, sempati yok oldu?
 </p>
 <p class="metin">
  Ciddi bir şey yapılmadı. Toplumun bir kesiminin bu reformlara açıkça karşı olduğu belirginleşti. Helsinki'den 2 ay sonra DPT yapılacakların planını hazırladı. Hükümet teşekkür edip 'düşüneceğiz' dedi. AB Sekreterliğinin seçimi 8—9 ay aldı.
 </p>
 <p class="metin">
  — Avrupa'nın sergilediği bazı tavırlar, Türkiye'yi ancak yutabileceği tarzda böldükten sonra alabileceği gibi fobileri tetikliyor.
 </p>
 <p class="metin">
  Bu gerçekçi değil. Avrupa'da II. Dünya Savaşı'ndan sonra çok şey değişti. Bazen Türkiye'nin 1930'ların düşünce biçimini taşıdığını görüyorum. Örneğin Fransa'da milliyetçilik pek sevilmez. Burada milliyetçilik resmi ideoloji ve aşırı sağ iktidarda. Haider'in Avusturya'da hükümet ortağı olması noktasında çıkan tartışmaları anımsayın.
 </p>
 <p class="metin">
  Küçük hesaplar
 </p>
 <p class="metin">
  — Fransa'nın büyük politikaları yoksa Meclis'in kararı küçük hesapların sonucu mu?
 </p>
 <p class="metin">
  İki faktör var: Birincisi, bu kanun bir lobinin eseri. Fransa'da da Amerika'daki kadar, yarım milyonluk Ermeni lobisi var. Gürültülü ve güçlüler. Fransa'da medya, siyaset Ermeniler'in varlığından haberdardır. 300 bin civarında Türk var ama onların farkında olan çok az. Çoğu işçi sınıfından, cemaat gibi yaşayan, dil sorunları olan insanlar. Ermeniler burjuva. Politikada, ekonomide, medyadalar. Tipik bir diaspora. Varlığı ile yokluğu belli olmayan Ermenistan'la bağları yok. Biraz da bu yüzden kimlikleri tarihe dayanıyor. Çoğu Türkiye'den gelen insanlar. Daha zengin olanlar Amerika'yı, orta halliler Fransa'yı seçmiş.
 </p>
 <p class="metin">
  — Diğer faktör ne?
 </p>
 <p class="metin">
  Diğeri, Fransız toplumunun geçirdiği yargısallaşma süreciyle ilgili. Şayet anlaşamıyorsanız, tartışmıyor, sorunu yargıya götürüyorsunuz. Yahudiler'e soykırım uygulanmadığını iddia etmeyi yasaklayan Gayyssot yasası da aynı sürecin örneği. Teknik olarak ben haberimde birisinin Yahudi soykırımı olmadığı iddiasını aktaramam. Yaparsam, gazetem ve ben yargılanırız. Ama Ermeni yasası böyle değil.
 </p>
 <p class="metin">
  — Yasayla sözde Ermeni soykırımını reddetmenin de yasaklandığı söyleniyor. Tüm insanların bunu reddettiği bir ülkeden haber yazarken zorlanacak mısınız?
 </p>
 <p class="metin">
  Bu, yalnız 12 kelimelik bir yasa. Teknik olarak ceza ve yaptırım yok. Ama birilerinin yarın kanunu kullanarak aksi iddiayı gündeme getirenleri dava edeceklerini tahmin ediyorum. Böyle bir davayla karşılaşabilirim.
 </p>
 <p class="metin">
  — Bu riski göze alacak mısınız?
 </p>
 <p class="metin">
  Elbette. Basın özgürlüğünü savunmaya hazırım.
 </p>
 <p class="metin">
  — Genelde Fransız dış politikasının başkanın kontrolünde olduğu bilinir. Bu yasa dış politikadan çok iç politika konusu olarak mı görüldü?
 </p>
 <p class="metin">
  Başkan bir partiden, Meclis başka bir partidense, ki biz buna kohabitasyon diyoruz, durum dediğiniz kadar net olmuyor. Fransa'da yasa kesinlikle dış politika konusu olarak algılanmıyor. Meclis, mart yerel seçimleri nedeniyle bunu bir iç politika malzemesi olarak görüyor. Hükümet de bu yüzden karşı tavır almadı.
 </p>
 <p class="metin">
  — Bu kararı isterse Chirac, Anayasa Mahkemesi'ne götürebilir değil mi?
 </p>
 <p class="metin">
  Evet, Chirac, başbakan ve 60 milletvekili mahkemeye götürebilir. Ama ben yapacaklarını sanmıyorum. Bu riski kimse almaz, alanı da pişman ederler.
 </p>
 <p class="metin">
  — Koca Fransa'nın 500 bin kişilik bir lobiye esir olmasını, 60 milyonluk Türkiye'yi hesaba katmamasını nasıl karşılıyorsunuz?
 </p>
 <p class="metin">
  Ama onlar Fransa'da oy kullanmıyor. Soykırım teriminin kendisi 1944'te icad edilmiş. Dürüstçe söylemek gerekirse ben bilmiyorum, benim görevim de değil. Konunun tamamen tarihçilere bırakılması gerektiğine inanıyorum. Fransız hükümeti de böyle düşünüyor belki, ama önlemek için belli sebeplerden dolayı pek birşey yapmadılar.
 </p>
 <p class="metin">
  — Seçimlerden başka hesaplar neler?
 </p>
 <p class="metin">
  Olduğunu düşünüyorum, duyumlarım var ve doğrulattım da. Chirac, 145 saldırı helikopteri ihalesinde Fransa'nın silinmesinden hayal kırıklığına uğramış.
 </p>
 <p class="metin">
  — Türkiye'nin Avrupa Ordusu'na karşı NATO kartını oynaması da etkili oldu mu?
 </p>
 <p class="metin">
  Mümkün. Bu veto özellikle Avrupa Ordusu fikrinin sahibi olan Fransa'yı kızdırmış olabilir. Ama bir misilleme olmadığını düşünüyorum. Ermeniler konuyu uzun zamandır takip ediyor. Yasa ilk kez 1997'de denendi. Bu tür konuları seçimden önce gündeme getirmeleri gerektiğini öğrendiler. Clinton'ın son müdahalesi olmasaydı, Amerikan kongresinde de başarmak üzereydiler. O da seçim öncesiydi. Clinton, bu hareketin ABD'nin çıkarlarını zedeleyeceğini söyledi. Dikkat ederseniz, ticari çıkarlar değil, stratejik çıkarlar etkili oldu. Türkiye stratejik açıdan ABD için önemli, ama Fransa için önemli değil.
 </p>
 <p class="metin">
  — Fransa, birçok alanda rekabet içinde olduğu Amerika çizgisinde olduğu için mi Türkiye üzerine hesap yapmıyor? Yoksa bu bir öngörüsüzlük mü?
 </p>
 <p class="metin">
  Evet, Fransa'nın hiçbir stratejisi yok. Tek mesele, pazar, para, vs. Amerika ile Fransa arasındaki fark şu, Amerika'nın küresel jeo—stratejik vizyonu var. Neyin çıkarlarına olduğunu hesap ediyorlar. Ama küresel bir güç olma kapasitesi olmayan Fransa bunu yapamaz. Zaten fazlasını da istemiyor.
 </p>
 <p class="metin">
  — Almanya ile birlikte ortak dış politika, savunma kanatları da olan AB projesini desteklemesi büyük oyun değil mi?
 </p>
 <p class="metin">
  Şimdilik Avrupa Ordusu yalnız bir embriyo. Bosna konusunu yakından biliyorum. 4 yılın sonunda ABD'nin öncülüğüyle müdahale oldu. Avrupalılar'ın bunun için imkanları yoktu. Müdahale için uçaklarınız 3—4 saat uçmalı, bunun için Adriyatik'te uçak geminiz, en az 3—4 tane Awacs'ınız olmalı. Bunların hepsi NATO'da mevcut. Uçaklarını kaldırdıktan sonra size yardım edecek tek güç NATO. 1997'de Arnavutluk'ta yaşanan karmaşaya bakın. Kimse müdahale etmek istemedi. Sonunda İtalya'ya "Orası sana yakın" dediler. Onlar da 'Milyon tane mülteci istiyor muyuz?' diye sordular kendilerine ve hayır deyip müdahale ettiler.
 </p>
 <p class="metin">
  Meclisin yaptığı çifte standart
 </p>
 <p class="metin">
  — Bazı Fransız parlamenterler geçenlerde Cezayir'de Fransa'nın yaptığı soykırımı Meclis'in gündemine getirmek istedi. Başbakan Jospen, bu konunun tarihçilere bırakılması gerektiğini söyledi. Ama Ermeniler'le ilgili kanunda farklı tavır sergiledi. Bu açıkça iki yüzlülük değil mi? Fransız aydınları, medyası buna isyan etmedi mi?
 </p>
 <p class="metin">
  Elbette çifte standart. Şahsen ben reaksiyonumu gösterdim ve Türkiye'de konunun dediğiniz şekilde algılandığını haberime yazdım. Benim aile köklerim de Cezayir meselesiyle ilgili. Asker olarak, hem sömürgeci, hem anti—sömürgeci olarak. Ben o dönemde isimleri geçen ve Le Monde'un birinci sayfasına çıkarak "Evet ben 22 insanı kendi elimle öldürdüm" diyen insanların yargılanmasını istiyorum. Siyasi sebeplerle, tarihi bir yarayı yeniden kanatmamak için galiba generalleri yargılamak istemiyorlar.
 </p>
 <p class="metin">
  — Ama Türkiye'nin yaralarını kanatmakta mahzur görmüyorlar?
 </p>
 <p class="metin">
  Evet, burası Fransa'nın uzağında. Buradaki yaraların tazelenmesi Fransızlar'ı etkilemez.
 </p>
 <p class="metin">
  — Türkiye, Batı'yı ikna edebilir mi, bunu nasıl yapabilir?
 </p>
 <p class="metin">
  Siz ne kadar samimiyetle soykırım iddiasını reddediyorsanız, Avrupalılar o kadar kabul ediyor. Soykırım ya da katliam denmesi fark etmiyor. Ermeniler kendi belgelerini, hikayelerini anlatıyorlar. Hatta Türk yanlısı Alman elçilerinin bazı söyledikleri var. Ama galiba kendileri de o dönemde Türkler'le müttefik oldukları ve bu işe bulaşmış oldukları için kendi arşivlerini açmak istemiyorlar. Osmanlı'ya cephaneyi kim veriyordu? John Bendit, TBMM'ye konunun Türk, Ermeni ve Batılı tarihçilerle Türkiye'de incelenmesi yönünde teklifte bulundu. Bence bu şart.
 </p>
 <p class="metin">
  — Ekonomik alandaki tepkiler Fransa'da etkili olur mu?
 </p>
 <p class="metin">
  Bir dereceye kadar ama kim tepki gösterecek. Renault'un Türk ortağı, Türkiye'nin üçüncü büyük şirketi askerin kontrolündeki OYAK. Carrefour'un ortağı Türkiye'nin ikinci büyüğü Sabancı. Renault'u Mercedes'le mi değiştireceksiniz. Mercedes de orduyla bağlantı kurmuş durumda. Kendi ayağınızı vurabilirsiniz. Renault'un üretimi var, sırf ithalat da değil. Türkler çalışıyor.
 </p>
 <p class="metin">
  — Fransa'nın Ruanda'daki Tutsiler'in katliamından sorumlu tutulduğunu biliyoruz. Meclis bu konuda ne yapıyor?
 </p>
 <p class="metin">
  Gerçek soykırım işte bu. Fransız ordusu, Tutsiler'i soykırıma tabi tutan Hutular'a silah verdi. Le Figaro ve Le Monde'da önemli dizi yazılar yayınlandı. Bunun üzerine Meclis'te bir komisyon kuruldu. Bilirsiniz bizde bir konuda bir şey yapmak istemezseniz, komisyona havale edersiniz. Komisyonun birgün yeniden açılmasını umuyorum. Bence Türkiye için bu olay iyi bir fırsat. Fransa'nın bundaki rolü açık. Yetkililer, soykırım başlar başlamaz yardımı kestiklerini söylüyorlar. Onlara silah verip, askerlerini eğitirken kime karşı hazırlandıklarını bilmiyor muydunuz diye sormazlar mı? Eski Cumhurbaşkanı Mitterand bu işten sorumlu, şimdi öldü. Unutalım mı? Başkanın o zamanki danışmanı şimdi Dışişleri Bakanı.
 </p>
 <p class="metin">
  — Türkiye'nin bu dosyayı açmasını mı öneriyorsunuz?
 </p>
 <p class="metin">
  Evet, bu Cezayir olayından daha yeni ve daha somut. Cezayir konusunda yapılması gerekenler hâlâ var, ama insanlar en azından o konuda hatalarını kabul etti.
 </p>
 <p class="metin">
  — Fransa Bosna'daki güvenli bölgelerde, özellikle Bosna Srebrenitsa'daki katliamdan da sorumlu tutuluyor. Sınırsız Doktorlar Örgütü bu konuyu takip ediyor.
 </p>
 <p class="metin">
  UNPROFOR'un sorumluluğu bir Fransız generaldeydi. Srebrenitsa içindeki askerler Hollandalı idi. General ve Hollandalı askerlerle ilgili suçlama, oradaki Müslüman halkı Sırp katliamına karşı savunmamalarıydı. Bu onların göreviydi. Güvenli bölgenin mantığı da buydu zaten. Askerler savunulamayacağına karar verip görevlerini yapmadılar. 12 askerdiler. CAS (Close Air Support)'ten hava desteği isteyebilirlerdi. Yaptılar da, ama NATO uçakları geldiler ve hiç ateş etmeden döndüler. Başka bir soru Boşnaklar'ın da savaşmamış olmasıydı. Fransa bu generali, tanık olarak bile Yugoslavya Savaş Suçları Mahkemesi'ne göndermeyi reddediyor. Şimdi nerede olduğu da bilinmiyor.
 </p>
 <br/>
 <center>
  <a class="anaorta" href="http://web.archive.org/web/20020502040512/mailto:abilici@aksiyon.com.tr">
   abilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/dishaberler/1.htm), [web.archive.org (arşiv bağlantısı)](http://web.archive.org/web/20020502040512/http://www.aksiyon.com.tr:80/2001/321/dishaberler/1.htm)
