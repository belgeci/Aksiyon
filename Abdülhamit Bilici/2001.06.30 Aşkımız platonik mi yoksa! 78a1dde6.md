# Aşkımız platonik mi yoksa!

*Abdülhamit Bilici 2001.06.30*

<div>
 <p class="spot">
  Eskiden herkes Batı'ya hayran  iken, dindarlar karşıydı. Şimdi  dindarlar Batı'ya umutla  bakarken, eski Batıcılar Batı'yla  kavga ediyor. Hukukçu iki  profesöre göre dindarların bu  aşkı pek karşılıklı değil. Çünkü  Avrupa, hatta AİHM gibi bir  yargı organı bile dindarların  taleplerine olumlu bakmıyor
 </p>
 <p class="metin">
 </p>
 <img border="0" src="/web/20020427115001im_/http://www.aksiyon.com.tr/2001/343/resimler/ask.jpg"/>
 <p class="metin">
  Özellikle 28 Şubat süreciyle birlikte Avrupa Birliği üyeliğini din özgürlükleri bakımından bir umut olarak görmeye başlayanların, düşüncelerini bir kez daha gözden geçirmeleri gerekiyor.
 </p>
 <p class="metin">
  Şimdi bu da nereden çıktı demeyin. Şayet siz de Fazilet Partisi'nin kapatılmasının ardından yapılan açıklamaları dikkatli bir şekilde takip ettiyseniz bu durumu fark etmiş olmalısınız. Her fırsatta Türkiye'de özgürlükler, insan hakları ve demokratikleşmenin geliştirilmesi gerektiğini savunan ABD ve Avrupa'dan gelen eleştiriler, dikkatten kaçmayacak kadar cılızdı. Avrupa bu kaygı verici gelişmeyi 'not etmekle' yetinirken, ABD ise parti kapatmayı "benimsenmiş uluslararası demokratik normlara aykırı bulduğunu" açıklıyordu.
 </p>
 <p class="metin">
  Siyasi değerlendirmeleri bir kenara bırakırsak, bu bağlamda dikkat çeken iki önemli açıklama geçmişte Strasbourg'daki Avrupa İnsan Hakları Mahkemesi'nde Türkiye'yi savunan iki profesör hukukçudan geldi. Kamuoyunun yakından tanıdığı bu hukukçulardan biri Prof. Dr. Bakır Çağlar, diğeri ise Prof. Dr. Aslan Gündüz'dü.
 </p>
 <p class="metin">
  Bazen insan hakları, bazen siyaset
 </p>
 <p class="metin">
  İnsan hakları alanında çalışan bir hukuk adamı olarak Prof. Çağlar, kararın arkasındaki mantığa hayli sevinmişti. Şu anda hâlâ Türkiye'yi savunmuyordu, ancak hâlâ bir avukat refleksiyle hareket ettiği gözden kaçmıyordu. Kararın çok akıllıca alınmış olduğunu ve AİHM'nin de bu şekilde formüle edilmiş kapatma gerekçesini haklı bulacağını söylüyordu. Düz mantık şöyle işliyordu: Kapatma kararının en önemli gerekçesi Merve Kavakçı, dolayısıyla başörtüsü olayıydı. AİHM'nin de başörtüsü konusunda Türkiye'deki uygulamaları haklı bulan bir yaklaşımı vardı.
 </p>
 <p class="metin">
  Dolayısıyla Anayasa Mahkemesi üyelerinin, kararın gerekçesini AİHM'nin de katıldığı bir gerekçeye bağlamaları akıllıcaydı. 5 milyon üyesi olan bir siyasi partinin böyle sudan bir sebeple kapatılması, ifade ve örgütlenme özgürlüğü gibi bir çok konunun es geçildiği bu değerlendirmeleri ele almak değil niyetimiz. Görüşlerini çeşitli televizyonlarda açıklayan Prof. Çağlar'ın kapatma kararı çerçevesinde ikincil gibi duran açıklamaları da oldukça manidardı. Ona göre Avrupa ve genel olarak AİHM Türkiye'deki dindarların isteklerini İslami fundamentalizm olarak görüyor ve bu yönüyle Türkiye devletinin kaygılarını paylaşıyordu. Çağlar'ın bu çıkarımlarını dayandırdığı iki gösterge ise TSK'dan atılan askerlerin yaptıkları YAŞ başvurularıyla,  başörtüsüyle ilgili başvuruları Mahkeme'nin reddetmesiydi. Prof. Çağlar, Avrupa'nın rejimin bölünme fobisini derinleştiren Kürt meselesinde takındığı tavrı, irtica fobisini pekiştiren dini talepler konusunda sergilemeyeceğinden emin görünüyordu.
 </p>
 <p class="metin">
  Özgürlükleri savunma bakımından daha cesur tutumlar ortaya koyan Prof. Dr. Aslan Gündüz de aynı noktaya parmak basıyor. Demokratik açıdan kararı savunulamaz bulan Prof. Aslan da Avrupa'da İslam fundamentalizmine karşı ciddi bir reaksiyon olduğunu, RP ya da FP belki bu çizgide olmasa da, bazılarının zihninde bu endişenin olduğunu, ancak bu durumun onların doğru karar vermelerine engel olmadığını söylüyor. Gazetecinin Avrupa'ya fazla güvendiğini hatırlatması üzerine ise AİHM'ye çok güvenmediğini, siyasi konularda siyasi davrandıklarını, Kıbrıs ve Güneydoğu konusunun buna örnek olduğunu vurguluyor. Avrupa'nın FP için verdiği desteğin isteksiz ve kerhen olduğunu söyleyen Prof. Aslan, Prof. Çağlar'dan içerik olarak pek farklı olmayan şu değerlendirmeyi yapıyor: "Fazilet Partisi'nin yerine etnik ya da liberal bir parti olsaydı şimdiye kadar 10 tane heyet gelmişti. Hatta, inanılmaz baskı kurarlardı. Onların ikilemi şu: "Yahu bu Türkiye'nin yaptığı aslında demokratik değil, bizim ölçülerimize de uymuyor. 'Ama birader, onlar da fundamentalizmle mücadele ediyorlar. Bunun başka da yolu var mı ki!' Düşünce bu. RP'ye, FP'ye sempati ile bakmadıklarına sizi temin ederim. Ama, karar zamanı geldiğinde ilkeleri yine de feda etmezler."
 </p>
 <p class="metin">
  Türkiye'nin AİHM'deki avukatlığını yapan iki profesörün sergilediği yaklaşımlar ton farklarına rağmen aynı noktaya işaret etmiyor mu? Bu nokta, Avrupa'nın kendisi hakkında büyük umutlar besleyen Türkiye'deki dindarların taleplerini henüz özgürlükler çerçevesinde algılamaya en nazik deyimiyle hazır olmadığı. Başörtüsü, imam hatipler, tarikatler, Refah ve Fazilet'in kapatılma davalarına gösterilen ilgisizliğin sebebi, Prof. Çağlar'ın gururlanarak, Prof. Aslan'ın ise üzülerek altını çizdiği bu gerçek.
 </p>
 <p class="metin">
  Hıristiyan demokratlar'a göre çok daha önyargısız ve evrenselci oldukları bilinen Alman Sosyal Demokratlar'ın insan hakları konusuna duyarlı bir üyesi olan Bayan Ganseforth'la Aksiyon için yaptığımız bir röportajda da benzer bir görüntü ortaya çıkmıştı. Bayan Ganseforth, başörtüsü yüzünden üniversite kapılarından geri çevrilen öğrencilerin durumunu ne anlıyor, ne de ilgi gösteriyordu.
 </p>
 <p class="metin">
  Modern laik önyargı
 </p>
 <p class="metin">
  Bu yazının buraya kadarki bölümünü yazdıktan sonra gözattığım 25 Haziran tarihli Zaman'da ABD'den yazan Ali Aslan'ın da farklı bir perspektifle aynı konuya temas ettiğini görünce doğrusu şaşırdım. Fazilet'in kapatılması ve genel olarak 28 Şubat süreciyle ilgili olarak ABD'nin dişe dokunur bir tepki vermediğini belirten Aslan, bu olguyu laik önyargı ve İslam fobisine bağlıyordu. Batı'da hâlâ hakim olan bu önyargının etkisindeki kafalara göre, demokrasi, sivil toplum, modernite ve aklınıza gelebilecek ne kadar 'olumlu' gelişme varsa bunlar ancak laik temel üzerinde filizlenmiştir. Bu anlayışa göre din gibi 'arkaik' bir ağacın tatlı meyve vermesi imkansızdır.
 </p>
 <p class="metin">
  AİHM'de Türkiye'nin avukatlığını yapmış Türk profesörleriyle ABD'den yapılan değerlendirmeyi birleştirdiğimizde ortaya çıkan manzara oldukça üzücü. Özellikle de Türkiye'nin AB üyeliği sayesinde bütün sorunlarının halledileceğini düşünme kolaycılığına kendini kaptırmış, eski—İslamcı, eski—muhafazakâr, yeni—Batıcılar için.
 </p>
 <p class="metin">
  Geçmişte İran devrimine bel bağlayarak Türkiye'de bir İslam toplumu kurulacağını hayal edenler de, gözlerini Moskova'ya dikerek Türkiye'de bir komünist rejim kuracaklarını umanlar da yanıldılar. Bugün ekonomiden insan haklarına bütün göstergeler, taklitçi  bir anlayışla Batı'yı kıble edinerek Batılılaşmanın da asla mümkün olmadığını gösteriyor.
 </p>
 <p class="metin">
  Durum böyleyken nasıl oluyor da bazıları hâlâ, kendi kültürel, tarihi, dini ve diğer dinamikleriyle yüzleşmeden, hayalleri süsleyen müreffeh, özgürlükçü, demokrat bir ülkenin inşa edileceğini sanıyorlar.
 </p>
 <p class="metin">
  En zoru kendin olmak
 </p>
 <p class="metin">
  Öğrencisi Profesör Orhan Okay'ın 'spiritüalist milliyetçi' olarak tavsif ettiği fikir adamı merhum Nurettin Topçu, son zamanlarda biraz fazlasıyla gözardı ettiğimiz bu meseleyi şöyle ortaya koyuyor: "Bir millet rejiminin hususiyetini, o milletin felsefesi tayin eder. Demokrasi asrın hakim rejimi olmakla beraber, her millet onu kendine has, kendi bünyesine uygun olarak kullanıyor. Bir Fransız, İngiliz, Amerikan ve Alman demokrasilerinin bulunması bundandır... İnsan ruhuyla yaşamaktan korkan bu papağanlar, filhakika her siyasi mevsimde bir başka felsefenin reklamına koyuldukları halde, bunların hiçbirinin ömrü bir mevsimden uzun  olmuyor. Fransızınki gidiyor, Almanınki geliyor. Sonra İngilizinki, sonra Amerikalınınki. Ve millet, asıl tabaka bu yabancı elbiselerin hiçbirini benimsemiyor... Bin nedametle nihayet anladık ki dünyada belki herşeyi bulmak kolay, ama kendini bulmak zormuş."
 </p>
 <p class="metin">
  Kısaca Brüksel veya Washigton üzerinden ya da bu çokbaşlı güç merkezlerinin yerli acentalarından alınmış icazetlere endeksli siyaset ve düşüncelerin, Türkiye'ye uzun soluklu bir sıçrama getirmesi hayli zor. Bugün ayrıcalıklı muamele gösterdiği Kürtler'i, Batı'nın İran'da, Irak'ta geçmişte ve daha 1991'de nasıl yüzüstü bıraktığını ne Kürtler, ne de hesaplarını Batı'ya endeksli yapanlar unutmamalı. CIA yardımıyla Sovyetler'e meydan okuyan yiğit Afgan mücahitlerinin yürekler acısı hali ortada.
 </p>
 <p class="metin">
  İsterseniz elden gelecek ihsanlara değil kendi çaba ve gayretine güvenmek noktasında, zihnimize nakşedilmiş atasözlerimizle bitirelim:
 </p>
 <p class="metin">
  "Elden gelen öğün olmaz, o da vaktinde bulunmaz." "El atına binen tez iner." "El elin eşeğini türkü çağırarak arar."
 </p>
 <br/>
 <center>
  <a class="anaorta" href="http://web.archive.org/web/20020427115001/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/politika/3.htm), [web.archive.org (arşiv bağlantısı)](http://web.archive.org/web/20020427115001/http://www.aksiyon.com.tr:80/2001/343/politika/3.htm)
