# KEL BAŞA ULUSAL PROGRAM

*Abdülhamit Bilici 2001.03.24*

<div>
 <p class="spot">
  Eksiğiyle gediğiyle Ulusal  Program, Avrupa Birliği'ne  üyelik sürecinde en önemli  aşamalardan biri. Ancak herkesin belgenin içeriğine odaklanıp, bu  kaos havası içinde Ankara'nın  böyle bir ödevi olduğunu  unutmamasını da takdir etmek  gerekiyor. Belgedeki ürkekliğin  tek sorumlusu olarak Ankara'yı  görüp, diğer tarafların bundaki  payını unutmamak gerekiyor
 </p>
 <p class="metin">
 </p>
 <img border="0" src="/web/20020329050648im_/http://www.aksiyon.com.tr/2001/329/resimler/Kel.jpg"/>
 <p class="metin">
  Türkiye'nin siyasi, ekonomik zemini o kadar kaygan ki, artık başımıza gelen felaketlerden birinin muhasebesini yapıp, sebeplerini anlamaya fırsat bulamadan bir başkasının ağırlığı altında ezilip gidiyoruz.
 </p>
 <p class="metin">
  Enflasyonu düşürme programının fos çıkması ve yolsuzluk şaibeleriyle ciğerinden yaralı olması nedeniyle alabora olma tehlikesiyle karşı karşıya kalan 57'nci hükümetin, bu kesif sis kâbusundan başını kaldırıp Avrupa Birliği adaylık sürecini hatırlayabilmesi şüphesiz haftanın sürpriziydi.
 </p>
 <p class="metin">
  Mâli piyasaları felç olmuş, ekonomiyi bir süper bakana emanet etmiş, IMF, Dünya Bankası ve ABD ile bunalımdan kurtulma pazarlıkları yapan hükümetin AB sürecini hatırlamakla kalmayıp bin sayfalık bir Ulusal Program'ı onaylayarak kamuoyuna açıklayabilmesini büyük başarı olarak görmek gerekiyor.
 </p>
 <p class="metin">
  Aralık 1999'da Helsinki Zirvesi'yle onaylanan adaylık statüsünün ardından Avrupa Birliği tarafından hazırlanan ev ödevi listesi niteliğindeki Katılım Ortaklığı Belgesi'ne cevap niteliği taşıyan Ulusal Program, ekonomik krize rağmen değerlendirmelere ve ciddi eleştirilere konu edildi. En turfanda eleştiri fırsatını da programı kamuoyuna açıklayan AB ile ilişkilerden sorumlu Başbakan Yardımcısı ve Devlet Bakanı Mesut Yılmaz kaçırmadı. Kendine göre Türkiye'nin daha fazla risk alarak, daha cesur bir program hazırlayabileceğini belirten Yılmaz, ortaya çıkan metnin ülkedeki bugünkü siyasi yapının ve güç dengelerinin uzlaşmasını yansıttığını söyledi.
 </p>
 <p class="metin">
  'Ulusal Sulandırma Programı'
 </p>
 <p class="metin">
  Açıklanan programa genel olarak "Bununla Brüksel'i tatmin edebilir miyiz?" psikozu içinde yaklaşan medya, acımasız eleştirileriyle Brüksel'in işini hayli kolaylaştırdı. Brüksel'den ilk etapta olumlu sinyaller gelirken, bunca gürültüden sonra ortaya çıkması bile mucize olan programı Yeni Şafak gazetesi 'uyutma planı' manşetiyle duyurdu. Cengiz Çandar ise programı yeniden isimlendirdi: 'Ulusal Sulandırma Programı'. Zaman gazetesi, konuyu ele aldığı manşet haberinin başlığına "Türkçe tek dil" ifadesini taşıdı.
 </p>
 <p class="metin">
  Kürtçü harekete yakın isimlerin çıkardığı Yeni Gündem gazetesi UP haberini "Ankara 'YOL'da kaldı" başlığıyla yine manşetten verdi ve şu ifadeleri kullandı: "AB'nin üyelik için öne sürdüğü Kürtçe yayın ve eğitimin önündeki engellerin kaldırılması koşulu UP'de yer almazken, idam cezasının kaldırılması, OHAL, MGK'nin etkinliğine son verilmesi ve düşünce özgürlüğünün güvence altına alınması gibi siyasi kriterler, muğlak ifadelerle geçiştirildi."
 </p>
 <p class="metin">
  Peki Ulusal Program dünyaya nasıl yansıdı? AP abonelerine geçtiği haberde 100 konuda değişiklik vaadeden UP'nin Kürtler'e tanınan kültürel hakların genişletilmesi, askerin siyasetteki ağırlığının düşürülmesi ve adada yeniden birleşmeyi sağlayacak şekilde Kıbrıs politikasının yumuşatılması gibi AB isteklerini karşılamadığını duyurdu.
 </p>
 <p class="metin">
  Reuter'in haberinde ise büyük hukuki bir değişimi öngören programın Brüksel'i tatmin etmeyebileceği üzerinde durulurken, Kürtçe yayın konusunda kullanılan diplomatik ifadeye dikkat çekilerek, resmi dil ve eğitim dili olan Türkçe dışında diğer dillerin kullanımının serbest olduğu belirtiliyor.
 </p>
 <p class="metin">
  Programın neleri ihtiva ettiği genel hatlarıyla bütün medyada yer aldı, alacak. 19 Mart'ta bakanlar kurulu tarafından onaylanan metin Dışişleri Bakanlığı'nın (www.mfa.gov.tr) ve programı hazırlayan Büyükelçi Volkan Vural'ın yönetimindeki Avrupa Birliği Genel Sekreterliği'nin (www.abgs.gov.tr) internet sitelerinde bulunuyor. Giriş, siyasi ve ekonomik kriterler, AB müktesebatına uyum için yapılması gerekenler ara başlıklarıyla hazırlanan program değişim beklentisini ne kadar karşılıyor?
 </p>
 <p class="metin">
  Aslında metin bir akademisyenin ya da özerk bir kuruluşun görüşlerini yansıtan, salt soyut ilkeleri temel alan bir doktora tezi ya da araştırma raporu değil. Üç ortaklı bir koalisyonun ve artık herkesin malumu siyasi—askeri dengelerin uzlaşısı sonucu ortaya çıkmış bir belge. Dolayısıyla ne Brüksel'in, ne medyanın, ne de AB sürecine büyük umut bağlayanların bütün isteklerini karşılayacak ideal bir belge olması mümkün değil.
 </p>
 <p class="metin">
  Zaten toplumsal beklentileri tatmine yönelik bir reform programı olmaktan çok Avrupa Birliği'nin müzakerelere başlamak ve üyeliğe kabul etmek için olmazsa olmaz diyerek kısa ve orta vadeli zaman dilimi içinde gerçekleştirmemizi istediği reformları kapsayan Katılım Ortaklığı Belgesi temel alınarak hazırlanmış bir metin. Dolayısıyla UP'ye yönelik en mantıklı eleştirinin formatını KOB'la ne derece bağdaşıp bağdaşmadığı oluşturuyor. Bu bağlamda KOB ile UP arasında önemli farklılıklara dikkat çekiliyor.
 </p>
 <p class="metin">
  KOB ne istiyor, UP ne veriyor?
 </p>
 <p class="metin">
  AB, Milli Güvenlik Kurulu'nun bir danışma kurulu olması gerektiğini ve görev tanımının bu yönde yapılmasını istiyor. Türkiye ise MGK'nın görev esası anayasada tanımlanan bir danışma kurulu olduğunu belirtiyor. AB'nin isteklerini karşılayıp karşılayamayacağı sorusuna Yılmaz, UP'de geçen konuyla ilgili "Anayasa ve Yasanın ilgili maddeleri, Kurul'un yapısı ve işlevini daha açık bir biçimde tanımlayacak şekilde orta vadede gözden geçirilecektir." bölümünü okuyarak cevap veriyor. MGK'nın anayasadaki konumuyla kamuoyundaki imajı arasındaki farkın giderileceğini ekliyor.
 </p>
 <p class="metin">
  Brüksel, devlet güvenlik mahkemelerinin kaldırılmasını isterken, Türkiye ise DGM Kanunu'nda değişiklik yapılması planlandığını belirtiyor.
 </p>
 <p class="metin">
  AB, idam cezası konusunda 1984'ten bu yana uygulanan moratoryumun devam etmesini, ardından da cezanın tümüyle kaldırılmasını istiyor. Türkiye ise, bu moratoryumun devam edeceğini, ancak daha sonra Meclis tarafından ele alınacağını belirtiyor.
 </p>
 <p class="metin">
  AB, Türkçe dışında baska dillerde eğitim için yasal engellerin kaldırılmasını istiyor. Türkiye ise, resmi dilin ve eğitim dilinin Türkçe olduğunu, insanların kendi lehçelerinde konuşmalarında sakınca olmadığının altını çiziyor. Çok tartışılan Türkçe dışındaki dillerde yayın konusunda Türkiye üstü kapalı vaadde bulunarak RTÜK kanununun gözden geçirileceğini kaydetmekle yetiniyor. Yılmaz da açıklayıcı bilgi sadedinde resmi dil dışında yayın konusunun birçok AB üyesi ülkede bile olmadığını, kendilerinde olmayan bir hakkın Türkiye'den istenmesinin doğru olmadığını hatırlatıyor.
 </p>
 <p class="metin">
  AB, işkence ve ifade özgürlüğü konularında, Avrupa'daki anlaşmalara uygun, "tatmin edici" önlemler alınmasını istiyor. Ankara, insan hakları konusunda, Anayasa'nın, Terörle Mücadele Yasası'nın, Siyasi Partiler Yasası'nın, Türk ceza Kanununun (312'nin koruduğu değerleri zedelemeden) düşünce özgürlüğünde çağdaş standartları yakalayacak biçimde gözden geçirileceğine söz veriyor. İşkenceye karşı daha etkin mücadele edileceğini, adli tıbbın güçlendirileceğini, Avrupa İnsan Hakları Sözleşmesi'nin şu ana kadar imzalanmamış ek protokollerini imzalayacağını, işçi hakları ve insan haklarıyla ilgili diğer uluslararası anlaşmalarla ilgili eksiklikleri tamamlayacağını vaadediyor.
 </p>
 <p class="metin">
  AB, Birleşmiş Milletler Genel Sekreteri'nin Kıbrıs sorununun çözümü için her türlü çabasına destek verilmesini istiyor. Oysa Türkiye, Genel Sekreterin, Kıbrıs sorununun "iki egemen toplum" kavramı çerçevesinde çözümüne ilişkin çalışmalarını destekleyeceğini vurguluyor. Konuyla ilgili bir soruya Başbakan Yardımcısı Yılmaz'ın cevabı dolaysızdı: "AB'nin Güney Kıbrıs'ın üyeliği konusunda izleyeceği siyaset belli değil, ancak Türkiye böyle bir durumda ne yapacağını dünyaya ilan etmiş durumda. Brüksel'in bunu gözönüne alarak hareket etmesi gerekir."
 </p>
 <p class="metin">
  Biraz da hırsız suçlu
 </p>
 <p class="metin">
  Türkiye'nin AB projesine destek veren İKV Başkanı Meral Gezgin Eriş, Büyükelçi Cem Duna(TÜSİAD Yön. Kur. Üyesi) gibi isimler UP'yi eksiklerine rağmen tatminkâr bulurken, orta vade için ifade edilen 5 yıllık sürenin yanlışlığı üzerinde duruyorlar. Türkiye'nin AB genişleme takvimini kaçırmaması için müzakerelere başlaması gereken en geç tarihin 2005 olduğu, ayrıca Yunanistan'la Ege sorunlarının çözülmemesi halinde Helsinki kararlarına göre 2004'te Lahey Adalet Divanı'na gidilmesi gerektiği hatırlatılıyor.
 </p>
 <p class="metin">
  Programın ismindeki ulusallık da tartışılacağa benziyor. Mesela eski Dışişleri Bakanı Mümtaz Soysal'a göre, gerek ekonomi alanında hazırlanan, gerek AB için hazırlanan ulusal program gerçekte ulusal değil, ikisi de dışarıda hazırlanan programlara verilen birer cevap mahiyetinde.
 </p>
 <p class="metin">
  Programdaki cesaret eksikliğine işaret edenlerin, bu ürkek tutumda Ankara'nın olduğu kadar diğer ilgili tarafların paylarını da unutmaması gerekiyor. İsterseniz Helsinki sonrasında Avrupa yakasında yaşanan ve ilişkileri soğutan, hatta kopma noktasına getiren olaylara bir göz atalım. AB'nin hükümeti gibi çalışan komisyon bölücü terör örgütünün uzantılarını muhatap kabul ederek onlarla yazışma yapmaya bile kalktı.
 </p>
 <p class="metin">
  Fransa'nın dönem başkanlığında yapılan Nice zirvesinde AB, hazırlanan genişleme sonrası yeni AB organları yapılanmasında 13 aday ülkeden yalnızca Türkiye'yi dışarıda bıraktı.
 </p>
 <p class="metin">
  Yine AB'nin en önemli üyelerinden biri olan Fransa, Türkiye'nin tarihi dostluğunu bir avuç Ermeni vatandaşını memnun etmeye tercih ederek sözde soykırım yasasının Meclis'ten geçmesine seyirci kaldı.
 </p>
 <p class="metin">
  Türkiye bütün arzusuna rağmen Avrupa Güvenlik ve Savunma Kimliği çerçevesinde oluşturulan Avrupa Ordusu'na etkin bir üye olarak kabul edilmedi. Bu kriz yüzünden NATO içinde Türkiye—AB soğuk savaşı yaşanıyor.
 </p>
 <p class="metin">
  Bir nokta da AB sürecinden en fazla beklentisi olan Kürtçü kesimle ilgili. Medya TV'de Ulusal Programın açıklanmasından birgün önce ilginç bir habere yer veriliyor. Televizyonun internet sitesinde yer alan birinci habere göre, Kürt Ulusal Kongresi Newroz'un ulusal birliğe vesile olmasını diliyor. Ulusal birlikten Türkiye'nin ulusal birliği kastedilmiyor tabii. Çünkü ilerleyen cümlelerde "ulusal birliğin sağlanması halinde kutsal amaçlara ulaşılacağı belirtilerek, tüm kürt örgütlerine birlik çağrısı" yapılıyor.
 </p>
 <p class="metin">
  Bütün bunlar dikkate alındığında Türkiye'nin de kendine karşı gösterilen tutumla orantılı ve oldukça mesafeli bir yaklaşım sergilemesi daha kolay anlaşılıyor.
 </p>
 <p class="metin">
  Aslında Türkiye'de yıllardır yaşanan problem yapılacakları bilmemekten ya da bir programa sahip olmamaktan kaynaklanmıyor. Bu konular hem hükümet programlarında, hem de çeşitli resmi—gayr—ı resmi kurumların hazırlattığı raporlarda sürekli dile getiriliyor. UP'yi kamuoyuna açıklayan Yılmaz da bu noktanın altını çizerek, iyi program yazmaktan daha önemli olanın onu uygulamak olduğunu vurguluyor. Türkiye'nin bu dönüşüm projesinin 4 ya da 5 yıllık zaman zarfı içinde ne kadarını hayata geçirebileceğini birlikte göreceğiz. Keşke iyimser olabilsek.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/dishaberler/2.htm), [web.archive.org (arşiv bağlantısı)](http://web.archive.org/web/20020329050648/http://www.aksiyon.com.tr:80/2001/329/dishaberler/2.htm)
