# Kırık gururumuz cilalandı

*Abdülhamit Bilici 1998.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her büyük şehrin, büyük çöpü olur, kimi bunu büyük bir servete dönüştürür, kimi aynı çöple insanların hayatını cehenneme çevirecek suni yanardağlar oluşturur.
  </font>
 </div>
 <div id="newsText">
  <font class="detail-text">
   Bu yüzden gelişmişlik seviyesinin en önemli belirtilerinden biri de eldeki potansiyelin ne dereceye kadar kıymetlendirildiğiyle ilgilidir. Batı hem genel anlamda, hem de insan kaynakları açısından elindeki tüm artıları maksimum ölçüde değerlendirebilmenin mutluluğunu yaşıyor yıllardır. Sadece kendi elindekileri değil, diğer milletlerin kıymetini takdir edemedikleri ne kadar varlığı varsa, madenden beyine kadar cebir ya da gönül rızasıyla alıp değerlendirmesini bildi. Çek asıllı Albright bugün ABD Dışişleri Bakanı. Amerika'nın ve dünyanın en ünlü stratejistlerinden Brzezinski Polonyalı. Amerika ve Avrupa üniversitelerindeki beyinlerimizin sayısı onbinlerle ifade ediliyor.
   <br/>
   <br/>
   Almanya'da yaşanmış bir olay anlatılır. Almanlar, bir araştırma sonucunda zihni faaliyet gerektirmeyen işlerde aynı işyerinde çalışan Türkler'in Almanlar'dan daha becerikli olduğunu görünce, biraz da geleneksel Alman üstünlük piskolojisinin etkisiyle çok şaşırmışlar. Araştırdıklarında görmüşler ki Türkiye'deki eğitim sisteminin yapısı ve sunulan fırsatlar o kadar perişan durumda ki, Almanya'ya maden işçisi olarak gelen Türkler aslında mühendis, şair, ressam, doktor, sosyolog olamadıkları için hasbelkader işçi olarak gelmişler. Almanya'da ise insanlar aşağı yukarı kabiliyetlerine göre seçildikleri ve eğitim fırsatlarından eşit ölçüde yararlandıklarından Türkler'le o işi yapanlar tam o işin adamı. Sonuç kendilerini rahatlatmış, çünkü Almanlar'ın seviyesi beklentiye uygun, ters olan bizim gurbetçilerin yerleri. Bunu işçilikten başlayıp Almanya'nın ve dünyanın gözde işadamları haline gelen işadamlarımızdan daha iyi hiçbir araştırma ispatlayamaz herhalde.
   <br/>
   <br/>
   İşte bizde insanlara yeterli imkanları sunamayan, fırsat eşitliği sağlayamayan ve bir şekilde bir yerlerde tutunanları da 40 yaşlarında emekli edip atalete terkeden sisteme değindikten sonra, geçen hafta İstanbul Çırağan Sarayı'nda, Amerika merkezli bir thinktank olan The New Atlantic İnitiative'in toplantısına sözü getirmek istiyorum. Toplantı adeta bir "ex"ler toplantısıydı. (Bir unvanın önüne ex getirildiğinde İngilizce'de eskiden o işi yapmış anlamı taşıyor. Exminister) Katılanların çoğu eski bakan, eski danışman, eski komutan, eski büyükelçi gibi unvanlara sahiptiler. Çoğunun başı kel ve emekli idi. Bundan, sakın toplantının dünyadan el etek çekmiş göbekli ihtiyarların muhabbet faslı şeklinde geçtiği anlaşılmasın. Adamların çoğu hâlâ önemli işlerle uğraşıyorlar. Ya bir şirkette danışman, ya bir dergide yazar, ya bir düşünce kuruluşunun öncüsü ya da hükümete danışmanlık yapıyor. Baştaki gelişmişlik kriterini hatırlarsak ihtiyarını dahi bu denli güzel kullanan bir milleti takdir etmekten başka ne yapabiliriz?
   <br/>
   <br/>
   ABD'de adet böyleymiş. Başarılı insanlar zaten geç yaşta girdikleri emeklilik dönemlerinde de çalışıyorlar. Bir kısmı çoğu uluslararası Coca Cola, Pepsi, Exxon, Lockheed gibi büyük firmaların yönetim kurullarına girip önemli konularda isimlerini devreye sokuyor, karşılığında hem ülke şirketlerinin önünü açıp milli servete katkıda bulunuyor, hem de kendileri büyük variyetler elde ediyorlar. Endonezya'daki bir altın madeninin haklarını almak için uğraşan bir madencilik şirketi, yönetim kuruluna aldığı eski Başkan Bush'tan yararlanmıştı. ABD eski Savunma Bakanı, Kafkas petrolleri için mücadele eden bir Amerikan firmasının yönetiminde. Bir kısmı da fikri çalışmalara veriyor kendini. Kitap, makale yazıyor, araştırma yapıyor, düşünce kulübü kuruyor, ülkenin çıkarlarına uygun gördüğü alanlarda idareyi yönlendirmeye çalışıyor. Bir üniversitede fikir ve birikimlerini genç nesille paylaşıyor. İsmini kullanarak ülkelere konuşmacı olarak misafir oluyor. Fikirlerini saat karşılığı ödenen astronomik ücretlerle dinleyicilere aktarıyor.
   <br/>
   <br/>
   İhtiyar gençler klubü
   <br/>
   <br/>
   İşte, çoğunluğunu bu insanların oluşturduğu bir grup genç ruhlu ihtiyar, Çırağan Sarayı'ında üç gün zevkine, istirahatine, yeme içmesine dikkat ederek sabah 8.30'lardan akşam 12.00'lere kadar süren beyin cimnastiği yaptılar. Onları seyrederken genç yaştaki tembelliğimize hayıflanmadık desek yalan söylemiş oluruz.
   <br/>
   <br/>
   Bu thinktank(düşünce deposu) işi, Batı'da özellikle ABD'de çok yaygın. Thinktank'i oluşturan çekirdek kadro kendileri açısından ulusal bazdaki çıkarlarının toplamını alt alta yazıyorlar. Sonra bunları en az tepki, en fazla desteği toplayacak bir dille formülize ediyorlar. Ardından medya ve starlaştırılan isimlerin popülaritesini yem olarak kullanarak balık avına çıkıyorlar. Hem fikirlerini, başkalarının da çıkarı olduğunu göstererek pazarlamaya çalışıyor, hem de başkalarının ne düşündüğünü öğrenme fırsatı buluyorlar.
   <br/>
   <br/>
   Ceplerinden bunun için para da ödemiyorlar. Bu tür entelektüel forumlarda ismini göstermek isteyen ya da o çekirdek çıkarlarla örtüşen menfaatlere sahip şirket ya da kuruluşlar gerekli finansmanı sağlıyorlar. Bir ülkeye gittiklerinde böyle ünlü simalar arasında yer almak isteyen çok insan olduğu için misafir bulmakta zorluk çekmiyorlar. Bazı konularda olgunlaşmış, pişirilmiş, yemeye hazır tezler ileri sürülüyor. Bunlar daha ziyade ilgili devlet ya da kuruluşların ne yapması halinde en yüksek çıkarı elde edeceğine işaret ediyor. Tüketime yönelik tezler. Bir kısmı da açık uçlu, henüz olgunlaşmamış, yeni donelerle oluşturulmaya çalışılan tezler oluyor.
   <br/>
   <br/>
   'Yuvarlak masa' etrafında ne kadar mümkünse o kadar çok toplanılıyor. Ortaya her türlü mülahazaya açık bir konu atılıyor. İki-üç kişi fikrini belirttikten sonra söz tüm katılımcılara bırakılıyor. Bu ortamda konuların tarafları net bir biçimde ortaya çıkıyor. Faraza konu güneşe su borusu döşenmesi olsun. Bunu hayalperest bulanlar, gerçekçi bulup destekleyenler, alternatif sunanlar tutumlarını ortaya koymuş oluyorlar. Bir bakıma normalde, devletlerin mahremiyetine gireceği için açıklamaktan belki kaçınılacak yaklaşımlar, hislerin harekete geçirilmesi ile ortaya saçılmış oluyor. Tabii akıllı politikacı ve diplomatlara burada kime nasıl yaklaşılacağını, kimin nerede takıldığını, kime yapılacak x birim kıyağın ne kadar makbuliyete geçeceğini tespit etme fırsatı çıkıyor.
   <br/>
   <br/>
   Misafir ülkede öne çıkarılmak istenen şahısların yıldızının parlatılması da, bir bakıma kingmaking misyonu da bu tür toplantıların sonuçları arasında yer alabiliyor.
   <br/>
   <br/>
   Peki Çırağan'da ne oldu? Bir kere Türkiye'nin Avrupa'nın yaptığı dışlama operasyonundan sonraki gururu tamire çalışıldı. Avrupa büyük suçlamalara muhatap oldu. Özellikle Alman diplomatların bu tepkiler karşısındaki sabrı takdire şayandı. Herşeye rağmen dayanamayıp patlayanlar da olmadı değil.
   <br/>
   <br/>
   Toplantı ile aynı günlere denk gelen Para Birliği Zirvesi'nde de somutlaşan AB'nin yöneldiği 'Federal Avrupa' eğilimi adeta haşlandı. AB genişleme sürecinin ABD'nin Avrupa ile ilişkilerini bozmayacak şekilde olması AB'nin bölgesel bencil bir ekonomik blok olarak ABD'ye karşı korumacı tedbirlere başvurmaması için Atlantik'in iki yakası arasında bir serbest ticaret bölgesi oluşturulması istendi. NATO'nun rolünün geçmişteki ile aynı ehemmiyetle sürmesi gerektiği dile getirildi. Her ne kadar sivil bir kuruluş tarafından dile getirilmiş olsa da aslında bunlar tek süper güç ABD'nin küresel anlamda Avrupa ve Avrasya ile ilgili hayallerinden başka bir şey değildi.
   <br/>
   <br/>
   İnsan hakları, demokrasi, hukukun üstünlüğü ve mal edinme özgürlüğü kendilerinin riayet ettiği, bizden de istedikleri adeta şüphe götürmez dört temel değer olarak öyle güzel sunuldu ki, adeta ne 250 bin Boşnak'ın hayatını kaybedişini, ne Çeçenistan'daki katliama kıllarını kıpırdatmayışlarını, ne Kürtleri iki defa isyana teşvik edip Saddam'ın insafına terkettiklerini, ne de özgürlük sözü verip Osmanlı'ya isyan ettirdikten sonra Araplar'ı parça parça edip sömürgeleştirdiklerini hatırlayabilmeye imkan vardı. Bunlar süper gücün çocukları idi, herşeyin iyisini biliyorlardı. Ne tabiatı kirletmiş, ne soyu tükenen hayvan türlerine gösterdikleri ilgiyi açlıktan kırılan evrenin en şerefli misafiri insanoğlundan esirgemiş, ne de rekabetlerinden emin olmak için Hindistanlı bez dokuyucularının parmaklarını kesmişlerdi. Alınları ak, yüzleri açıktı. Ufak tefek hataları olsa da bunlar için Hz.İsa çarmıha gerilmiş ve hesapları bitmişti.
   <br/>
   <br/>
   Toplantının reklam yıldızı ve gerçekten son zamanların en önemli stratejisti Brzezinski'nin Rusya'ya NATO'nun kapıları açması gerektiğini, ancak bu ülkenin de kendisi gibi bir imparatorluk bakiyesiyken bugünkü halini alan Türkiye'den gerekli dersleri alması gerektiğini tavsiye etti. Türkiye'nin Avrupa'yla entegre olması gerektiğini, bu gerçekleşene kadar ABD ve İsrail'le mevcut iyi ilişkilerin geliştirilmesinin önemli olduğunu vurguladı. 'Büyük Satranç Tahtası' adlı son kitabında Türkiye'yi bölgesel güç olarak tanımlamıştı. Ama kendisine yöneltilen "Peki Türkiye bölgede gerçekleşen etkinliklerde niye etkili olamıyor. Mesela Filistinİsrail barışı. Halbuki bu topraklarda 400 yıl etkili olmuşuz" sorusuna "O ülkelerle ilişkiniz o derece olmalı ki, onlar sizi kendileri için önemli görmeye başlamalılar. Halbuki ne İsrail ne Filistin Türkiye'den böyle bir rol ummuyorlardı" cevabını veriyordu. O halde bölgesel güç ne anlama geliyordu? Türkiye'nin İsrail ile ilişkisi etkilemek için mi, etkilenmek için mi kurgulanmıştı ve bölgesel güç olmanın gereğine göre değildiyse neye göre idi? Bosna, Kosova, Arnavutluk ve bu bölgeyle ilgili tüm konularda önemli bir aktör olduğu halde Temas Grubu'na alınmayan bir bölgesel güç. Burnunun dibindeki Azerbaycan'ın beşte biri Ermenilerce işgal edilirken kılını kıpırdatamayan; Somali'de BM Kuvvetler Komutanlığı ile şereflendirilirken, Bosna'da gerilimden uzak tenha bir bölgenin kendisine emanet edildiği bir bölgesel güç.
   <br/>
   <br/>
   Toplantılarda yıldızı parlatılan Başbakan'ın siyasi danışmanlığından kavgalı ayrılan siyasi danışmanın işaret ettiği isim olabilir miydi? Kim bilir?
   <br/>
   <br/>
   Brzezinski ve General Bir'in konuşmaları alt alta konduğunda, bölgesel güçten ne anlaşılması gerektiği netlik kazanıyordu. Bir, ortaya yeni bir kavram atıyor ve "Biz, güvenlik üreten ülkeyiz" diyor ve Türk ordusunun son zamanlarda edindiği donanımdan gururla bahsediyordu. "Biz ev ödevimizi yapıyorduk, tek istediğimiz müttefiklerimizin desteği" idi. Halbuki Türkiye ne Kafkaslar'da, ne Doğu'da, ne Kuzey Irak'ta, ne Kosova'da, ne Kıbrıs'ta güvenliği sağlayabiliyor ve ABD'nin S300'ler konusundaki yardımına muhtaç görünüyordu.
   <br/>
   <br/>
   Yerinde(!) müdahale
   <br/>
   <br/>
   Brzezinski, ABD'nin askeri müdahalelere bakışında sabit bir yaklaşım olmadığını ortaya koyuyordu. Ne için yapıldığına bakılıp değerlendirme sonra yapılmalıydı. İfadelerden, bir üçüncü dünya için askeri rejimlerin kategorik olarak reddedilmesinin safça olacağı anlamı seziliyordu.
   <br/>
   <br/>
   İslam ve demokrasi konusunda da fikirler beyan edildi. Batı'nın Hıristiyanlığın ahlaki değerleri, eski Yunan medeniyeti ve Avrupa aydınlanmasına dayalı olduğu söylenmesine rağmen Ortadoğu diktatörlüklerinin demokrasiye geçmesi yönünde zorlanmaması tavsiye ediliyordu. Aksi halde Batı düşmanı güçlerin iktidara geleceği endişesi dile getiriliyor. Yani her zaman her yerde geçerliliği olan değil, çıkarlara göre şekil değiştiren ilkeler.
   <br/>
   <br/>
   Aynı grup önümüzdeki yıl yapacağı toplantının gündemini de belirlemiş. AlmanyaABD ilişkilerinin geliştirilmesi. Herhalde İstanbul'da atılan fırçaların telafisine çalışılacak. Belki Almanya'ya da ileri gittiğinin hatırlatılacağı bir fırsat olacak. Bugün komplolara hiç inanmak istemiyoruz. Ama, duyduğum birşeyi söylemeden de edemeyeceğim. Türkiye'nin AB'den dışlandığı ünlü Lüksemburg Zirvesi'nde birkaç gün önce ABDAB zirvesi vardı. Habere göre bu zirvede Türkiye'nin dışlanması kararlaştırılmıştı. Peki ABD'nin tüm bu sitemleri birer oyun muydu? Senaryoya göre AB, Türkiye'yi listeye adını yazıp elli yıl sıkıntısız bekletebilecekken liste dışına bırakacak, dışarıda kalan Türkiye bu acıyla kendini iyice ABD'nin kucağında bulacak. ABD de gönlü kırık Türkiye'ye istediği rolü biçecekti. Komplo dediğim için herhangi bir mesuliyet kabul etmiyorum. Halbuki AB ısrarımızın bir kimlik problemi, bir aşağılık duygusunun aşılması dışında pek anlamı da kalmamış görünüyor. Kimsenin Türkiye'yi AB'ye almaya niyeti olmadığı gibi federal bir ulus üstü devleti çağrıştıran yeni yapılanmasıyla AB'ye girmenin Türkiye'nin menfaatine mi, aleyhine mi olduğunun yeniden tartışılması faydalı olacağa benziyor. 1960'lı yıllarda üyelik başvurusunda bulunduğumuz Avrupa Ekonomik Topluluğu değil şimdiki AB.
   <br/>
   <br/>
   Konfeksiyon vizyon
   <br/>
   <br/>
   Bizim ülkemizdeki thinktank'lerin tümünün herhalde bir yıllık mesarifini bu zatlar bir toplantıda harcadılar. Biz kendi vizyonumuzu oluşturmak, Türkiye'yi ekonomik zenginlik, kültürel çeşitlilik, demokratik özgürlük ülkesi yapmak yerine güvenlik üreticisi (eskiden buna bölgede jandarmalık misyonu deniyordu) ülke yapmaya razı olursak başkalarının bize biçtiği rollerde oynamaktan başka çare kalmıyor. Ve öyle anlaşılıyor ki, bu grup Batı içinde pragmatizmi ve stratejik vizyonuyla en parlak ve Türkiye'ye en dost olanıydı. Üyeleri arasında NATO'nun Batılılaştıktan sonra Rusya'yı da içine alarak 20202050'lerde başgösterebilecek Çin tehlikesine karşı hazırlanmasını bile teklif edecek kadar geniş ufuklu insanlar bulunuyor.
   <br/>
   <br/>
   Bu AngloSaxon vizyon ya da Yeni Dünya Düzeni yönünde tercih yapmak bir yol olabilir ama oluşmasına çok az katıldığımız, belki hiç katkımız olmayan bu vizyonu kendi malımız saymamız affedilemez bir hata olur. Bizim vizyonumuzla, onların vizyonu arasında, 'herşeyi nakde çevirme' mantığı ile 'huzurunu başkalarının huzurunda arama' ilkesi arasındaki fark kadar fark var.
   <br/>
   <br/>
   Ne Çırağan'da, ne de toplantının bir bölümünün yapıldığı Yıldız Sarayı Silahhane kısmında, bu mekanların geçmişte taşıdığı mana ve bugüne gönderdiği sinyaller hakkında tek kelime etmedi bu mekanların kiracısı durumundaki Türk torunlar. Silahhane'de klasik Batı müziği çalındı, Çırağan'da modern kostümler içindeki bayanlar Türk sanat musikisinden eserler icra ettiler. Ünlü İngiliz tarihçisi Paul Johnson, Mimar Sinan'dan övgüyle bahsettikten sonra onu yayınlanacak kitabı 'Yaratıcılar'a alacağına değinmeseydi, tüm misafirlere 'bizim' diyeceğimiz değerlerden hiçbir şey sunulmamış olacaktı. Zaten ev sahipleri, misafirlerine kıvançla 'sizin moral değerlerinizi tamamen kabul ediyoruz' diyerek bu yönde pek istekli olmadıklarını söylemişlerdi. Tüm bu olup bitenlerden sonra Silahhane çıkışında bir Türk gazetecisinin 'Bu toplantının arkasında ne dolaplar çevriliyor?' sorusu oldukça sade kaldı. Gülüştük. Çünkü hadisenin hemen hemen tümü gözönünde oluyordu. Fikri, vizyonu olan onu ortaya koyuyordu. Gördüklerimizin dışında bir dolap dönmüyordu, çünkü tüm gördüklerimiz zaten bir dolaptı. Bilmem siz de bu dolaba binmek ister misiniz?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3722-kirik-gururumuz-cilalandi.html), [web.archive.org (arşiv bağlantısı)](http://web.archive.org/web/20130910042356/http://www.aksiyon.com.tr:80/aksiyon/haber-3722-kirik-gururumuz-cilalandi.html)
