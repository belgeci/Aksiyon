# KABİL HANCI, TALİBAN DA YOLCU

*Abdülhamit Bilici 2001.11.17*

<div>
 <p class="spot">
  Önümüzdeki dönemde bölgeye ilgi duyan güçlerin istekleri yerine gelmedikçe ya da aleyhine gelişmeler yaşandıkça şimdiki uluslararası uyum yerini 11 Eylül öncesi güç oyununa bırakabilir. Bu süreç Taliban'ın başlatacağı söylenen gerilla savaşında ortaya koyacağı performansta da belirleyici olacak
 </p>
 <p class="metin">
 </p>
 <p class="metin">
  G eçtiğimiz haftanın en yoğun günü 13 Kasım'dı. Türkiye ve dünya açısından çok önemli üç gelişme yaşandı.
 </p>
 <p class="metin">
  Rusya Devlet Başkanı Putin ile Amerika Birleşik Devletleri Başkanı Bush arasında, tarihi bir zirve gerçekleştirildi. Bush önemli bir çıkış yaparak elindeki uzun menzilli nükleer başlık sayısını 2 binin altına çekeceğini açıkladı. Moskova'da ise Putin'in 11 Eylül sonrasında ABD'den elde edeceği tavizlerin listesi yapılıyor, artık ABD'nin tek başına dünya üzerinde hegemonyasını sürdüremeyeceğinin anlaşıldığı yorumları yapılıyordu.
 </p>
 <p class="metin">
  İkinci önemli gelişme Türkiye'nin de aralarında bulunduğu 13 aday ülkenin AB üyelik sürecinde gösterdikleri performansların değerlendirildiği ilerleme raporlarının açıklanmasıydı. Türkiye'nin raporunda Kopenhag siyasi kriterlerinin hâlâ yerine getirilemediği, dolayısıyla müzakerelere başlamak için gerekli tarama sürecinin başlatılmasının mümkün olmadığı gibi olumsuz haberler geldi. Türkiye adaylar arasında siyasi kriterleri tamamlayamayan tek ülke olarak sıfırı çekerken, Türkiye'nin üyeliği önündeki en önemli engel olan Kıbrıs Rum Yönetimi(Kıbrıs Cumhuriyeti)'nin ilerleme raporunda Rumlar'ın üyeliğe en yakın aday olduğunun açıklanması diğer olumsuz haberdi.
 </p>
 <p class="metin">
  Kabil sürprizi
 </p>
 <p class="metin">
  Aynı tarihte gerçekleşen üçüncü gelişme belki tarihte en fazla iz bırakacak olandı. ABD ve müttefiklerinin Afganistan'a yönelik 7 Ekim'de başlattıkları operasyonun 38'inci gününde Kuzey İttifakı bütün dünyanın şaşkın bakışları altında Kabil'e girdi. Büyük bir savaşla elde edilmiş bir başarı değildi. Çünkü operasyonun kilit ülkeleri olan ABD ve Pakistan Kuzey İttifakı'nı Afganistan'ın geleceği konusunda siyasi bir çözüm bulunmadan Kabil'e girmemeleri yönünde uyarmışlardı. Ama İttifak'ın Dışişleri Bakanı Abdullah'ın da dediği gibi Kuzey İttifakı başkent Kabil'e girmek zorunda kaldı. Çünkü Taliban 13 Kasım günü sabahın erken saatlerinde şehirdeki askeri birliklerini şehir dışına çıkarma kararı almıştı.
 </p>
 <p class="metin">
  Bu durum için yapılan tek mantıklı açıklama, yaşanan gelişmenin yıllardır savaştıkları için birbirlerini çok iyi tanıyan iki taraf arasındaki bir taktik savaşı olduğuydu. Çünkü 9 Kasım ile 13 Kasım arasında, yani neredeyse 4 gün içinde Kuzey İttifakı Mezar—ı Şerif, Herat, Kunduz, Samangan ve Kabil'i almış, Celalabad ve Taliban'ın asıl üssü olan Kandahar'a doğru ilerliyordu. Bir haftadan kısa bir süre içinde İttifak'ın kontrol ettiği toprakların oranı yüzde 5'lerden yüzde 60'lara yükselmişti. Yine yapılan ilk değerlendirmeler Taliban'ın taktik bir geri çekilme ile yıllar sürecek bir gerilla savaşına karar verdiği yönündeydi.
 </p>
 <p class="metin">
  Son 10 yılda 4 kez el değiştiren Kabil için alışıldık olsa da, hadise dünya başkentlerini heyecanlandırdı. New York'ta 6 artı 2 grubu BM Genel Sekreteri Annan başkanlığında bir araya geldi. Bilindiği gibi 6 artı 2 grubu Afganistan'ın sınır komşuları olan Çin, Pakistan, Tacikistan, Türkmenistan, Özbekistan ve İran ile ABD ve Rusya'dan oluşuyor. Bütün taraflar şimdilik diplomatik açıklamalarını sürdürüyor. Hemen hemen bütün ülkeler Afganistan'daki tüm tarafların katılacağı istikrarlı bir yönetim kurulmasından yana. İngiltere gibi hızlı bir demokratikleşme önerenler bile var.
 </p>
 <p class="metin">
  Birkaç gün öncesine kadar operasyonunun başarısızlığı konuşulan ABD'nin ve müttefiklerinin en azından şimdilik yüzü gülmeye başladı. Şüphesiz duruma en çok sevinen 61 ay önce, Eylül 1996'da Taliban'ın başkentten söküp attığı Kuzey İttifakı'ydı. Taliban'a karşı Kabil'i korurken orduların başındaki Ahmet Şah Mesud 9 Eylül'de öldürüldüğü için yoktu, ama şehre giren askerler onun posterlerini taşıyorlardı. Dünyanın ve bu arada Türkiye'nin de Afganistan'ın meşru cumhurbaşkanı olarak tanıdığı Burhaneddin Rabbani kaldığı yerden devam etmek üzere Kabil'e hareket etmeye hazırlanıyordu. Batı'nın Afganistan'ı kendi haline terk ettiği yıllar boyunca Kuzey İttifakı'nı destekleyen bütün ülkeler sevinçliydi. Rusya başta olmak üzere, Tacikistan, Özbekistan, İran, Hindistan ve tabii Özbek asıllı General Dostum'a önemli destek veren Türkiye.
 </p>
 <p class="metin">
  Üzülenler de vardı kuşkusuz. Onların başında da Afganistan krizini kendi lehine çözmek için bulduğu Taliban formülünden 11 Eylül sonrasında umudunu kesmek zorunda kalan Pakistan geliyordu. Pakistan, Kuzey İttifakı'nın Kabil'de ipleri eline geçirdiği 1992—96 dönemini çok iyi biliyordu. Bu kaotik ortama geri dönmek bir kabustu ve en azından Zahir Şah liderliğinde, Afganistan'ın yüzde 40'tan fazlasını oluşturan Peştunlar'ın da etkin biçimde temsil edildiği istikrarlı bir yönetim kurulmasını istiyordu İslamabad. Ancak Kuzey İttifakı'nın Kabil'e girmeme sözü verdiği Zahir Şah da, ABD'den bu konuda söz alan Pakistan da istediklerini şimdilik alamadılar. 11 Eylül sonrasına intibakta zorlanmayan Pakistan'ın yeni duruma da uyum gösterebileceği umud ediliyor. ABD ve Rusya'nın desteğinin sürdüğünü açıkladığı Pakistan Devlet Başkanı Müşerref, Afganistan için kurulacak barış gücünde Türkiye ile birlikte rol alabileceğini açıkladı.
 </p>
 <p class="metin">
  Hatalarından ders aldıysalar
 </p>
 <p class="metin">
  Bu arada yaptıkları amansız iç savaşla Afgan halkını Taliban gibi bir yönetime bile razı olur duruma getiren Kuzey İttifakı'nı oluşturan güçlerin de geçmişten bazı dersler aldığını görmek sevindirici. Nitekim Taliban'ın iktidardan uzaklaştırılmasından sonra yeni Afgan hükümetini kurmak için, 120 kişilik geniş tabanlı konsey kurulacağı söyleniyor. Devrik Burhaneddin Rabbani hükümetinin Tahran Büyükelçisi Muhammed Hayırhah, yaptığı açıklamada, Taliban sonrası geçici hükümetin Peştunları da içereceğini, ancak Taliban grubu üyelerinin bu hükümette yer alamayacağını söyledi. Hayırhah, değişik dini ve etnik Afgan gruplarını temsil eden 120 kişilik Ulusal Uzlaşma Konseyi'nin bir "Büyük Konsey" (Loya Jirga) kuracağını, Loya Jirga'nın da hükümeti atayacağını açıkladı. 120 kişilik Ulusal Uzlaşma Konseyi'nin 60 üyesinin Birleşik Cephe (Kuzey İttifakı) tarafından atanacağını, diğer 60 kişinin ise eski Kral Zahir Şah'ın destekçileri, çeşitli tanınmış Afgan aydınlar ve akademisyenlerden oluşacağını kaydeden Hayırhah, geçici hükümetin seçimleri yapacağını ve asıl hükümetin seçilmesi için ortam oluşturacağını belirtti.
 </p>
 <p class="metin">
  Mezar—ı Şerif ele geçirildiğinde yaşandığı gibi Kabil'de de Taliban'ın sembolleri bir anda yok edildi. Ajansların bildirdiğine göre erkekler berber kuyruğuna girip zorunlu bırakılan sakalları kestiler. Kadınlar sokağa çıkmaya başladı. İş ve eğitim konusundaki sınırlamaların kaldırıldığı ilan edildi. Radyolardan müzik sesleri yükselmeye başladı. Afrika başkentlerinde yaşanan yönetim değişikliklerinde görmeye alıştığımız tabloların yaşanması üzücüydü. Şehirde yer yer talan vakalarının yaşandığı, Kuzey İttifakı askerlerinin kimi Afganlılar'ı Taliban yanlısı olarak sokak ortasında infaz ettiği, türlü insanlık dışı muameleler yaptığı gözlendi.
 </p>
 <p class="metin">
  Önümüzdeki dönemde bölgeye ilgi duyan güçlerin istekleri yerine gelmedikçe ya da aleyhine gelişmeler yaşandıkça şimdiki uluslararası uyum ortadan kalkabilir. Bu süreç Taliban'ın başlatacağı söylenen gerilla savaşındaki performansta da belirleyici olacak. Kabil'in düştüğü günde Bush ile Putin arasında dostane ve stratejik bir zirvenin gerçekleşmiş olması, bazı mahfillerde dile getirilen Avrasya'nın Moskova ile Washington arasında etki alanlarına bölündüğü iddiaları dikkate alınırsa, Çin'in, Pakistan'ın, Hindistan'ın, İran'ın bütün bu gelişmeler ağında nasıl pozisyon alacağını zaman gösterecek.
 </p>
 <p class="metin">
 </p>
 <p class="arabaslik">
  Kuzey İttifakı, Afgan İttifakı olabilecek mi?
 </p>
 <p class="metin">
  CEMİYET—İ İSLAMİ
 </p>
 <p class="metin">
  Kabil Üniversitesi'nde İslam hukuku alanında ders veren Burhaneddin Rabbani tarafından 1973 yılında kurulan Cemiyet—i İslami, Taciklerden oluşan İslamcı bir parti ve ittifaka önderlik ediyor. Cemiyeti—i İslami, Farsça konuşan Tacik ve Özbeklerce destekleniyor.
 </p>
 <p class="metin">
  Afganistan'ın devrik Devlet Başkanı Rabbani ve partisi Cemiyet—i İslami, Taliban tarafından yıkılıncaya kadar dört yıldan fazla bir süre Kabil'i yönetti. Afganistan'da siyasi çözüm için hayati önem taşıyan Rabbani hükümeti, Afganistan'ın büyükelçiliklerinin çoğunu kontrol ediyor ve BM'de Afganistan'ı temsil ediyor.
 </p>
 <p class="metin">
  ŞURA—İ NAZAR
 </p>
 <p class="metin">
  Şura—i Nazar Şomali, "Pencşir Aslanı" olarak efsaneleşen Ahmed Şah Mesud tarafından kurulan askeri—siyasi bir grup. Bu grup, beş bölgede Cemiyet—i İslami komutanlarını koordine etti ve Mesud'un İslam Ordusu'na dönüşen bölge güçlerini oluşturdu.
 </p>
 <p class="metin">
  Bu güçlerin, ülkenin kuzeyinden Kabil'e uzanan karayoluna hakim konumdaki stratejik Pul—i Kumri kasabasını geçen pazar günü ele geçiren savaşçılara önderlik yaptığı sanılıyor.
 </p>
 <p class="metin">
  HİZB—İ VAHDET
 </p>
 <p class="metin">
  Kerim Halili liderliğindeki Hizb—i Vahdet grubu, Şii sekiz gerilla grubundan oluşuyor. Hizb—i Vahdet, Taliban tarafından 1998 yılında sürülünceye kadar ülkenin orta kesimindeki Hazaracat'ta güçlüydü.
 </p>
 <p class="metin">
  Afganistan'ın orta kesimindeki bölgelerde direnişini sürdüren Hizb—i Vahdet'e bağlı güçler, geçen pazar günü Bamiyan kentini ele geçirdi.
 </p>
 <p class="metin">
  İTTİHAD—İ İSLAMİ
 </p>
 <p class="metin">
  Kabil Üniversitesi'nde eski İslam hukuku profesörü olan Abdürrab Resul Seyyaf, İttihad—i İslami partisini Suudi Arabistan'ın yardımıyla kurdu.
 </p>
 <p class="metin">
  Başlangıçta Burhaneddin Rabbani'nin yardımcısı olan Peştun asıllı Seyyaf, 1980 yılında Sovyet işgaline direnen grupların oluşturduğu ilk ittifakın tarafsız başkanlığı görevini yürüttü.
 </p>
 <p class="metin">
  CÜMBÜŞ—İ MİLLİ
 </p>
 <p class="metin">
  Özbek General Raşid Dostum tarafından 1991 yılında kurulan Cümbüş—i Milli, başlıca desteğini Sünni Özbeklerden alıyor.
 </p>
 <p class="metin">
  Kuzeydeki Mezar—ı Şerif kentini ele geçiren Dostum'un güçleri, batıdaki tarihi Herat kentini ele geçiren Kuzey İttifakı komutanlarından eski Herat Valisi İsmail Han'ın güçleriyle birleşti.
 </p>
 <p class="metin">
  Taliban güçleri Ağustos 1998'de kuzeydeki Cümbüş—i Milli'nin stratejik üslerini ele geçirdiğinde ülkeyi terk etmek zorunda kalan Dostum, daha sonra Afganistan'a geri dönerek Taliban'a karşı savaşa tekrar başladı.
 </p>
 <p class="metin">
  DİĞER GRUPLAR
 </p>
 <p class="metin">
  Kuzey İttifakı, Gülbeddin Hikmetyar'ın lideri olduğu Hizb—i İslami grubundan ayrılan savaşçıların içinde bulunduğu birkaç küçük grubu da içeriyor.
 </p>
 <p class="metin">
  Bunlardan biri Özbek General Dostum'un eski yardımcısı ve kendisi de Özbek olan General Abdülmelik önderliğindeki grup.
 </p>
 <p class="metin">
  Diğeri, aslında Rabbani'nin Cemiyet—i İslami grubuna mensup olan, ancak bağımsız olarak hareket eden eski Herat Valisi İsmail Han liderliğindeki grup.
 </p>
 <p class="metin">
  Han'ın güçleri, Bagdiş bölgesinde Kale—i Nev kentinin geçen pazar günü ele geçirilmesinden sonra dün de Herat kentinin ele geçirilmesine yardımcı oldular.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20011223225106/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/363/dishaberler/1.htm), [web.archive.org (arşiv bağlantısı)](http://web.archive.org/web/20011223225106/http://www.aksiyon.com.tr:80/2001/363/dishaberler/1.htm)
