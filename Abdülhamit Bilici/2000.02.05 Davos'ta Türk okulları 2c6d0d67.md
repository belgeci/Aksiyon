# Davos'ta Türk okulları

*Abdülhamit Bilici 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tam da Hizbullah operasyonu hız almış ilerliyordu. Her gün açılan mezarev ve çıkarılan ceset sayılarını duymaktan, kurbanların kafataslarının sergilendiği teşhis trajedisine tanık olmaktan midemiz bulanmaya başlamıştı.
  </font>
 </div>
 <div id="newsText">
  <font class="detail-text">
   Bunu, Fazilet Partisi lideri Recai Kutan'ın Hizbullah'a devletin zamanında gözyumduğu yollu açıklamasına karşı Genelkurmay'ın isim vermeden ama şüpheye yer bırakmayacak şekilde bu açıklamayı esas alan karşı açıklaması bomba gibi düştü gündeme.
   <br/>
   <br/>
   28 Şubat sürecinde yer almış çevreler Hizbullah olayından hareketle 'Bakın biz dememiş miydik?' havalarına girip 'irtica'ya karşı daha geniş kapsamlı operasyonlar önerirken, kimileri de bir dönem PKK karşısında yer aldığı için devlet tarafından göz yumulan örgütün büyük şehirlere adım atar atmaz enselenmesini, daha büyük faciaların önünü kesen hayırlı bir temizlik harekatı olarak görüp destek veriyordu.
   <br/>
   <br/>
   Bu can sıkıcı atmosferden çıkmak için Özal'lı dönemlerin yâdigârı olan Davos'taki Dünya Ekonomik Forumu toplantısı ve Clinton gibi ilk kez Başbakan Ecevit'in de önemli kurmayları ve kapsamlı projelerle bu toplantıya katılması bir fırsat olabilirdi. Kısmen oldu da. Ekonomi uzmanı, gazeteci, işadamı ve siyasi liderler olmak üzere dünyanın etkin 6 bin kişisinin bir araya geldiği Davos, Türkiye'nin tanıtımı için önemli bir fırsattı. Dünya Ekonomik Forumu, Cenevre Üniversitesi'nde İşletme Profesörü olan Klaus Schwab tarafından 1971'de kurulan bağımsız, kâr amacı gütmeyen bir vakıf. Merkezi Cenevre'de olan vakfın amacı, özel girişimciliği "global kamu yararına" yönlendirmek.
   <br/>
   <br/>
   Türkiye'nin bölgenin parlayan yıldızı olarak takdim edildiği Davos toplantılarında enerjiden savunmaya, tarımdan ulaşıma toplam 24 milyar dolarlık 58 proje yabancı yatırımcıların dikkatine sunuldu.
   <br/>
   <br/>
   Uluslararası ölçekte, çoğunlukla ekonomi ağırlıklı bir beyin fırtınası platformu olan Davos için hazırlanan Başbakanlık raporunda 'Türkiye'nin Stratejik, Siyasi ve Ekonomik Rolü' başlığı altında ülkemizi dünyada önemli kılan jeopolitik, jeostratejik zenginliklerine değinildi.
   <br/>
   <br/>
   Türkiye'nin kendini algılama şekliyle ilgili de önemli ipuçları veren kitapçığa göre, Türkiye Avrupa'nın eteğinde bir ülke olmaktan çıkıp, Avrasya'nın merkezi olmuştu. AGİT İstanbul zirvesinde imzalanan BaküCeyhan petrol, TransHazar doğalgaz boru hatlarıyla Türkiye Basra Körfezi, Kuzey denizi gibi önemli bir enerji terminali haline geliyordu.
   <br/>
   <br/>
   Türkiye bölge ülkelerine verdiği burslar sayesinde 20 bin yabancı öğrenciye ev sahipliği yapıyor, Türk cumhuriyetleri başta olmak üzere bölge ülkelerinden toplam 3.629 asker Türk harp akademilerinde eğitimlerini tamamlıyordu. 1200 askeri öğrenci halen eğitimlerine devam ederken, yine bölge ülkelerinden 500 polise Türkiye'de eğitim imkanı sunulmuştu.
   <br/>
   <br/>
   Tanıtım kitabında devamla Türk hükümetinin Balkanlar, Rusya Federasyonu ve Orta Asya'da değişik seviyelerde okul ve üniversiteler açılmasına yardım ettiği, halen Türk vakıf ve NGO'ları (Sivil Toplum Örgütleri) Moğolistan'dan Tayland'a, Avustralya'dan Rusya'ya 34 ülkede 154 okul açtığı vurgulanıyordu.
   <br/>
   <br/>
   Orta Asya ile Türkiye arasındaki ticaret hacmi 5.6 milyar doları, bölgedeki Türk özel sektör yatırımları 6 milyar doları geçmiş, Rusya, Orta Asya ve tüm dünyada Türk özel sektörü 40 milyar dolarlık yatırıma imza atmıştı.
   <br/>
   <br/>
   Modern Türkiye'nin en büyük projesi olan 32 milyar dolarlık GAP'ın yüzde 42'si gerçekleştirilmiş, AB adaylığının onaylanması sayesinde Türkiye'nin dünya ile entegrasyonu ve dünya turizm pazarındaki payının artması beklenmekteydi.
   <br/>
   <br/>
   Yeniden ortaya çıkan İpek Yolu üzerinde Türkiye önemli bir ticaret yolu olarak ortaya çıkmakta, çokuluslu şirketler bölgedeki faaliyetlerinde merkezlerini kurmak için Türkiye'yi seçmekteydiler.
   <br/>
   <br/>
   ECO ve KEİ gibi bölgesel ekonomik platformlardaki ağırlığı, 2020 yılında önemli bir satınalma gücüne sahip 80 milyonluk nüfus potansiyeli ve teknoloji konusundaki atılımları ile bölgenin gözdesi konumdaydı Türkiye.
   <br/>
   <br/>
   Laik demokratik sistemi ile çevresindeki ülkelere örnek oluşturan Türkiye, bu özellikleriyle bölge istikrarı ve refahı için vazgeçilmez bir unsurdu.
   <br/>
   <br/>
   Bir grup dünyalı seçkine Türkiye'yi anlatırken kullanılan malzeme bunlardı. Bu metin içinde yer alan unsurlardan en çok tartışılanı, gönüllü Türk kuruluşlarının 34 ülkede açmış olduğu 154 okulun Başbakanlık'tan çıkan bir kitapçıkta yer almasıydı. Başbakan Ecevit tanıtım kitapçığında yeralan bu ifadelerle yetinmedi, düzenlediği basın toplantısında da Türkiye'nin bölge ülkelerinin kalkınmasını desteklediğini hatırlattıktan sonra, Türk iş adamlarının ve sivil toplum kuruluşlarının 34 ülkede açtığı yüzlerce okulu örnek olarak gösterdi. Blair'le başbaşa görüşmesinde de konuyu dile getiren ve okullarda Türkçe ve İngilizce eğitim yapıldığını kaydeden Ecevit, bu okulların gençleri, küreselleşmenin sorunlarıyla yüzleşebilecek bir eğitimle geleceğe hazırladığını vurguluyordu.
   <br/>
   <br/>
   Kitapçıkta yer alan ifadeler ve Başbakan'ın sözleri hakkındaki tartışmalar bu satırlar yazılırken hâlâ devam ediyordu. Daha önce TSK kaynaklı bir haberi yalanlanan bir gazete son MGK toplantısında bu konuya değinildiğini, Başbakanlık belgesinde böyle bir ifadenin yer almasının askerler tarafından eleştirildiğini ve Başbakan Ecevit'e 'Bu okulları resmileştirmeyin' türünde bir uyarıda bulunulduğunu bile yazdı. Başka bir habere göre ise MGK toplantısında bir kuvvet komutanı Ecevit'e kitapçıktaki okullar kısmının dikkatten mi kaçtığı sorusu cevapsız kalınca konu kapandı.
   <br/>
   <br/>
   Daha Davos'a gidilmeden kitapçıktan haberdar olan bir gazete ise hükümetin övünç kaynağı olarak sunduğu okul çalışmalarını 'NGO Fethullah' gibi garip başlıklı haberinde şöyle duyurdu: "Davos'ta dağıtılmak üzere Başbakanlıkça hazırlanan Türkiye'nin tanıtım broşürlerinde isim verilmeden Fethullah Gülen'e övgüler yağdırıldı. NGO olarak tanımlanan Gülen'in 154 okulunun, dünyanın dört bir yanında yer aldığı belirtildi".
   <br/>
   <br/>
   Halbuki ilgili kitapçıkta Fethullah Gülen'in adı dahi anılmazken, hiç kompleks duyulmadan nasıl yurt dışındaki Türk özel sektörünün yatırımları dile getiriliyor, nasıl bölge ülke ordularına mensup subayların Türk Silahlı Kuvvetleri'nce eğitiminden gururla bahsediliyorsa, yine Türk milletinin, Anadolu insanın öz gayretleri sonucu ortaya çıkan okullardan da bahsedilmekteydi.
   <br/>
   <br/>
   Birkaç hafta önce Peace Corps adıyla Amerikalı bir gönüllü teşkilatın dünya ölçeğindeki faaliyetlerini ve bu teşkilatın Amerikan yönetimiyle ilişkilerini Aksiyon kapak dosyası olarak yayınlamıştı. 80 ülkede çalışan, 7 bine yakın barış gönüllüsünden her birinin devlete yıllık maliyeti 30 bin doları geçiyordu. Türkiye'de ise devlet bir kuruş harcamadan, kendi vatandaşlarının gayretleri sonucunda Barış Gönüllüleri projesinin boyutlarını çok geride bırakan bir girişime imza atmışlardı ve böyle bir başarının Başbakanlık'ın Türkiye'nin tanıtımı için hazırladığı bir kitapçıkta yer vermesinden doğal bir şey olamazdı.
   <br/>
   <br/>
   Türkiye'nin ilk uluslararası NGO'su
   <br/>
   <br/>
   'NGO'ların açtığı okullar' olarak yansıyan haberi duyan kimi çevreler okulların bilinen statüsünde bir değişiklik mi oldu şeklinde şüpheye düştüler. Pek de haksız sayılmazlardı. Çünkü kitapçığın okullarla ilgili bölümünde Türk vakıf ve NGO'larının açtığı okullar diye bahsedilmekteydi. Gerçekte bu okullardan şu anda sadece iki ülkedekiler NGO statüsünde. Bunlardan biri Afganistan, diğeri Pakistan'daki Türk okulları.
   <br/>
   <br/>
   PTICEF NGO statüsünde uluslararası bir vakıf olarak 30 Ekim 1999'da Pakistan'da resmen kuruldu. AfganTurk NGO'su ise 21 Ağustos 1998'de resmen kuruldu. Gerekli evraklar tasdik ettirilerek Türk Dışişlerine 31 Ocak 2000'de teslim edildi. PTICEF NGO'nun Pakistan'daki faaliyetleri şu anda iki şehirde devam ediyor. Başkent İslamabad'da ilkokul, kız koleji ve erkek koleji olmak üzere üç ve Karaçi'de de bir ilkokul ile 220 öğrenciye eğitim veriyor. Uluslararası bilim olimpiyatlarında ödüller kazanan, Türkçeyi öğreten, İstiklal Marşı'nın dünyanın tüm kıtalarında okunmasını sağlayan okullar kurumsallaşma modeli açısından da bir ilke imza atıyorlar.
   <br/>
   <br/>
   Afganistan ve Pakistan'daki Türk okulları bu ülkelerin kendilerinden istediği NGO statüsü için gerekli işlemleri tanımladıktan sonra Birleşmiş Milletler'in NGO bölümüne de başvurarak Türkiye'nin ilk uluslararası NGO'su oldular. Endonezya, Bangladeş, Kamboçya, Avustralya'daki Türk okulları da uluslararası NGO statüsü elde edebilmek için çalışıyorlar.
   <br/>
   <br/>
   Niçin uluslararası NGO?
   <br/>
   <br/>
   AfganTurk Çag Educational NGO (ATCE) adıyla hem de Pakistan'da PakTurk International Çag Educational (PTICEF) NGO olarak okulları işletmektedir. Afganistan'da ATCE, Pakistan'da PTICEF okul açma projelerini yürütme yetkisi olan ilk uluslararası TürkNGO'su yetkilileri yeni statünün sağladığı avantajları şöyle sıralıyorlar:
   <br/>
   <br/>
   "Vergi ve gümrük muafiyeti, BM ve Kızılhaç gibi uluslararası kuruluşların uçaklarından bedava yararlanma imkanı, para transferlerinde rahatlık, aynı hedefler için çalışan BM kuruluşlarından, değişik NGO'lardan değişik devletlerden yardım alma ve NGO adına toplanan bağışların yardım eden kuruluş ve şirketlerin vergilerden düşürülebilmesinin sağladığı bağış toplama kolaylığı."
   <br/>
   <br/>
   Afganistan'daki Türk okulunu NGO olmaya götüren süreç ise bölgedeki siyasi karışıklıklarla doğrudan ilgili. Daha önce tüm okullar gibi Türkiye'deki bir şirketin temsilcisi olarak faaliyetlerini sürdüren Afgan Türk okulları (Şu anda Kabil, Mezarı Şerif, Semengan, Şıbırgan ve Meymene'de olmak üzere 5 okul var. Okullar, kurs programlarıyla birlikte 3 binden fazla öğrenciye hitap ediyor.) Taliban'ın önce Kabil'i, ardından Mezarı Şerif'i ele geçirmesiyle çok yeni bir durumla karşı karşıya kaldılar. Önceden Türkiye'nin de tanıdığı Rabbani yönetimi ve yine Türkiye ile iyi ilişkileri olan, merkezi Mezarı Şerif'te bulunan Özbek General Dostum'un Taliban karşısında yenilgiye uğramasıyla Taliban yönetimi okullara NGO'luk statüsünü şart koştu. Bunun üzerine Türk okulları Afgan Dışişleri ve Planlama Bakanlığı bünyesindeki NGO dairesine başvurarak gerekli işlemleri yaptılar. Ancak Türkiye, Taliban yönetimini tanımıyordu. Bu durum Afganistan'daki öğretmenlerin her türlü resmi işlemlerinin yürütülmesinde problemler yasanmasına neden oldu. Çünkü Afganistan'daki Türk büyükelçiliği resmen açık, fiilen kapalıydı. 1.5 yıl süren çalışmalardan sonra kurulan AfganTurk ve PakTurk NGO'ları, bu günlerde bir yandan Türkiye Dışişleri Bakanlığı'na ilgili belgeleri sunarken, bir yandan da İstanbul'da NGO'ya yapılacak yardımları transfer edecek banka hesabı açmak ve yine İstanbul'daki temsilciliğini kurmakla meşgul.
   <br/>
   <br/>
   Türk okullarının NGO statüsü almasında, ne ilgisi var diyeceksiniz ama TürkYunan rekabeti de önemli rol oynuyor. BM bünyesinde yapılan bir değerlendirmede, Yunanistan bile Afganistan'daki sivil çalışmalar için 10 bin dolar yardım yaptığı ama Türkiye'nin hiç yardım yapmamış olduğu ortaya çıkıyor. Bunun üzerine bölgedeki Türk temsilcilikleri 1.4 milyon doları bulan eğitim hizmetlerini uluslararası topluma da deklare etmek istiyorlar. Şu anda bu ülkelerle yapılan anlaşmalar ve hazırlanan belgelerle 1996 yılından bu güne bir Türk NGO'su Afganistan'a 1.4 milyon dolardan fazla yatırım yapmış görünüyor. Yani bölgeye yönelik Türkiye kaynaklı yardım birden Yunanistan'ın yaptığı yardımın 150 katına çıkıyor.
   <br/>
   <br/>
   Şimdi Pakistan'dan Afganistan'a giderken okul yetkilileri BM'nin, Kızılhaç'ın ve bölgede aktif diğer uluslararası kuruluşların uçaklarını ücretsiz kullanabiliyor, hesap kitaplarını ilgili hükümetlere ve BM yetkililerine 6 ayda bir sunuyorlar.
   <br/>
   <br/>
   NGO çağı
   <br/>
   <br/>
   Peki NGO nedir, şu anda uluslararası ilişkilerdeki yeri nedir? Adından da anlaşılacağı gibi aslında NGO özel bir statüsü olan kuruluş değil. Hükümet dışındaki, sivil amaçlı tüm örgütlere verilen bir isim. Türkiye örneğinde sivil toplum kuruluşları, dernekler, vakıflar, sendikalar NGO sayılıyor. NGO'ların en büyük ayırıcı özelliği fikri, idari ve mali açıdan devletten tam bağımsız olmaları. Türkiye'de dernekler kanunu ve vakıflarla ilgili kanunlarla bağlı olarak kuruluyor ve bu mevzuattaki kısıtlamalardan da nasibini alıyorlar. Örneğin yurtdışındaki ilgili bir çatı örgüte üye olamıyor ya da dışarıda şube açamıyorlar. Aslında açabiliyorlar ama bu Bakanlar Kurulu'nun iznine bağlı. Dünyada da etkinlik sahası ve ilgilendiği konulara göre NGO'lar tasnif ediliyor. Merkezi Londra'da bulunan Af Örgütü insan hakları alanında aktif bir uluslararası NGO örneğin. Deniz kaplumbağalarının korunmasından AIDS'le mücadeleye, ozon tabakasından insan haklarına kadar rengarenk bir yelpazeyi oluşturuyor NGO'ların ilgi alanları.
   <br/>
   <br/>
   NGO'ların en son başarıları Seattle'deki Dünya Ticaret Örgütü'nün (WTO) çalışmalarını engellemek oldu ve bu çerçevede "NGO'lar uluslararası düzeni bozuyorlar mı, yoksa demokratikleşmesini mi sağlıyorlar?" konusu tartışılmaya başlandı. NGO'lar ilk kez gövde gösterilerini Rio'daki Dünya Çevre Zirvesi'nde sera etkisi yapan gazların kontrolü konusunda gösterdiler.
   <br/>
   <br/>
   1994'te 50'nci yılını kutlayan Dünya Bankası'na karşı yaptıkları '50 yıl yeter' protestolarıyla Dünya Bankası'nın misyonunu yeniden gözden geçirmesini sağladılar. Dünya Bankası protestolardan, ancak NGO'larla işbirliğine girerek kurtulabildi. Şu anda 70'den fazla NGO görevlisi Dünya Bankası projelerinde yer alıyor. Uyguladığı projelerin yarıdan fazlasında NGO'larla işbirliği yapıyor Dünya Bankası.
   <br/>
   <br/>
   Jubile 2000 adlı bir NGO koalisyonu, baskılarıyla geçtiğimiz birkaç yıl içinde dünyanın en fakir ülkelerinin dış borç yükünün hafifletilmesi konusunda olumlu sonuçlar aldı. NGO'ların çalışmaları sadece ekonomik konularla sınırlı değil. Kanada hükümeti ile birlikte kara mayınlarına karşı savaş başlatan NGO'lar sonunda uluslararası bir anlaşmayla hedeflerine ulaştılar. Greenpeace'in çevreci eylemlerini tüm dünya biliyor.
   <br/>
   <br/>
   Gönüllü vatandaş grupları şirket düzeyinde, ulusal ve uluslararası düzeyde gittikçe artan bir önem kazanıyor. Bu durum uluslararası sivil topluma geçişin ilk adımlarını mı oluşturuyor, yoksa iktidarın seçimle gelmeyen ve sorumluluğu olmayan özel çıkar gruplarına geçmesi gibi tehlikeli bir eğilim mi?
   <br/>
   <br/>
   Gönüllü kuruluşların sayısındaki inanılmaz artış bu soru üzerine düşünmeyi gerektirecek boyutta. Komünizmin çöküşü, demokrasinin yaygınlaşması, küreselleşme, iletişim teknolojisindeki ilerlemeler ve başlı başına internet fenomeni, hem adet olarak hem de etkinlik olarak NGO'ların gelişmesine uygun bir atmosfer oluşturdu.
   <br/>
   <br/>
   Uluslararası Örgütler Yıllığı, uluslararası NGO, yani birden fazla ülkede aktif olan NGO sayısının 1990'da 6 binden bugün 26 bine ulaştığını gösteriyor. Ulusal ölçekte faaliyet gösteren NGO'ların toplam sayısını tesbit etmek neredeyse imkansız. World Watch Institute adlı bir NGO'nun tahminine göre yalnız ABD'de 2 milyon NGO bulunuyor. Aynı örgütün verilerine göre, Hindistan'da 1 milyon NGO aktif. Doğu Avrupa'da 1988 ile 1995 arasında 100 bin NGO ortaya çıkmış. Üye sayılarında da muazzam artış var. Worldwide Fund for Nature adlı çevre NGO'sunun 1985'te 500 bin olan üye sayısı bugün 5 milyona ulaşmış durumda. Bugün NGO'ların fakir ülkelere yaptığı yardım BM tarafından yapılan yardımın kat kat üstünde.
   <br/>
   <br/>
   Düşman mı müttefik mi?
   <br/>
   <br/>
   Peki NGO'lar bu denli güçleniyorsa kimin gücü azalıyor? 1997'de Foreign Affairs adlı dergiye konuyu analiz eden ünlü Carnegie Vakfı Başkanı Jessica Mathews, 1648 Vestefalya Barış'ından bu yana devletin elinde toplanan gücün ulusüstü gelişmeler ve NGO'larla birlikte yavaş yavaş azaldığını yazıyor.
   <br/>
   <br/>
   Hükümetler kadar misyonları NGO'lar tarafından daha iyi yerine getirilen uluslararası örgütler de güç kaybedenler arasında yer alıyor. AGİT'ten BM'ye, Dünya Bankası'ndan IMF'e uluslararası örgütler bu krizi, NGO'ları kendi bünyelerine ekleyerek aşmaya çalışıyorlar. Milli devletler de NGO'larla işbirliği yapmak için dernek, vakıf kanunlarını bu gönüllü örgütlerin daha fazla rol oynaması ve yükleri paylaşması için yeni yapılanmalara gidiyorlar. Bu yaz insan haklarıyla ilgili tüm örgütlerin Devlet bakanı M. Ali İrtemçelik başkanlığında biraraya getirilmesi, başlangıçtaki olumsuz havaya rağmen deprem sonrasında AKUT'a devletin gösterdiği itibar da bunun yerli örnekleri olsa gerek. Başbakan Ecevit'in Davos tanıtım kitapçığında Türkiye'yi tanıtırken vakıf ve NGO'ların hizmetlerine de yer vermesi aynı anlayışın olumlu sonuçları.
   <br/>
   <br/>
   NGO'larla yaşamayı öğrenme
   <br/>
   <br/>
   BM bünyesinde NGO'larla ilişkileri sağlamlaştırma, NGO'lara bilgi, tavsiye ve çeşitli hizmetler sunma amaçlı NonGovernmental Liaison Service adında bir bölüm var. NGLS 1975'te kurulmuş. BM'nin gündeminde yer alan eğitim, sağlık, kalkınma gibi konularda çalışan NGO'larla işbirliği yapıyor. NGO bölümünün Başkanı Farida Eyup'a ulaşmak isteyen gönüllü kuruluşlar (ayoub@un.org) emaili ile daha detaylı bilgi alabilirler.
   <br/>
   <br/>
   BM çatısı altında halkla ilişkiler ve NGO'lar adında bir birim daha var. Kendilerine üye olan 100 ülkeden 1616 NGO ile birlikte çalışıyor. Üyeler arasında bilgi alışverişi, BM toplantılarını izlemeleri için NGO yetkililerine giriş kartı sunma, BM internet sitesinde bu NGO'ların listesini yayınlama gibi hizmetler sunuyorlar. Bu birime üye olabilmek için bir NGO'dan istenen BM gündeminde yeralan konularla ilgileniyor olması ve aktif olduğu bölgelerde geniş kitlelere ulaşma imkanına sahip olması. Başvuran herhangi bir NGO, bu iki kriter açısından değerlendirildikten sonra üyeliğe kabul ediliyor. Şu ana kadar Türkiye'den sadece Birleşmiş Milletler Türk Derneği adında bir dernekten başka hiçbir Türk NGO'su gözükmüyor. Tabii PakTurk ve AfganTurk'ü saymazsak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5815-davosta-turk-okullari.html), [web.archive.org (arşiv bağlantısı)](http://web.archive.org/web/20121231090522/http://www.aksiyon.com.tr:80/aksiyon/haber-5815-davosta-turk-okullari.html)
