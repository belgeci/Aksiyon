# ‘SEÇİLEMEZLER’

*Abdülhamit Bilici 2000.12.16*

<div>
 <img border="0" src="/web/20020427014808im_/http://www.aksiyon.com.tr/2000/315/resimler/Secil.jpg"/>
 <p class="spot">
  Başkanın kimliğinin önemli  olmadığı söylenir, ancak oyların  dağılımı incelendiğinde iki grup  arasında uçurumlar olduğu  görülüyor. Örneğin Siyahlar'ın  neredeyse tamamı, Yahudiler'in  yüzde 80'i Gore'u, dindar  Hıristiyanlar'ın çoğu Bush'u desteklemiş
 </p>
 <p class="metin">
 </p>
 <p class="metin">
  7 Kasım'da yapılan seçimlerin üzerinden bir aydan fazla zaman geçti. Hâlâ Amerika Birleşik Devletleri'nde yeni milenyumun ilk başkanı belli olmadı. Hatırlayacağınız gibi bu karmaşaya Florida eyaletindeki seçim sonuçlarında iki adayın da birbirine çok yakın oy alması neden olmuştu. Eyalet kanununa göre sonuçlar birbirine çok yakın çıkınca oyların yeniden sayımına karar verilmiş, az farkla da olsa ilk sayıma göre galip ilan edilen Bush hayal kırıklığına uğramıştı.
 </p>
 <p class="metin">
  Cumhuriyetçiler'in Florida mahkemelerinde oyların elle yeniden sayımına ilişkin itirazları Demokratlar'ın lehine sonuçlanmıştı. İki tarafın avukatlarının Florida Yüksek Mahkemesi'ndeki mücadelesi de Demokratlar'ın lehine sonuçlanınca, Bush'un önünde Federal Yüksek Mahkeme'ye itiraz etmekten başka çare kalmadı. Nihayet Cumhuriyetçiler, Federal Mahkeme'nin nihai kararı vereceği zamana kadar elle sayımı durdurma kararı almasıyla rahat bir nefes aldılar. Bu arada eyaletlerin ikinci seçmenlerini ilan edeceği 12 Aralık Salı günü (18 Aralık'ta da oylarını kullanacaklar) Cumhuriyetçiler'in kontrolündeki Florida Eyalet Meclisi, kanunun verdiği yetkiye dayanarak büyük ihtimalle Bush lehine olacak kararını vermek için toplanacaklardı. Federal Mahkeme'nin kararının beklendiği bir günde, Eyalet Meclisi'nin kararının yargı kararıyla çelişmesi halinde doğacak anayasal krizin nasıl aşılacağı bilinmiyordu.
 </p>
 <p class="metin">
  Belirsizlik uzadıkça dünyaya demokrasi sembolü olarak sunulan Amerikan sisteminin kendi kan kaybı artıyor, ülke diktatörlerin alay konusu oluyor. Yargıya siyasetin karıştığı yönündeki düşüncelerin artık açıkça telaffuz edilmeye başlaması, en tehlikeli işaret. Florida Yüksek Mahkemesi, Demokratlar'dan yana tavır alırken, Federal Yüksek Mahkeme, Cumhuriyetçiler'den yana tavır alıyor. Bu fark Amerikan kamuoyunda Florida mahkemesini oluşturan yargıçların Demokrat yönetim tercihiyle oluşmasına bağlanıyordu. Nihai olarak Amerikan başkanının mahkemede belirleneceği anlaşıldığı için, Amerikan basını tek tek bu kritik mahkemelerde görevli hakimlerin ideolojik eğilimleriyle ilgili analizlere geniş yer veriyor. Öyle bir hava oluşmuş ki, mahkemenin seçeceği başkan hukukun değil politize hakimlerin seçtiği başkan olacak. Yargı bu süreçte yara alırken, belirlenecek başkanın da saygınlığı tartışma konusu olacak.
 </p>
 <p class="metin">
  Amerika kendine özgü seçim sistemini değil de, Batı demokrasilerinde uygulanan bir seçim sistemini uygulamış olsaydı, sonuç çoktan belliydi. Çünkü ülke genelinde Gore, 337,576 oyla Bush'un önündeydi.
 </p>
 <p class="metin">
  Nader'in liderliğindeki Yeşiller'le Demokratlar arasına kara kedi girip, seçime ittifak içinde girme kararı rafa kaldırılmasaydı da bu problem yaşanmayacaktı. Çünkü 25 ikinci seçmen sayısıyla yarışın tıkandığı Florida eyaletinde oyların yüzde 2'sini (96,837 oy) başkan adayı Nader aldı. Halbuki 25 ikinci seçmenin Bush'un hanesine yazılmasına, dolayısıyla Amerikan başkanı olmasına neden olan oy farkı ilk sayıma göre bin 750, yeni sayım sonuçlarına göre ise 500'ün bile altında.
 </p>
 <p class="metin">
  Birçokları Amerikan sisteminde başkanın çok önemli olmadığını düşünüyor. Elbette yılların birikimiyle oturmuş bir siyasi yapısı olan, kuvvetler ayrılığı ilkesinin özenle uygulandığı, özgürlük alanlarının en geniş garantilerle korunduğu Amerika'da başkanın şu ya da bu partiden olması birçok ülkeye göre daha az manidar. Ancak seçim sonuçlarına bakıldığında, iki partiye oy veren seçmenler arasında önemli farklar olduğu görülüyor. Irk, din ve cinsel konular da en temel sapmaların gözlendiği alanlar. Örneğin siyah Amerikalılar'ın yüzde 90'ı Gore'u desteklemiş. Fakirlerin oyu Gore'dan yana. Kendilerini liberal olarak tanımlayanların yüzde 80'i Gore'u, muhafazakar diye tanımlayanların yüzde 81'i Bush'u desteklemiş. Farklı cinsel eğilimi olanların yüzde 70'i Gore'u tercih etmiş.
 </p>
 <p class="metin">
  Dini açıdan da bariz farklar var
 </p>
 <p class="metin">
  Katolikler iki parti arasında eşit dağılırken, Protestanların çoğu Bush'a oy vermiş. Yahudiler'in yüzde 79'u Gore'u tercih etmiş. Kiliseye hiç devam etmeyenlerin yüzde 61'i Demokrat'ken, kiliseye sık gidenlerin yüzde 63'ü Cumhuriyetçi. Bu arada Amerikalı Müslümanların, Gore'un kendilerine fazla ilgi göstermemesi nedeniyle Bush'u destekleme kararı aldıklarını hatırlatalım.
 </p>
 <p class="metin">
  Ama dünyanın en eski federal devlet yapısına sahip Amerikan seçim sistemi Başkanlık yarışının her eyalette yapılmasını sağlamak, başkan adaylarının her eyaletin görüşlerini dikkate almasını sağlamak ve seçim çalışmalarını ülke genelinde reklamı yapılan bir ekonomik metanın reklamından farklılaştırmak için oldukça çetrefilli mevcut sistemi sürdürüyorlar. Muhtemelen önümüzdeki dönemde Amerikalılar bu lükslerini bir kenara bırakıp, başkanlarını daha kolay seçebilecekleri bir sistem arayışına girecekler. Castro'nun teklifini kabul etseler, bu sorunu bir ömür boyu çözmüş olmazlar mı?
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/315/dishaberler/2.htm), [web.archive.org (arşiv bağlantısı)](http://web.archive.org/web/20020427014808/http://www.aksiyon.com.tr:80/2000/315/dishaberler/2.htm)
