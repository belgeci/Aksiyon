# Hayal ile gerçek arasında İslâm birliği

*Abdülhamit Bilici 1996.10.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İhtilaf u tefrika endişesi
Kûşei kabrimde hatta bikarar eyler beni.
İttihadken savleti a'dayı def'e çaremiz
İttihad etmezse millet, dağdar eyler beni.
  </font>
 </div>
 <div id="newsText">
  <font class="detail-text">
   Yavuz Sultan Selim'in bu mısraları İran seferi için İstanbul'dan ayrıldıktan sonra terennüm ettiği rivayet edilir. Bütün arzusu İslam milletinin Hz. Ömer, Hz. Osman devrinde olduğu gibi tekrar yek vücut olduğunu görmektir. Kanuni bu niyet ve arzuyla ta Hind Yarımadası'na seferler düzenlemiştir. Asırlar geçmiş İslam birliği fikri Osmanlı'nın son döneminde Sultan II. Abdülhamid tarafından, yıkılan devleti tekrar yaşatabilmenin stratejisi olarak ortaya çıkmıştı. Cemalettin Efgani'lerin, onun talebesi Abduh'un, büyük şair Namık Kemal'in, Bediüzzaman'ın, Mehmed Akif'in, Pakistanlı şair İkbal'in ve nice fikir adamının farklı perspektiflerden de olsa gönül verdiği birlik fikrini canlandırmak için, Abdülhamid'in stratejisi, bir misyon olarak İslam düşüncesinin Sibirya'dan Arıburnu'na kadar yayılmasını sağlamaktı. Birçok Asya, Afrika ülkesine tarikat mensupları gönderilmiş, dinî yayınların sayısı artırılarak bunlar halka bedava dağıtılmış, Hicaz demiryolu projesi gerçekleştirilmiş, İslam coğrafyasının birçok yerinde temel maksadı bu fikri yerleştirmek olan okullar açılmıştı.
   <br>
    <br>
     Bugün birçok düşünürün İslam birliği fikri ortaya atıldığında gösterdiği tepki, bu dönemi örnek göstererek uygulamayı başarısızlıkla, hayalcilikle suçlamak şeklinde oluyor. Halbuki aralarında Batılı birçok tarihçinin de bulunduğu bir grup, İslam birliği stratejisi sayesinde 1870'lerde çökmesi pek muhtemel olan bir devletin ömrünün 1920'lere kadar uzatıldığı noktasında birleşiyorlar. Hatta tarihçiler bu dönemde İslam kardeşliği duyguları güçlendirilen Müslümanlar'ın, Kurtuluş Savaşı sırasında Anadolu'daki mücadeleye, hilafetin devam ve bekasına yardım düşüncesiyle ceketlerini satıp Türk milletinin yardımına koştuklarını, çok yakın zamana kadar Afrika'nın ücra köşelerinde Sultan Abdülhamid adına hutbeler okunduğunu söylüyorlar.
     <br>
      <br>
       I. Dünya Savaşı'nda bütün imparatorluklar gibi Osmanlı'nın da tasfiye edilmesiyle İslam dünyası parça parça sömürgecilerin eline geçmişti. Bu dönemde İslam aleminin tek bağımsız devleti, toprakları Anadolu ve Trakya'ya sıkıştırılan Türkiye idi. Haritaların üzerinde cetvellerle sınırların çizildiği dönemdir bu. Parçalara bölünmüş İslam coğrafyası üzerinde mümkün olduğu kadar kalmak niyeti vardır sömürgeci güçlerin. Ancak patlak veren II. Dünya Savaşı planlarını değiştirir ve bağımsız İslam ülkelerinin sayısı 510 yıl içinde birden artıverir. Birleşmiş Milletler toplantılarında içinde İslam adına kalkacak el sayısı birkaç değil, 50'yi bile geçmiştir.
       <br>
        <br>
         Ancak hassas parçalamabölme sürecinde Müslüman ülkelerin tek başına ayakta durmasına imkan tanıyacak ortam yok edilmişti. Mesela Türkiye coğrafyası geniş ve nüfus itibariyle güçlü bir ülke olabilecekken Musul gibi önemli petrol kaynaklarından mahrum edilmiş; bu arada ne nüfusu ne toprağı itibariyle devletler muvazenesinde bir yeri olamayacak Kuveyt, petrol zengini yapılmıştı. Zengin ama güçsüz bu ülkelerin paraları yine Batı sistemini çalıştırmak üzere Avrupa bankalarına akarken nüfusu, coğrafyası büyük fakir ülkeler ise Batı sistemine borç ilişkisi ile bağımlı hale getirildi. Bu durum soğuk savaş döneminde her Müslüman ülkenin farklı bir Batılı ülkeyle ittifak yapmasını netice verdi. Ayrıca Filistin, Keşmir gibi Müslümanlar'ın acziyetlerini anlayarak hergün biraz daha kendilerine olan güveni kaybedecekleri kronik kriz bölgeleri oluşturuldu.
         <br/>
         <br/>
         Son günlerde özellikle hükümetin büyük ortağı RP'nin, İslam dünyasına yönelik  işbirliği arayışlarına son Kaddafi hadisesi dolayısıyla biraz daha artan şekilde merkezde ve solda yer alan partilerin ve medyanın şiddetle karşı çıktığını izliyoruz. Refah kanadı özet olarak "Biz istediğimiz ülkeyle, yine ülkemizin menfaatleri için işbirliği yaparız. Bunun için kimseden icazet alacak değiliz" fikrini savunurken, Başbakan Erbakan'ın son çıkışlarından rahatsız olan çevreler ise "Türkiye'nin Batı ile uzun mazisi olan ilişkileri var. Dünyanın ambargo koyup dışladığı ülkelerle biraraya gelmenin, Batı ile ilişkileri daha da zora sokmaktan başka ne faydası var" tezini dile getiriyorlar.
         <br/>
         <br/>
         İslam dünyasının sosyo ekonomik yapısıyla ilgili göstergelere bakıldığında ilk göze çarpan eğitim düzeyinin, okullaşma oranının düşüklüğü oluyor. Okuma yazma bilme oranı OECD ülkelerinde yüzde 99 iken, bu oranın İslam ülkeleri ortalaması yüzde 46 civarında. Yani 1.2 milyar denen İslam aleminin yarısı okuma yazma bilme kategorisinde eleniyor. Okul konusu geçen yıl bazında dünya ile karşılaştırıldığında sonuçlar daha da karamsar. OECD genelinde insanlar hayatlarının ortalama 12 yılını okulda geçirirken, bu sayı Pakistan için 3, Türkiye için 5, Mısır için 4 yıl.
         <br/>
         <br/>
         Müslümanlar'ın ortalama ömrü sanayileşmiş ülke insanlarının ortalama ömründen 20 yıl daha kısa. Toplam nüfusun yaklaşık üçte ikisi kırsal kesimde yaşıyor ve geleneksel metodlarla ziraatten geçimini temin ediyor. 1991 yılı itibariyle 47 İslam ülkesindeki toplam traktör sayısı dünya toplam traktör sayısının ancak yüzde 5'ine tekabül eden 1.5 milyondan az idi ve bu sayının yarıdan fazlası Türkiye'de bulunmaktaydı. Nüfus potansiyeli bakımından dünya Müslüman nüfusunun ortalama 2.3'lük yıllık büyüme ile 2025 yılında dünya nüfusunun üçte birini oluşturacağı tahmin ediliyor.
         <br/>
         <br/>
         Sanayileşmiş ülkelerde kişi başına milli gelir 1992 yılı itibariyle 15.000 dolar, dünya ortalaması 3.000 dolar iken, petrol üreten ülkeler de hesaba katıldığında İslam ülkelerinde kişi başına milli gelir 2000 doların altında. İslam ülkeleri içerisinde sadece 4 petrol üreten ülke (Bruney, BAE, Katar ve Kuveyt) yüksek gelir grubunda, diğer 7 petrol üreten ülkenin (Suudi Arabistan, Bahreyn, Umman, Libya, Malezya, İran ve Cezayir) üst orta gelir grubunda olduğu görülür. Fakat bütün bu ülkelerde çok adaletsiz bir gelir dağılımı var. Türkiye, Tunus, Ürdün, Suriye ve Fas altorta gelir grubunda yer alırken, düşük gelir grubunda yer alan 30 İslam ülkesinden 20'si, kişi başına 500 dolardan daha düşük gelirleri ile dünyanın en fakir ülkeleri arasında.
         <br/>
         <br/>
         İslam ülkeleri yönetimlerinin çok sınırlı ekonomik kaynaklarını harcarken de eğitim ve sağlık yerine savunma ve askeri amaçlı harcamalara öncelik verdiklerini gösteriyor. Çoğu birbirine karşı silahlanan İslam ülkeleri, Körfez Savaşı'nda olduğu gibi bir saldırı vaki olduğunda da dış güçlere başvurmadan saldırıyı bertaraf etme kabiliyetinden mahrumlar. BM istatistiklerine göre, İslam ülkeleri bütçelerinin yüzde 18'ini savunma, yüzde 11'ini eğitim, yüzde 3'ünü sağlık, yüzde 6'sını ise sosyal refah amaçlı harcamalara ayırıyorlar.
         <br/>
         <br/>
         İslam ülkelerinin dünyadaki konumlarını ve şu anda uyguladıkları politikaların kimlerin işine yaradığını ortaya koyan iki gösterge daha var: Biri silahlanmayla, diğeri borçlanmayla ilgili. 1992 yılında en fazla silah ithal eden 7 ülkeden dördü İslam ülkesi: Suudi Arabistan, Afganistan, Türkiye ve Irak. 1993 yılı itibariyle İslam ülkelerinin dış borçları 500 milyar dolarla dünya toplamının yüzde 30'unu oluşturuyordu. Bu yüksek borcun neticesi olarak Müslümanlar her yıl 35 milyar doları ana para, 20 milyar doları faiz olmak üzere 55 milyar doları Batı ülkelerindeki banka ve hükümetlere ödüyorlar. Dünya Bankası istatistikleri, İslam ülkelerinin dış borçlarının gayri safi milli hasılalarının yaklaşık üçte ikisini bulduğunu gösteriyor.
         <br/>
         <br/>
         Zihin yorucu, ama gerçekleri ortaya koyan bu rakam ve istatistik faslını kapatmadan, bir de İslam ülkeleriyle işbirliğini gündeme getirenlere cevaben bir kesimin "Onlar kendileri bütün ticaretlerini Batı'yla yapıyor. Batı'yı bize tercih ediyor. Şimdi sen Batı'ya sırt dönüp onlara yöneliyorsun" eleştirilerini haklı çıkaracak bir başka istatistiğe bakalım. Sanayileşmiş ülkeler ihracat ve ithalat işlemlerinin yüzde 80'ini kontrol etmekteler. Son on yıllık dönemde İslam ülkelerinin dünya ticaretindeki payı yüzde 8 civarında. İslam ülkelerinin toplam  ticaret hacminin ancak yüzde 9'u kendi aralarındayken, ihracatlarının yüzde 85'i, ithalatlarının ise yüzde 90'ı yüksek gelir grubundaki ülkelerle. Bunda İslam ülkeleri arasındaki iletişim farkı, standart eksikliği, finans problemleri ve ideolojik saplantıların rolü büyük. MÜSİAD Başkanı Erol Yarar bu iletişim kopukluğunu anlatırken şu örneği veriyor:  "Sudan, ihtiyacı olan traktörü Türkiye fiyatının üç katına İngiltere'den alıyor. Sudanlı tüccarlar ancak 1995'te Türkiye'nin traktör ürettiğini ve İngiltere'den daha ucuza alabileceklerini MÜSİAD'ın buraya düzenlediği gezide öğrendiler."
         <br/>
         <br/>
         Dini hissiyatları birbirine yakın olsa da İslam alemi hiç de homojen olmayan farklı karakteristik özelliklere sahip dünyalardan oluşuyor. Bir tarafta Uzakdoğu, bir tarafta Araplar'ın çoğunlukta olduğu Ortadoğu, Doğu Türkistan'dan Makedonya'ya bir Türk yayı, Mısır'dan Fas'a bir Afrika havası. Bütün bunlara ilaveten bir de Avrupa'da, Amerika'da, Rusya Federasyonu'nda, Çin ve Hindistan'da, Balkanlar'da bağımsız bir devlete sahip olmaksızın yaşayan Müslümanlar var.
         <br/>
         <br/>
         Bu farklılığı dikkate alan birçok aydın, Endonezya'dan Fas'a bütün Müslümanlar'ı kapsayan teşkilatlar yerine bölgesel işbirliği teşkilatlarının kurulmasının daha sağlıklı olacağını düşünüyor. Bu görüşü destekleyen Mustafa Özel, Orta Asya ve Ortadoğu için İpekyolu Birliği Projesi'ni gündeme getiriyor. Pamuk Birliği'ni de gündeme getiren Özel'in teklifi, Avrupa Birliği'nin kuruluş felsefesine benziyor.
         <br/>
         <br/>
         KÖMÜR BİRLİĞİNDEN PARA BİRLİĞİNE
         <br/>
         <br/>
         Düşünce planında birkaç yüzyıldır hazırlanan Avrupa Birliği'nin temeli 1951'de kurulan Avrupa Kömür ve Çelik Birliği ile atıldı. Birliğin amacı kömür ve çelik için ortak pazar oluşturarak birleşme ortamını hazırlamak, bu alandaki yatırımları hızlandırmak, istihdam edilen işçilerin konut sorununu çözmek gibi somut hususlardı. Bu birliği Belçika, F. Almanya, Fransa, İtalya, Lüksemburg, Hollanda oluşturdu. Avrupa Birliği, Avrupa'nın tarihten bu yana birleştirme ideallerinin merkezi olan Roma'da 25 Mart 1957 tarihli Roma anlaşmasıyla kuruldu. Hizmet, işgücü ve sermayenin üye ülkeler arasında serbest dolaşımını hedef edinen örgütün şu anda çıtayı koyduğu nokta Amerika Birleşik Devletleri gibi ortak parayı kullanan, ortak dış politika yapabilen Avrupa Birleşik Devletleri'ni oluşturmak. Çelik Kömür Birliği'ni başlangıç noktası kabul edersek hâlâ tartışılan bu noktaya 44 yılda gelinmiş.
         <br/>
         <br/>
         Olayın bir de siyasi yapılanmayla ilgili yanı olduğunu belirtmiştik. İslam alemi şu anda siyasi yapılar bakımından maalesef bir homojenlik arzetmiyor. Bu noktaya dikkat çeken Ahmet Davutoğlu, Arap dünyasındaki liderlik yapılanmasının sömürgelik sonrası uluslararası ortamın atmosferini yansıttığını, geleneksel krallıklar ile otokratik militer diktatörlükler arasında sıkışmış bu devletlerde halkın sözünün değer atfettiği bir siyasi kültür oluşmadığını vurguluyor. Batı demokrasileri tarafından gizli ya da açık olarak desteklenen bu liderlerin son çeyrek asırda hiç değişmemiş olmasını da, bu yapının uluslararası sistemin merkezi güçlerine sağladığı manevra alanına bağlıyor. Soğuk savaş sonrası Ortadoğu liderleri üç kategoride inceleniyor. Batı'yla uzlaşmaktan taraf olan Kral Hüseyin, Arafat tipi; Batı'ya kafa tutarak iç muhalefeti bastıran Saddam, Kaddafi tipi ve konjonktürel davranarak bazen uzlaşıp bazen kafa tutan Hafız Esat tipi.
         <br/>
         <br/>
         Türkiye'de İslam ülkelerinin mevcut yapısını çok iyi bilenlerden biri olan Prof. Dr. Sabahattin Zaim de halkın birlik fikrine hazır olduğunu ancak liderlerin bu konuda isteksiz olduklarını hatırlatıyor. İslam birliğinin önündeki büyük engellerden birinin de liderlerin isteksizliğinden kaynaklandığını, halkın isteklerinin yönetimde değer kazanmasının, yani artan demokratikleşmenin birleşme açısından müsbet olacağını düşünüyor.
         <br/>
         <br/>
         Başta da temas edildiği gibi İslam birliğinin tarihi bir yönü var. Ancak tarihe de gitmeye gerek yok. Önümüzde 36 yıldır faaliyette olan ve bütün İslam ülkelerini şu veya bu statüde kapsayan İslam Konferansı Teşkilatı(İKT) var. Tarihteki panislamizm düşüncesinin de, İKT tecrübesinin de ortak yanı, ikisinin de reaksiyoner nitelikli olması. Müslüman aydınların da, Abdülhamid'in de düşüncesi İslam ülkeleri üzerine çullanan sömürgeci güçleri engellemek, bu mümkün değilse en azından işlerini zorlaştırmaktı. İKT de Kudüs'ün Yahudiler'ce kundaklanması sonucunda, yine reaksiyoner bir tutum olarak ortaya çıktı. Biraz da belki bu yüzden bir çok üye katkıda bulunmak için değil, "Nasıl yaparım da şu işten kendimi kurtarırım" şeklinde hareket etti. Önemli üyelerden biri olan Türkiye'nin hâlâ resmi kuruluş anlaşmasını imzalamadığını, örgütün sekreteryasında üst görevler almak ve aktif olmak için hiç çaba göstermediğini bugün herkes biliyor. Bu kenarda kalma fikrinin altında Bediüzzaman'ın tesbit ettiği 'yanlış düşünülen izzet, büyüklük' psikolojisinin de büyük payı var. Her milletin kendini büyük görmesi. Karşısındakini suçlaması. Ve bunun nesilden nesile aktarılması.
         <br/>
         <br/>
         Bir Müslüman ülkede faaliyet gösteren bankalarımızın Müslümanlar'ın petrodolarlarını çekmek için ancak Citybank gibi Batılı bankalardan sonra şimdilerde İslam usulü bankacılık konusuna el atması, Başbakan Erbakan'ın İslam ülkelerine yaptığı geziye bürokrasi ve medyadan gelen tepkilerin dozu aslında sadece devletin değil toplumun da bu işbirliği girişimlerine alıştırılması için zamana ihtiyacı olduğunu ortaya koydu. Belki de topluma "Suudi Arabistan bir krallık olduğu halde, Amerika bu ülkeyle niçin ittifak içinde? Körfez petrolünün kaymağını kim yiyor?" gibi örneklerle sırf ekonomik açıdan bile bakılsa diktatör komşularımızla bizden daha demokrat Amerika'nın ilgilendiği kadar ilgilenmemiz gerektiğini tekrar tekrar anlatmak gerekiyor. Zaten Sayın Erbakan'ın dış politikada Türkiye'nin enerji açığını ve büyüyen dış ticaret açığını kapatmak, Kıbrıs konusunda destek bulmak için İslam ülkelerine gitmesine yönelik eleştiriler ihmal edilecek cinsten. Asıl eleştiriler,  Refah Partisi'nin kendi diplomasi tecrübesi ve hazırlığı yetersiz olduğu halde diplomasiden iyi istifade etmemesi. Bir de tabii ki muhalefetteyken açıkladığı birçok ütopik görüşlerle, iktidarın gerektirdiği gerçekçilik arasında bocalaması. İşte 1415 Haziran 1993 tarihinde Erbakan'ın İstanbul Yıldız Sarayı'nda ESAM'ın tertiplediği II. Müslümanlar Arası İşbirliği Toplantısı'nda söyledikleri: "Bir İslam birliğinin kurulması için mutlaka şu 5 adım atılmalıdır. 200 İslam topluluğu kendi Birleşmiş Milletler'ini kurmalı. İslam NATO'su kurulmalı. İslam Ortak Pazarı kurulmalı..." Açıkça belirtmek gerekirse, ismi Adil Düzen teorisyenleri arasında geçen Süleyman Akdemir'e varana kadar hiçbir aydın bu görüşleri gerçekçi bulmuyor.
         <br/>
         <br/>
         İslam ülkelerinin parçalanmışlığı, bazı aydınlarımızı dinin artık birleştirici bir rolü olmadığı görüşüne götürüyor. Fakat şurası bir gerçek ki; İran, Sudan, Suudi Arabistan gibi devletlerin iddiasına rağmen İslam hiç bir ülkede gerek yönetim bazında, hatta gerekirse toplum bazında hakim olmadığı gibi, kardeşliği sağlayacak ölçüde anlaşılıp pratik hayata da tatbik edilmiyor. "Bütün Müslümanlar'ın kardeş olduğu" Kur'anî deklarasyonunun hayata geçirilmesi, İslam'ın bugüne bakan yanıyla önce toplum bazında iyi anlaşılıp yaşanmasından geçiyor. Tarihte dar imkanlarla İtalyanlar'a, Fransızlar'a, İngilizler'e kök söktürmüş Kuzey Afrika Müslümanları'nın ve diğer ülkeler Müslümanları'nın, ülkelerinde 45 asır birkaç yüz yeniçeriyle korunan Osmanlı hakimiyetini kabullenmeleri İslam kardeşliğinden başka bir şeyle açıklanamaz.
         <br/>
         <br/>
         İslam birliği fikrinin Müslümanlar'ın hayallerini süslemesine ne kimse bir şey diyebilir ne de bunun bir zararı vardır. Ancak Profesör Zaim'in hatırlattığı dağcı stratejisi çerçevesinde. Önce ulaşılabilecek en yakın hedefler göze alınıp yola çıkılmalı. Ona ulaşıldıktan sonra bir sonraki hedef göze kestirilmeli. Ezherli bir alimin de dediği gibi "Günümüzdeki iletişim teknlojisinin nimetlerinden yararlanarak hem birbirimizi daha iyi tanıyabilir, hem de yeni bir saadet asrı meydana getirebiliriz".
         <br/>
         <br/>
         Sabahattin Zaim İslam BM'si sloganik
         <br/>
         <br/>
         İslam birliğinin gerçekleşmesi idarecilerin tutumuna bağlı, yoksa halkın hissiyatı buna hazırdır. Yöneticiler bunun gereğine ve hedefe ulaşılacağına inanmadıkları için, gerçekleşemiyor. Bu yüzden halkın sözünün kıymet kazanması, yani demokrasinin gelişmesi gerekiyor. Erbakan'ın İslam BM'si, İslam NATO'su gibi sözlerini sloganik buluyorum. Bunlar belki Osmanlı'nın Kızıl Elması gibi ele alınabilir. Kalbin bir köşesinde saklı bulunmalıdır sürekli. İslam birliği meselesi, dağcıların tırmanırken izlediği tepe politikası gibi ele alınmalı. Önce ulaşılabilecek en yakın hedef dikkate alınmalı, ona ulaştıktan sonra sonraki hedef göze kestirilmelidir.  Siyasi ilişkiler, iktisadi ve kültürel ilişkilerin gelişmesinden sonra olabilir. Bu Birleşmiş Milletler yasasına da uygundur.
         <br/>
         <br/>
         Mustafa ÖZEL:Önce bölgesel ortaklık
         <br/>
         <br/>
         Endonezya'dan Fas'a birlik gerçekleştirmek zor. Önce bölgesel bazda işbirliği teşkilatları kurulmalı. Yani bölgesel İslam ortak pazarları. AB'nin bu hale gelmesi 50 yıllarını aldı; ki, bu ülkeler yüzyıllık tarihe sahip belli bir seviyedeki ülkeler. Aynı şeyin İslam dünyasında bir gecede gerçekleşmesini beklememeli. Bu hedefe Müslümanlar'ın dünya dengeleri içinde çok ağır bir yeri olduğu dönemlerde bile ulaşılamadı. Bu açıdan İslam BM'si, İslam NATO'su, İslam Ortak Pazarı gibi fikirler hayalden öteye geçemez.
         <br/>
         <br/>
         Birçok bölgesel teşkilatlar da var, ECO gibi. Türkiye bu örgüt içinde yeterince faal davranmıyor. Halbuki Orta Asya devletlerinin de katılımıyla bu örgüt Türkiye için büyük önem kazanmıştır. İran'la rekabet hislerinden dolayı işleri ağırdan alıyoruz. İpek Yolu Birliği'nin de birinci adımı ECO'nun canlandırılması. Bu bölgedeki ekonomik ilişkilerin önünde en büyük iki engel var. Finans ve nakliye. ECO bu işi halletse büyük gelişmeler olacak. Bu projenin ikinci ayağı ise bölgenin iki büyük gücü Çin ve Japonya ile ilişkilerin sıklaştırılması. Bu sadece kısa vadeli ekonomik çıkarlar için düşünülmüş bir adım değil. Müslümanlar'a karşı hep aleyhte politikalar izleyen Rus ve Hind etkisine karşı stratejik bir işbirliği. Bir de gelecekte bunların başını çekeceği trende basit bir vagon olmamak için tabii ki. Projenin üçüncü adımı ise, dünya piyasalarını etkileyecek bazı metalarda ortak hareket ederek dünya fiyatının tesbitinde etkili olmaktır. Bunun bir örneği pamuk ürününde gerçekleştirilebilir.
         <br/>
         <br/>
         Umeyme  Abdüllatif( El Ahram): Türkiye liderliğe en yakın ülke
         <br/>
         <br/>
         1 milyarın üstünde Müslüman olmasına rağmen dünya üzerinde Müslümanlar'ın hiç bir etkinliğinin olmaması trajik bir hadise. Birlik için yapılacak ilk iş ülkeler arasında diyalog kapısını açmaktır. Bu minvalde Türk Başbakanı Erbakan'ın Asya ve Afrika gezileri diğer Müslüman liderler tarafından örnek alınmalı. Diyalog, Müslüman cemaatler ve aydınlar arasında da başlatılmalı. Kısa ve uzun vadeli planlar hazırlayacak 'Think Tank'lar kurulmalı, Müslümanlar arasında birbirlerine karşı oluşan yanlış fikirlerle mücadele edecek uzman gruplar teşekkül ettirilmeli. Türkiye tarihte İslam ülkelerini çeşitli tehlikelerden koruyan bir şemsiye vazifesi görmüştü. Bu açıdan bu yönde inisiyatif kullanan ilk liderin Türk olması sürpriz değil. İslam dünyasının Batı'ya açılan penceresi olarak Türkiye, İslam'la Batı arasındaki çatışmayı giderici bir rol üstlenebilir.
         <br/>
         <br/>
         Muhammed Fazlı b. Yusuf (Malezyalı işadamı): Siyasi yapılar farklı
         <br/>
         <br/>
         Değişik siyasi sistemlerimiz  var. Ama herşeye rağmen İslam Konferansı Teşkilatı gibi kurumları güçlendirerek bir birlikteliğin temeli atılabilir.  Öncelikle bir İslam 'commonwealth' i oluşmalı. Bir sıkıntı da İslam ülkelerinin hepsinde parlamento olmaması. Bu yüzden AB gibi parlamento birliği mümkün olmayacak. Tabii bir de birlik için isteklilik gerekir.
         <br/>
         <br/>
         Yazmurat MEMMEDİ(Mahtumguli Ünv- Halk Yazarı-Türkmenistan): Birbirimizi  tamamlayalım
         <br/>
         <br/>
         Bugün İslam ülkelerinin hem şahsi, hem de ortak problemleri söz konusudur. Bu durum Türkmenistan, Azerbaycan, Tacikistan, Özbekistan, Kazakistan gibi eski bağımlı ülkelerde bilhassa aşikardır. Birimizin eksikliği diğerimizin fazlalıklarıyla giderilebilir. Entegrasyonu düşünen ve bu konuda ilk ciddi adımları atanlar Türk kardeşlerimiz oldu. Böylece Türkiye Orta Asya ve Kafkas ülkeleriyle iktisadi problemleri çözmekte büyük ilerlemeler kaydetti. ECO'nun çok iyi işler yapabileceğine inanıyorum. ECO üyeleri arasında koordinatörlük yapmalı. İslam cemaatleri arasında süregelen tartışmalar bir tarafa bırakılmalı.
         <br/>
         <br/>
         Profesör M. Abdülhalim Ömer (Ezher Üniversitesi): Önce kendi problemlerimiz
         <br/>
         <br/>
         Batı, menfaatlerini korumak için Müslüman devletlerin birliğini engelliyor. Müslüman devletlerin gelişmesinin kendilerine zarar vereceğini düşünüyorlar. İslam ülkelerinin kendi aralarında problemleri var. Katar Bahreyn'le, S. Arabistan Yemen'le, Libya Tunus'la, Cezayir Mağrib ülkeleri ile, Irak Kuveyt'le, Türkiye çevresindeki ülkelerle problemli. Bu problemlerde Batı'nın payı büyük.
         <br/>
         <br/>
         İslam devletlerinin kendi aralarında alıp verebileceği malların farklı olması ticari potansiyelin geri kalmasına yol açıyor. Ticarete konu emtialar gelişmiş değil. Suudi Arabistan'a her sene 4 milyon hacı gidiyor. Bunların aldıkları namazlık, takke vs. Kore veya Uzakdoğu'dan geliyor. Bunu Mısır ve Türkiye satabilirler.
         <br/>
         <br/>
         MÜSİAD Başkanı Erol Yarar:Silaha para harcamayı bırakalım
         <br/>
         <br/>
         İslâm ülkeleri savunmaya harcadığı parayı azaltmalı. İnsanların sağlığına ve sosyal refah harcamalarına para ayırmaları gerekiyor. Ayrıca İslâm ülkeleri bölükpörçük bir manzara arz etmektedir. Bir an önce birleşerek belirli güç odakları oluşturmalıdırlar. Dünyada nüfusun yüzde 20'si İslâm nüfusu iken 2020'de yüzde 30'u, 2050 yılında dünya nüfusunun yüzde 50'sini oluşturacaktır. İslâm medeniyeti çok büyük bir üretim potansiyeline sahip. Bunu canlandırıcı faaliyetlere ağırlık verilmeli. İslâm ülkeleri teknolojiye çok para vermekte ve her ülke ayrı ayrı ödeme yapmaktadır. Bunun önüne geçilmeli, biraraya gelen İslâm ülkeleri  ortak teknoloji üretmeye çalışmalı. Bilgi ve haberleşme ağları oluşturulmalı.
         <br/>
         <br/>
         BAZI İSLAMİ TEŞKİLATLAR İSLAM KONFERANSI TEŞKİLATI
         <br/>
         <br/>
         1969 Eylül ayında Rabaat'ta yapılan 1. İslam Zirve Konferansı'nı müteakiben, üye devletler arasında İslami dayanışmayı geliştirmek, iktisadi, sosyal, kültürel, bilimsel ve diğer alanlarda işbirliğini desteklemek, ırk ayrımını önlemek ve sömürgeciliğin her türünü ortadan kaldırmak, uluslararası barış ve güvenlik için gerekli tedbirleri almak ve İslam'ın kutsal mekanlarını korumak amacıyla 1971 Mayıs ayında Suudi Arabistan'ın Cidde şehrinde kuruldu.
         <br/>
         <br/>
         İKTİSADİ İŞBİRLİĞİ TEŞKİLATI (ECO)
         <br/>
         <br/>
         1964'te "kalkınma için bölgesel işbirliği" amacıyla kurulan teşkilat 1985 yılında yeniden yapılanmıştır. Türkiye,  İran ve Pakistan arasında bir gümrük birliği tesisi için çalışmak ve bu ülkeler arasında sınai, tarımsal, teknolojik ve altyapı alanlarında işbirliği için gerekli imkanları araştırmak amacıyla kurulan teşkilat daha sonra 1992'de Sovyetler Birliği'nin dağılması ile bağımsızlığına kavuşan Orta Asya Türk devletlerinden Azerbaycan, Afganistan, Kazakistan, Kırgizistan, Tacikistan, Türkmenistan ve Özbekistan'ın katılımıyla üye sayısı 10'a çıkmıştır. 1993 yılında ECO Yatırım ve Kalkınma Bankası'nın kurulma kararı alınmıştır.
         <br/>
         <br/>
         ARAP DEVLETLER LİGİ
         <br/>
         <br/>
         Üye ülkeler arasındaki bağları güçlendirmek ve uluslararası politika, iktisadi ve mali konular, ticaret, gümrük, para, tarım, sınai, altyapı, iç güvenlik, sosyal ve sağlık alanlarında yakın işbirliğini teşvik etmek ve planları koordine etmek amacına yönelik olarak 1950 yılında Mısır'ın Kahire şehrinde kurulmuştur. Kuruluş bünyesindeki 11 ihtisaslaşmış Bakanlar Konseyi düzenli toplantılar yapar.
         <br/>
         <br/>
         İSLAM KALKINMA BANKASI
         <br/>
         <br/>
         Üye ülkelerin ve Müslüman toplulukların ekonomik kalkınmalarını ve sosyal gelişmelerini İslami prensiplere göre gerçekleştirmelerini desteklemek amacıyla 1975 yılında Cidde'de kuruldu. Bankanın sermayesi 1992 yılında 2.5 milyar dolardan 6 milyar dolara yükseltilmiştir. Çoğunluk hisseler Suudi Arabistan, Kuveyt, Türkiye, Libya, Birleşik Arap Emirlikleri ve İran'a aittir. Bankanın faaliyet hacmi Haziran 1994 itibariyle 14 milyar doları aşmış olup, bunun 3.3 milyar doları proje finansmanına tahsis edilirken, 8.7 milyar doları ticaret finansmanına kanalize edilmiştir. Yarım milyar doları da Müslüman azınlıklar için harcanmıştır.
         <br/>
         <br/>
         Katkıda bulunanlar:
         <br/>
         <br/>
         Süleyman TAYGAR, Ercan YAVUZ (Ankara), Hamidullah ÖZTÜRK, Cemal KALYONCU.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-1869-hayal-ile-gercek-arasinda-isl%C3%A2m-birligi.html), [web.archive.org (arşiv bağlantısı)](http://web.archive.org/web/20131103111527/http://www.aksiyon.com.tr/aksiyon/haber-1869-hayal-ile-gercek-arasinda-isl%C3%A2m-birligi.html)
