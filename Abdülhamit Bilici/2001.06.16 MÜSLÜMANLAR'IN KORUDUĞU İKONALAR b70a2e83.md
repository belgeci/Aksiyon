# MÜSLÜMANLAR'IN KORUDUĞU İKONALAR

*Abdülhamit Bilici 2001.06.16*

<div>
 <p class="spot">
  Hıristiyanlık tarihinin en önemli dini resimlerinin tasviri   yasaklayan İslamiyet tarafından korunduğunu söylersek   inanır mısınız? Evet tam da böyle oldu. Bizans, imparatorluk   sınırları içindeki bütün ikonaları (dini tasvirler) 8'inci asırda   tamamen tahrip etti. İslam'ın ilerlemesi sayesinde   Müslümanlar'ın egemenliğine geçen Mısır'daki St.  Catherine Manastırı'ndaki ikonalar istisna
 </p>
 <p class="metin">
 </p>
 <img border="0" src="/web/20020112074253im_/http://www.aksiyon.com.tr/2001/341/resimler/ikon.jpg"/>
 <p class="metin">
  Hıristiyanlık, özellikle de Ortodoksluk  geleneği içinde çok önemli bir yeri olan ikonaların ele alındığı 'Ikonas: Windows into Heaven' adlı kitapta 1453 yılının 29 Mayıs Salı günü Bizans surlarından içeri giren Türkler'in Edirnekapı'daki Kariye Kilisesi'nde bulunan tarihi ikonaları tahrip ederek barbarlık yaptığı belirtiliyordu.
 </p>
 <p class="metin">
  Türkler ve Müslümanlar'la ilgili Batı'nın barbarlık nitelemesi o kadar dev bir boyut almış ki, cumhuriyetin ilk yıllarında bu tarzdaki suçlamalardan bunalan Türk aydınları kateşist bir üslupla iddialara cevap veren yayınlar hazırlamışlardı. Anadolu'daki Sümer, Hitit, Eti gibi çeşitli medeniyetlerle akrabalık bağı kurarak medeni bir kök arama çabasının arkasında da bu ardı arkası kesilmeyen barbarlık ithamlarının payı olduğunu galiba kimse inkar edemez.
 </p>
 <p class="metin">
  Bu retoriği alışkanlık haline getiren yerli ve  yabancı aydınlar, İstanbul'daki İsveç Araştırma Merkezi'nin geçen ay düzenlediği seminere katılsalardı, hayli malzemeden yoksun kalacak, bakış açıları allak bullak olacaktı. Çünkü Stockholm Güzel Sanatlar Müzesi'nden Dr. Ulf Abel, ikonaların tarihi, sanat değeri ve Hıristiyanlık tarihindeki yerini ele alan 'Kutsal'ın Yansıması Olarak İkonlar' tebliğinde çok çarpıcı bir gerçeği ortaya koyuyordu.
 </p>
 <p class="metin">
  Bizans İmparatorluğu'nun siyasi sınırları içinde kalan bütün ikonalar ve dini tasvirler bizzat imparatorun askerleri tarafından tahrip edilmişti. İmparator da bu tahribatın bir numaralı destekçisiydi. Dini tasvirlere karşı savaşın başlatıldığı 730 yılından, sorunun İstanbul Konsülü'nde ikona—severler lehine çözüldüğü 843 tarihine kadar geçen zaman içinde imparatorluk sınırları içindeki bütün ikonalar yok edilirken, sanat tarihi ve Hıristiyanlık dini açısından büyük önem taşıyan ve şu an eldeki mevcut en eski ikonalar İslam sayesinde bugüne ulaşabilmişti. Bu tarihi ikonalar bugün Mısır sınırları  içinde bulunan Sina bölgesindeki St. Catherine Manastırı'nda korunmuştu ve hâlâ da oradaydı.
 </p>
 <p class="metin">
  Ortodoksluk Osmanlı sayesinde korundu
 </p>
 <p class="metin">
  Bu bilgiden hareketle ikonaların Hıristiyanlar ve özellikle de Ortodokslar için önemini anlayabilmek için İstanbul'daki Fener Rum Patrikhanesi'yle temas kurarak onların düşüncelerini aldık. St. Catherine Manastırı'ndaki ikonalarla ilgili olarak İsveçli sanat tarihçisi Dr. Abel'in söyledikleri tamamen doğruydu.
 </p>
 <p class="metin">
  Hayli şanslı sayılırdık, çünkü Patrikhane'de karşımıza Ortodoks Kilisesi içinde ikonaları en iyi bilen bir din adamı karşımıza çıkmıştı. Peder Pavlos Politis, Ortodoksluğun çok önemli dini merkezlerinden olan ve 20'den fazla manastırın bulunduğu Aynaroz adasında ikonaların restorasyonu için uzun süre çalışmış ve Müslümanlar'ın kendi dinine sağladığı bu olumlu katkının farkındaydı. Hangi din ve kültüre ait olursa olsun eski mirasın korunmasının önemine inanan Peder Pavlos, aynı zamanda Fransa'daki Sınırsız Restoratörler sivil örgütünün Güneydoğu Avrupa sorumlusuydu. Dinin ayrılıkları körükleyen bir faktör olduğunu söyleyen Batı düşüncesini şeytani bulan Peder Pavlos'u, Fener Patrikhanesi'ndeki küçük atölyesinde fetih öncesi dönemden kalma ikonaları restore ederken bulduk.
 </p>
 <p class="metin">
  St. Catherine Manastırı'nın Hıristiyanlık tarihiyle ilgili en önemli merkezlerden biri olduğunu, buradaki tarihi eserlerin ve bu arada en eski ikonaların bölgenin egemenliğinin Müslümanlar'a geçmesi sayesinde korunduğunu kabul ediyor. Ayrıca Müslümanlar'ın Ortodoksluğa katkısının bu manastır ve buradaki ikonalarla sınırlı olmadığını çok çarpıcı bir tesbitle ortaya koyuyor: "Ortodoksluk varlığını ve gelişmesini tamamen Osmanlı'ya borçlu. Osmanlı sınırları dışında kalan Ortodoks mirası maalesef korunamamış. Osmanlı olmasaydı, Katolikler asla Ortodoksluğu bugünlere getirmezlerdi."
 </p>
 <p class="metin">
  Yunan vatandaşı Peder Pavlos, ifadeleri karşısında biraz şaşırdığımızı farketmiş olacak ki, bu anlayışın yeni olduğunu, eskiden Osmanlı'yı barbar, katil ve merhametsiz olarak nitelediklerini, ancak bu tarih anlayışının kendini yeni bir anlayışa bıraktığını belirtiyor. Pavlos, Osmanlı'yla ilgili bu anlayışı şöyle özetliyor: "Osmanlı, engin tolerans sahibi bir devletti. Ayaklanmalara verdiği cevaplar, bir kısım devlet adamlarının yaptığı yanlışlar bu genel kural içinde bir istisnaydı. Batı bize İslam'ın tehlikeli olduğunu söylüyor. Ben buna katılmıyorum. Biz İslam döneminde demokrasi denen dönemden daha rahattık. Aynaroz'daki manastırlarda padişahların bu kurumlara yaptığı bağışların, verdiği hediyelerin belgelerini bulduk."
 </p>
 <p class="metin">
  Manastır içinde bir cami
 </p>
 <p class="metin">
  Gerçekten Müslümanlar güçlü olduğu dönemlerde şimdi anlaşılması zor bir medeniyet ortaya koymuşlardı. Mevcut en eski ikonaların muhafaza edildiği St. Catherine Manastırı'nın korumasını bugüne kadar Müslüman bir aile yapıyordu. Manastır yönetimi de gösterilen bu hoşgörüyü cevapsız bırakmamıştı. Belki yeryüzünde ilk kez bir Hıristiyan kompleksi olan manastır içine bir cami yapılmasına izin vermişlerdi. 10'uncu yüzyılda inşa edildiği düşünülen cami bugün hâlâ varlığını koruyor.
 </p>
 <p class="metin">
  İki dinin mensuplarının tarihte yaptıkları bu karşılıklı jestlerin, modern dönemde yeterince takdir edilemediği gerçeği oldukça üzücü. Çünkü bu en eski ikonaların ele alındığı hiçbir sanat tarihi kitabında, bu eserlerin Bizans'ın kendi eserlerine karşı gösterdiği yıkıcılıktan İslam'ın ilerleyişi sayesinde kurtulduğu belirtilmiyor.
 </p>
 <p class="metin">
  Teorik olarak canlı tasvirine karşı olan ve hele peygamber, Tanrı gibi dini tasvirlere tamamen kapalı bir din olan İslam, nasıl olmuş da Hıristiyanlık ve dünya sanat tarihine böyle önemli bir katkıda bulunmuştu? Sözü fazla uzatmadan hemen açıklayalım:
 </p>
 <p class="metin">
  Bilindiği gibi İslam orduları 7'nci yüzyılda Bizans ordularıyla karşı karşıya geldi ve çok önemli Bizans toprakları hızla Müslümanlar'ın eline geçti. İşte bu bölgelerden biri de, Hıristiyan dünyanın sahip olduğu en eski ikonalara ev sahipliği yapan St. Catherine Manastırı'nın bulunduğu Sina Yarımadası'ydı. İslam orduları St. Catherine Manastırı'nın bulunduğu bölgeyi fethetmemiş olsaydı, buradaki ikonaların kaderi İstanbul'daki ve imparatorluğun diğer merkezlerindeki ikonaların kaderinden farklı olmayacaktı. Manastır şanslıydı, çünkü üzerinde bulunduğu toprakları fetheden Müslümanlar, kimseyi din değiştirmeye zorlamadıkları gibi diğer din mensuplarının kendi özel hayatlarını huzur içinde sürdürmelerinin de garantisi oluyorlardı.
 </p>
 <p class="metin">
  İkona—severlerle ikona karşıtları arasında yaşanan yüzyıllık savaşın detaylarına aşağıda değineceğiz. Ancak ikonaları savunan bir Hıristiyanlık azizi de bu argümanlarını, kendi dini anlayışı içinde tasvire karşı çıkan Müslümanlar'ın egemenliğine giren Suriye'deki hürriyet atmosferi içinde geliştirebilmişti. Bu, Bizans İmparatoru'nu ve o günkü dini otoriteyi karşısına alarak ikona savunuculuğu yapan en önemli Hıristiyan büyüğü Şamlı Aziz John'du.
 </p>
 <p class="metin">
  Teolojik tartışmanın detayına girmeden, dönemin şartlarında Doğu ve Batı'nın durumlarını daha iyi anlayabilmek için bir noktanın daha altını çizmekte yarar var. Müslümanlar Roma'nın doğudaki en görkemli merkezi olan ve hatta İstanbul bile henüz önemsiz bir şehirken büyük ilim, ticaret, siyaset merkezi olan İskenderiye'yi 642'de, Peygamberimiz'in vefatından yaklaşık 10 yıl sonra fethetmişlerdi. Doğu Roma ya da Bizans İmparatoru Justinyen 529'da Yunan Felsefesi'nin tahsil edildiği Atina Akademisi'ni putperestlik yapıldığı gerekçesiyle kapatırken, Müslümanlar'ın kontrolündeki İskenderiye'de okullar Eflatun ve Aristo felsefesi üzerine eğitimlerini 8'inci asra kadar sürdürdü.
 </p>
 <p class="metin">
  7'nci asrın ortalarında Müslümanlar'ın egemenliği altına giren St. Catherine Manastırı, İstanbul'da Ayasofya'yı inşa ettiren İmparator Justinyen'in emriyle 527—565 tarihleri arasında Hz. Musa'nın kutsal ateşi gördüğü ve ilk vahyi aldığı noktada inşa edilmişti. Günümüze kadar hayatiyetini sürdüren manastır, bugün de Arap mozaikleri, Yunan ve Rus ikonaları, yağlı boya tabloları ile adeta bir sanat galerisi niteliğini koruyor.
 </p>
 <p class="metin">
  Sina'daki manastır resimli el yazmaları açısından da çok zengin. Kıptice, Yunanca, Ermenice, İbranice ve diğer dillerde 3500 cilt el yazmasıyla Vatikan'dan sonra dünyanın en büyük koleksiyonu burada bulunuyor. Uzun süre Rus Ortodoks Kilisesi tarafından desteklenen Manastır, şimdilerde Yunan Kilisesi'ne bağlı. Bu yüzden rahiplerden çoğu da Yunan asıllı.
 </p>
 <p class="metin">
  Peygamber'in emannamesi
 </p>
 <p class="metin">
  Manastır'da diğer belgelerin yanında Hz. Muhammed'in manastıra verdiği bir emanname (güvence) belgesi de sergileniyor. Türkiye'deki Mısır Büyükelçiliği'nden yetkililer, Mısır'la Hz. Muhammed döneminde kurulan ilişkinin, onun Mısır idarecisi Mukavkıs'a gönderdiği İslam'a davet mektubu ve Mukavkıs'ın da buna karşılık gönderdiği hediyelerden ibaret olduğunu söylüyorlar. Mariye adında bir cariye de Kıptilerin lideri Mukavkıs'ın Hz. Muhammed'e (sa) gönderdiği hediyelerden biri. Peygamberimiz'in evlendiği bu eşinden İbrahim isimli çocuğu dünyaya geliyor. Dolayısıyla Hz. Muhammed'in hayatında İslam topraklarına katılmayan bu bölgedeki bir manastıra güvence vermesi pek mantıklı görünmüyor. Olsa olsa bu belge, Mısır'ın fethedildiği dönemin halifesi Hz. Ömer'e ya da bu bölgeyi fetheden Müslüman komutan Amr bin As'a ait olabilir.
 </p>
 <p class="metin">
  Buradaki ikonaların İmparator Justinyen tarafından manastıra hediye edildiği tahmin ediliyor. Bu yoruma, ikonaların Bizans'ın başkenti Konstantinapol'de hakim olan sanat anlayışını yansıtmasından hareketle ulaşılıyor.
 </p>
 <p class="metin">
  Bizans tarihinde 100 yıl gibi önemli bir süreyi kapsayan ve ikonoklasma olarak adlandırılan bu dini tasvir tartışması Bizans tarihi üzerine yapılan araştırmaların özel önem verdiği konuların başında geliyor. Bu dönemde yapılan tartışmaların, sanatın doğası ve fonksiyonu üzerine ortaya konan yaklaşımlar dolayısıyla çok önemli olduğuna, sanat, din ve devlet üçlüsünün birbiriyle ilişkileri bakımından da oldukça ilginç ipuçları taşıdığına inanılıyor. Tartışmanın entelektüel—teolojik sınırları aşarak imparatorluk askerlerinin de karıştığı bir savaş halini alması, her dönemde  gücün politik tartışmalarda etkili olduğunu göstermesi bakımından oldukça manidar.
 </p>
 <p class="metin">
  İmparator II. Leo'nun dini tasvirlere karşı açtığı savaş kilise—devlet ilişkilerini ve devrin siyaset anlayışını yansıtan bir olguydu. Örneğin halk belli ikonaların mucizevi gücü olduğuna inanıyor ve bu ikonalara sahip olan kilise ve manastırlara imparatorluk çapında büyük bir ziyaretçi akını oluyordu. Modern anlamda bir din turizmi olarak nitelendirilebilecek bu dini ziyaretler sözkonusu bölgeler ve dini kurumlar için büyük önem taşıyordu. Üstelik imparatorluk vatandaşlarının, siyasi otoriteden değil de ikonalardan yardım beklemeye başlaması büyük bir kıskançlığa sebep oluyordu. İmparatorlar egemenliklerini ikonalar dahil hiçbir güçle paylaşmak istemiyorlardı.
 </p>
 <p class="metin">
  İkonoklasma boyunca çok önemli dini tartışmalar yapıldı. Lehte ve aleyhte birçok eser yazıldı. Bazı sanat tarihçileri, bu dönemde yapılan sanatla ilgili tartışmaları Avrupa ortaçağı boyunca cereyan eden en verimli tartışmalar olarak görmektedir. İkonalara karşı çıkanlar, ikona—severleri putperestlikle suçluyorlardı. Onlara göre, ikonacılık eski Yunan adetlerinin kılık değiştirerek dine girmesinden başka bir şey değildi. Ellerindeki en önemli delil ise, tasviri kesin olarak yasaklayan İncil'deki ayetlerdi.
 </p>
 <p class="metin">
  İmparatora bağlı askerlerin başkentte ve bütün Bizans sınırları içindeki ikonaları tahrip ettiği bu savaşta ikonaları savunanan din adamları da oldu. Bunların tarihe geçen en meşhuru 675—749 tarihleri arasında yaşayan Şamlı Aziz John'du. Tevrat'ta, Tanrı'nın insanı kendi sureti üzerine yarattığı, İncil'de ise 'görülemeyen Tanrı'nın imajı (suret)' kelimeleri geçmekteydi. Buradaki imaj kelimesi, Kutsal Kitab'ın Yunanca çevirisinde 'icon ya da eikona' olarak geçiyordu. Yani konunun dinde yeri vardı. Üstelik ikonalara karşı çıkmak reenkarnasyona inanmamakla eşti. Çünkü Hıristiyanlık inancına göre Tanrı da Hz. İsa suretinde dünyaya görünmüştü. Bu yüzden onlara göre ikona kavramı o kadar önemli yere sahipti ki, Tanrı'ya ve birbirimize nisbetle hepimiz aslında ikonaydık.
 </p>
 <p class="metin">
  Aziz John, 4'üncü asırda bir Hıristiyan büyüğü olan Büyük Basil'e atıfla 'imaja gösterilen saygının o imajın aslına gideceğini' savunuyordu. Basil bu tezini güçlendirmek için İmparator'un portelerini örnek gösteriyordu. Bazı kararların geçerli olması için, mahkemelerde imparatorun bizzat bulunması gerekiyordu. Büyük bir imparatorlukta bunu sağlamak mümkün olmadığı için, imparatorun portresi aynı fonksiyonu görmek üzere mahkeme salonlarına konuyordu.
 </p>
 <p class="metin">
  Peki bu savaş nasıl sonuçlandı? 100 yıllık bir kavgadan sonra konu, 843'te gerçekleştirilen İstanbul Konsülü'nün gündemine alındı ve bir daha gündeme gelmemek üzere ikona—severlerin lehine çözümlendi. Bu tarihi gün, her yıl Ortodoks Kilisesi tarafından Ortodoksluğun Zaferi olarak kutlanıyor.
 </p>
 <p class="metin">
  Müslümanlar'ın geçmişte dünya tarihine yaptıkları büyük katkıyla övünmek isteriz. Lakin bugün İslam dünyası, entelektüel, teolojik sorunlarını kılıçla, barbarlıkla halletmeye çalışan Bizans'a çok benziyor. Dünün Aziz John'larının Doğu'ya sığınmaları gibi, bugün Doğu'nun evlatları aslında alternatif ya da rakip medeniyet olan Batı'nın özgürlük atmosferine sığınıyorlar. Demek ki tarihimizi iyi anlasak, başka izmlere, başka kıblelere asla gerek kalmayacak.
 </p>
 <p class="metin">
 </p>
 <p class="arabaslik">
  En yetkin ikona uzmanı Peder Pavlos: İkona, İncil'le aynı önemdedir
 </p>
 <p class="metin">
  İkonalar üzerine yaptığı restorasyon çalışmalarıyla bilinen Peder Pavlos'a, Ortodoksluk içinde ikonaların anlamını sorduk.
 </p>
 <p class="metin">
  —İkonaların Ortodoksluk içindeki yeri nedir?
 </p>
 <p class="metin">
  Ortodoks geleneğinde ikonaların çok önemli rolü vardır. Vatikan ve Batı'da ikonalar doğru şekilde anlaşılmadı. Bizim için ikonalar, Kutsal Kitap'tan farksız bir anlam taşır. Çünkü bizim için önemli olan metin değil gelenektir. Metin yalnız geleneğe bir referanstır. İkonalar da aynı geleneğe referanstır. Tek fark birinin resme, diğerinin yazıya geçirilmiş olması.
 </p>
 <p class="metin">
  İkonalar aynı zamanda bizim için mucizevi objeler. Eğer ikonaların önünde dua ederseniz, isteğiniz yerine gelir. Bazıları için ikonaların Kutsal Kitap'la aynı derecede önemli olduğunu söylemek dine aykırı gibi görünebilir. Ancak bizde gelenekler boyunca Kutsal Kitap okunamıyordu. Çünkü çok eski bir dilde yazılmıştı. Ancak her düzeydeki insan nesiller boyu ikonalara sahipti ve onlardaki mesajı alıyordu.
 </p>
 <p class="metin">
  Modern insanlar ikonalara bu şekilde bakmıyorlar, ona sanat ve süslemeyle ilgili bir obje olarak baktıkları için ondaki derin manayı kaybettiler.
 </p>
 <p class="metin">
  — Bir dönem ikonalara niçin savaş açıldı?
 </p>
 <p class="metin">
  Bazıları İslam'ın yükselmesine bağlıyor bu çatışmayı. Doğu'da İslam yükseliyordu ve insanlar İslam'ın tasvir karşıtı geleneğinden etkileniyordu. İmparator Leon da Doğu bölgesinde sayılan Ermenistan'dandı. Bunun da etkisi olabilir. Ancak gerçek sebepler daha karmaşık. Ekonomik, sosyal açıklamaları da olabilir. Muhafazakar geleneğe karşı bir direniş olarak da görülebilir ikona düşmanlığı.
 </p>
 <p class="metin">
  — Ermenilerin ikona geleneği yok mu?
 </p>
 <p class="metin">
  Elbette var, ancak Yunan geleneğinde olduğu gibi değil. Doğu tasvire karşıydı. Batı ise tasvire çok önem veriyordu. İstanbul, Doğu ile Batı arasında bir yerdeydi. Yunan geleneğinin etkisi de önemli. Eflatun, tasviri ya da imajı (bu kelimenin Yunanca'daki karşılığı ikon) metafizik alemdeki idea'nın yansıması olarak görüyordu. Yunan geleneğinin de etkisiyle İstanbul'da şekillenen Ortodoksluk anlayışında ikonalar Kutsal'ın yansıdığı bir ayna olarak algılandı.
 </p>
 <p class="metin">
 </p>
 <p class="arabaslik">
  İsveçli sanat tarihçi Dr. Ulf Abel'le ikonalar üzerine: Ortodoksların kutsal resimleri
 </p>
 <p class="metin">
  İsveç Araştırma Enstitüsü'nün davetlisi olarak ikonalar üzerine bir tebliğ veren İsveçli sanat tarihçisi Dr. Ulf Abel, sanat tarihi, edebiyat ve klasik arkeoloji alanlarında eğitim görmüş. Ancak o hayatını ikonalar öncesi ve sonrası olmak üzere ikiye ayırıyor. Sanat tarihçisi olarak ikonalara ilgisi İsveç Milli Müzesi'nde görev almasından sonra başlıyor. Bu dosyanın ele aldığı temaya dikkatimizi çeken Dr. Abel'le tek tanrılı dinlerde tasvir, ikonalar ve İslam'ın hoşgörüsü üzerine konuştuk.
 </p>
 <p class="metin">
  —Dinlerin tasvir konusunda aslında birbirine yakın tavırları var. Aralarında ne gibi farklar var?
 </p>
 <p class="metin">
  Tarihi sıralamayla ele alacak olursak, Yahudilik canlı olan her şeyin tasvirini yasaklıyordu. Yahudi geleneği Tevrat'ın bu emrine uzun süre sadık kaldı. Ancak zaman zaman İsrail'de Yahudiler'e ait mozaikler görebilirsiniz. Örneğin milattan sonra 2'nci asırda Yahudilerce yapılmış tasvirler bulmak mümkün. İslam geleneğinde yüzde 100 tasvir yasağına uyulmuştur. Bu yasak sayesinde İslam medeniyetinin şaheserleri olan hüsn—i hat, çiçek ve çeşitli şekillere dayanan tezyinat gibi sanatlar ortaya çıkmıştır. Hıristiyanlık'ta bu konuyu ortaya koymak biraz daha zor. Çünkü bir tek kilise yok. Katolikler, Ortodokslar, Protestanlar var. Protestan geleneğinde örneğin Hollanda ve İsveç'te ikonalara karşı olanlar var. Katolik geleneğinde dini figürlerin tasviri yapılmıştır. Ancak bu tasvirlerin teolojik açıdan bir önemi yoktur. Yalnızca hatırlatıcıdır.
 </p>
 <p class="metin">
  —O halde ikonaların ve dini tasvirlerin önemi nereden kaynaklanıyor?
 </p>
 <p class="metin">
  Dini tasvirler ya da ikonalar Ortodokslukta çok önemli. Bu Kilise için ikonalar, İncil'deki ayetlerle eşit ağırlığa sahiptir. İncil nasıl din, Tanrı, ahiret konusunda bilgiler veriyorsa, ikonalar da yalnız tasvir ya da hatırlatıcı değil bir bilgi kaynağıdır. İkonaların bu ağırlığı Ortodoksluk ritüellerinde de Kutsal Kitap'la aynı ağırlığa sahiptir. Kitaba gösterilen saygı gibi ayinlerde ikonalara saygı gösterilir. Ayinlerde önemli yer tutar.
 </p>
 <p class="metin">
  —Ortodoksluk açısından ikonaların bu şekilde önem kazanmasının sebebi nedir? Yunan geleneklerinin payı var mı bunda?
 </p>
 <p class="metin">
  Kısmen dediğiniz gibi bu Yunan geleneğinden geliyor. Ortodoks Kilisesi'nde mistisizmin rolü Katolik Kilisesi'ndekinden fazladır. Elbette her dinde mistisizm vardır. Bir şeye inanmanız gerekir. Yunan ve Latin dilleri arasındaki farklarda da bu gözleniyor. Yunanca'da mistisizmin varlığı daha net olarak görünüyor. Latince'de mantık egemen. Bu Doğu Batı tartışmalarında ve Avrupa Birliği'nin genişleme tartışmalarında hâlâ canlılığını koruyan bir tema. Ortodoks geleneği içindeki ikona, teoloji, mistisizm ve felsefenin bir bileşimini ifade eder.
 </p>
 <p class="metin">
  —Başlangıçta Kilise bu tür tasvirlere karşı mıydı?
 </p>
 <p class="metin">
  İkonalarla ilgili 8. asırda çıkan tartışmanın temeli bu soruya dayanıyordu. Kilise'de dini tasvirler bulunmalı mı, bulunmamalı mı? Bulunmaması gerektiğini söyleyenler bunun putperestlik olduğunu ve bu tür tasvirlerin Kutsal Kitap'ta yasaklandığını söylüyorlardı. Tasvir yerine haç, üçgen gibi semboller kullanılması gerektiğini düşünüyorlardı. Bu tartışma imparatorluk genelindeki resim sanatıyla ilgili değildi elbette. Yalnız Bizans sınırları içinde ve kilisede dini tasvirlerin yer alıp almamasıyla ilgiliydi. 730'dan önce inşa edilen kiliseler var. Bunlarda Meryem Ana figürleri vardı. Sonra savaş başlamış ve bu tasvirin yerine haç sembolü konmuş. 843'te tartışma bittiğinde yeniden tasvir yapılmış. 700'den önce yapılmış kiliselerde bu üç değişimin izlerini görmek mümkün.
 </p>
 <p class="metin">
  —İlk ikona ne zaman yapıldı?
 </p>
 <p class="metin">
  Bu soruya hiçbir tarihçi cevap veremiyor. İkonalar tarihin bir noktasında aniden ortaya çıkmış değiller belki de. Bir süreç içinde adım adım şekillenmiş. İlk ikonanın ne zaman yapıldığını kimse söyleyemez. İkonaların Hıristiyanlık öncesi kökleri var elbette. Kısaca ikisini belirtelim: Birincisi, Mısır'da ortaya çıkan fayom resimleri. Bu, mumya geleneğinin bir parçasıydı. İnsanlar canlıyken resmediliyor, bir yerde tutuluyor. Öldüğü zaman da ölünün yanına konuyordu. Bu resimler arasında Hz. İsa dönemine ait tasvirlerin de olduğu anlaşıldı. İkonaların diğer kökeni ise imparator portreleriydi. 4'üncü asırdan gelen bu gelenek için bire bir imparatoru tasvir eden portreler imparatorluğun çeşitli bölgelerine, mahkeme salonlarına konuyordu. Bu dönem İmparator portreleri ile ikonalar arasında biçim ve fonksiyon olarak büyük paralellikler vardı.
 </p>
 <p class="metin">
  —İlk ikonanın ne zaman yapıldığı bilinmiyorsa, tarihteki en eski ikonalar hangi döneme ait?
 </p>
 <p class="metin">
  Elimizdeki en eski ikonalar 6'ncı asrın ilk dönemine ait. Bunlar da Mısır'daki Catherine Manastırı'nda bulunuyor. Bunların Bizans tarafından tahrip edilmeden günümüze kadar gelmesi de tamamen İslam'ın bu bölgeleri Bizans'ın elinden almasına bağlı. Şayet Bizans'ın bu bölgedeki hakimiyeti sürseydi, bu tarihi ikonalar da Bizans askerleri tarafından tahrip edilmiş olacaktı.
 </p>
 <p class="metin">
  —Geçtiğimiz günlerde Buda heykelleri tahrip edildi. Bu örnekte ise bir medeniyetin başka bir medeniyetin eserlerini adeta onların gelecekteki çocukları adına muhafaza ettiğini görüyoruz. Çok ilginç değil mi bu?
 </p>
 <p class="metin">
  Müslümanlar bölgeyi ele geçirdiklerinde hiçbir şeye dokunmadılar. Manastırdakilerin özel hayatlarını sürdürmesi için bütün hürriyetleri çok cömertçe verdiler. Manastır bugüne kadar hayatta kalmışsa, bu Müslümanlar'ın hoşgörü ve temel hürriyetlere saygısının bir sonucudur.
 </p>
 <p class="metin">
  —Galiba Manastır'ı himaye edenler de tarihten bugüne aynı kökten gelen bir Müslüman aileymiş?
 </p>
 <p class="metin">
  Evet, böyle olduğunu okudum. Bu tek örnek değil, mesela bütün Hıristiyan mezhepler için kutsal olan Kudüs'teki Kutsal Kabir Kilisesi'nin anahtarı bir Müslüman'ın elindedir. Çünkü diğerleri aralarında anlaşamayınca bu anahtar bir Müslüman'a verilmiştir. Bir de Haçlı seferleri var. Bunlar Hıristiyan eserlerini ve topraklarını ele geçirmek amacıyla yapılmıştı. 1204'de Venedikliler bir Hıristiyan şehri olan İstanbul'u işgal etti ve şehri tahrib ettiler. Bu bir Ortodoks Hıristiyan İmparatorluğu'ydu. Dolayısıyla aslında ideolojik bazı isimler takılsa da savaşlar siyasidir ve hedefi güçtür.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020112074253/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/341/kapak/1.htm), [web.archive.org (arşiv bağlantısı)](http://web.archive.org/web/20020112074253/http://www.aksiyon.com.tr:80/2001/341/kapak/1.htm)
