# Dindarların AB aşkı platonik

*Abdülhamit Bilici Bilinmeyen-tarih*

<div>
 <font>
  <img border="0" height="1" src="/web/20050227092739im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050227092739im_/http://www.aksiyon.com.tr/resim/348/52.jpg" vspace="5"/>
  </p>
 </font>
 <font class="content">
  “Brüksel’de inanılmaz  şablonlar var. Orada Türkiye’de AB’ye sıcak bakmayanların dindarlar olduğu düşünülüyor. Arada ne bir iletişim var, ne de kimsenin kendini anlatma konusunda girişimi. Dindarların AB taraftarlığı bütünsel değil. İdam, cezaevleri ve Kıbrıs’ta devletten farklı düşünmüyorlar.”
 </font>
 <br/>
 <p>
  <font class="content">
   Hakikat ayrıntıda gizlidir, ancak genelleme yeteneğini kaybetmiş bir zihne ayrıntının hiçbir yardımı olmaz. Birçok kitabın, hatta ideolojinin özü aslında bir kelimede mündemiçtir, ama o kelimeyi bulamadığımız için çoğu kere gerçeğin kıyılarında avare avare  dolaşır dururuz. Avrupa—Türkiye ilişkileri de, isteyenin işin özüne nüfuz etmeden yıllarca sahillerinde dolaşabileceği dev bir okyanusu andırıyor.
   <br>
    <br>
     İster resmi ister sivil kim olursa olsun, konuyu kıymetine uygun bir boyutta algılayamayanlar için bu okyanusun sığ suları bile boğucu. Öyle ki insanlar bir gecede AB hayranlığından düşmanlığına geçebiliyorlar. İlişkilerin özünün ne olduğu konusundaki belirsizlik o kadar yoğun ki, Aralık 1999’da Helsinki zirvesinden çıkan adaylık kararının meydana getirdiği coşku, hızla yerini nefrete bırakıyor. Başta AGSK ve Kıbrıs olmak üzere birçok konuda Avrupa ile açıkça kavga ediyoruz. Üyelik perspektifi ancak klimalı kafelerde, başka konu kalmadığında hatırlanan geyik konulardan biri haline geldi.
     <br>
      <br>
       İlişkileri felç eden kriz noktalarını ve psikolojik faktörleri AB perspektifine gönülden bağlı bir uzmanla, Dr. Cengiz Aktar’la konuştuk. Belki Türkiye’deki krizin etkilerinin en az hissedildiği Teşvikiye’de yaptığımız bu söyleşi de bir geyik oldu. Öyle de olsa önemli ipuçları çıktı: Bir, ilişkilerin rayına oturması, Türkiye’nin Avrupa’yı, Avrupa’nın da Türkiye’yi ‘öteki’ olarak görmekten vazgeçmesine bağlı. İki, AB projesi seç beğen al mantığına değil fiks mönü mantığına dayanıyor. Üç, Türkiye’deki AB taraftarları yalnız Türkiye’yi değil AB’nin yanlışlarını da eleştirmeliler. Yazının tamamını özetlemeyeyim de, size de biraz iş kalsın:)
       <br/>
       <br/>
       —AB ile hep kavga ediyoruz. Evlenmek üzere nişanlanmış iki kişi sürekli kavga ediyorsa, yüzüğü atmaları daha iyi olmaz mı?
       <br/>
       <br/>
       AB’ye hem aday olup hem kavga eden başka ülke yok. Türkiye, Helsinki’de adaylığı tescil edilirken çözümün parçası olarak algılanmıştı. Ancak geçen sürede Türkiye, AB’nin çözemediği, ne taraftan yaklaşacağını bilemediği bir muamma haline geldi.
       <br/>
       <br/>
       —Adaylığımız kabul edildi, ama 12 artı 1, 27 artı 1 gibi formüllerle hâlâ sürekli özel statüde tutuluyoruz. Gerçekten almak istemiyorlarsa niye aday ilan ettiler?
       <br/>
       <br/>
       AB, Türkiye’nin adaylığının reddedildiği 1997’deki Lüksemburg zirvesinden Helsinki’ye  gelene kadar bunun yanlış politika olduğunu anladı. Ancak bundan sonra Türkiye hiçbir şey yapmadı. Eksiklerine rağmen Ulusal Program hazırlandı, ama bunu yürütecek irade yok. Bu yüzden AB başkentlerinde Türkiye’nin üyeliğe pek istekli olmadığı gibi düşünceler yaygınlaşıyor. Halbuki Türkiye diğer adaylardan çok çalışmalı. Mesela Avrupalılığı sorgulanmayan Bulgaristan’a göre yola muazzam bir handikapla çıkıyoruz. Aksine Türkiye’nin tavrı şu: Biz zaten Avrupalıyız. Coğrafyamız çok önemli. Bizi almaya mecburlar.
       <br/>
       <br/>
       —Stratejik konumumuz da olmasa bittik yani?
       <br/>
       <br/>
       Birliktelik iki tarafın da çıkarına. Bu sayede biz normalleşiriz. Bu ülke ancak böyle kapsamlı bir reform programının uygulanmasıyla gerçek istikrara kavuşacağı için Avrupa da kazançlı. Bu olmuyorsa, Avrupa bağrına taş basıp sınırı Bulgaristan—Yunanistan’dan çeker.
       <br/>
       <br/>
       —Avrupa’nın jeostratejik değerimizi anlamadığından yakınılır hep. Sizce öyle değil mi?
       <br/>
       <br/>
       Avrupa'nın 1950'den bu yana ördüğü Avrupa felsefesini anlamamak demektir bu. Helsinki kararı, AB’nin Türkiye’nin jeostratejisini anladığını gösteriyor. Avrupa’da Türkiye’nin önemi dendiğinde sorunlarının önemi akla gelir. AB, bu sorunların kendisine vereceği zararı hesaplayarak Türkiye’yi evine almaya karar verdi.
       <br/>
       <br/>
       AGSK ve Türkiye
       <br/>
       <br/>
       —50 yıllık NATO’daki müttefikleri ve resmen AB adayı Türkiye’ye AGSK içinde BAB kapsamında elde edilmiş hakları vermemekte direnmeleri, Türkiye’ye yönelik bir dışlama, stratejik önemini kavramama sorunu değil mi?
       <br/>
       <br/>
       Bu konu Türkiye’de eksik yansıtılıyor. BAB kazanımları AGSK içinde sürdürülemeyecek deniyor. Evet, ama buna karşılık o zaman olmayan adaylık süreci var. AB, hiçbir zaman ‘Sizi AGSK’ya almıyorum’ demiyor ki. ‘Çalış, gel, AB’ye gir ve otomatik olarak AGSK içinde yerini al’ diyor. Üyelikte şüpheler olduğu için sorun çıkıyor.
       <br/>
       <br/>
       —Türkiye’nin bu konudaki hukuki gerekçeleri haksız mı?
       <br/>
       <br/>
       Kıbrıs için de aynı şekilde hukuki tezler ileri sürülüyor. Önemli, ama bu  mesele son derece siyasi. AGSK, Avrupa Güvenlik ve Savunma Politikası (AGSP)'nın bir parçası. Yalnız askeri bir konu değil. AGSP içinde az gelişmiş ülkelerle ve Akdeniz ülkeleriyle yapılmış ekonomik işbirliği anlaşmaları, depremlerden mültecilere insani yardım politikaları (ECHO), ekonomik kalkınma ve yeniden imara yönelik destek programları ve dördüncü olarak da AGSK var. Oluşmakta olan dünya gücü AB’nin hayati bir politikası. AB ekonomik olarak çok güçlü, ama siyaseten çok güçsüz. Yalta sonrası Avrupa bölünmüştü. Bu bölünmüşlük 1989’da sona erdi. Türkiye’nin bunu kavraması gerekiyor. Türkiye bu Avrupa’ya dahil mi olacak, kenarında mı kalacak? Kenarda kalmaya gücü var mı? Adı olup kendi olmayan Avrasya’ya mı katılacak?
       <br/>
       <br/>
       —Tekrar AGSK’ya dönersek, orada Türkiye söz sahibi olmak istemiyor. Yalnız bu güç NATO kaynaklarından yararlandığı takdirde söz sahibi olurum diyor?
       <br/>
       <br/>
       AGSK bünyesindeki 60 bin kişilik acil müdahale gücü, dünden bugüne tam teçhizatlı bir ordu olacak ve oraya buraya müdahale edecek gibi bir hava veriliyor. Bunlar Avrupa’yı hasım görmekten kaynaklanıyor. Aramızda bir ortaklık ilişkisi var, ama hâlâ biz ve onlar diyoruz. ‘AGSK’nın dışında kalamayız, çünkü dünyada yaşanacak 16 çatışma bölgesinin 13’ü bizim bölgemizde’ deniyor. Bunu duyan vah vah çok önemliymiş diyebilir. Türkiye, Estonya gibi bağlantısız, dünyada tek başına bir ülke mi? Türkiye, NATO üyesi. İsrail’le derinleşen askeri bağlantısı var. Arkasında ABD var. Türkiye’ye kim ne yapabilir? Bu politikaları üretenler Avrupa Ordusu’nun Kıbrıs’ta Türkiye’ye zararlı olacağını düşünüyor. Çünkü onlar Kuzey Kıbrıs’ın Türkiye’ye entegre edileceğini söylüyorlar.
       <br/>
       <br/>
       —Bu, devletin en üst düzeyde aldığı bir karar değil mi?
       <br/>
       <br/>
       Evet. Kıbrıs’ta bu güçle karşı karşıya geleceğimiz düşünülüyor. AGSK konusunda Türkiye ile AB arasında bir uzlaşma bulmak için, Kıbrıs’ın bu gücün sorumluluk alanından çıkarılması önerildi ABD ve İngiltere tarafından. Yunanlılar kabul etmedi. Beridekiler Yunanlılar’ın bu tavrını ‘Gördünüz mü, demek amaçları bu’ şelinde yorumladılar. Türkiye, müsbet, barışçı, ileriye dönük ve diğergam, yani başkalarının da sorunlarının olabileceğini düşünerek politikalar üretmiyor. Hep kendini düşünüyor. Kıbrıs’ta bir sorun var. Türkiye oraya müdahale etti. Bu o zaman için bir çare oldu belki. Ama artık bunun yürümediği görünüyor. Bunun başka bir çaresi olabilir mi?
       <br/>
       <br/>
       —Türkiye’de halkın affetmeyeceği konuların başında Kıbrıs’ta tavizin geldiği söylenir.
       <br/>
       <br/>
       Olabilir. Ama bir hür tartışma ortamına ihtiyaç var. Şimdi hadise tek boyutlu konuşuluyor: Biz 1974’te bu meseleyi hallettik. Nokta. Tartışma yok, diyalog yok. Dünya ise ‘Hayır burada ciddi sorun var’ diyor.
       <br/>
       <br/>
       —Dünyanın ikrarıyla bunca çözülmemiş siyasi sorun varken AB’nin önce Rumlar’ın  adaylık başvurusunu kabul etmesi, ardından yine sorunlar çözülmeden müzakere sürecini başlatması garip değil mi?
       <br/>
       <br/>
       AB’nin Kıbrıs’ı adaylığa kabul edişinde iki neden var: Birincisi, Kıbrıs’ı normalleştirmek. Adanın bölünmüş halinin sona ermesi ve kalıcı çözüm bulunması. Aynı zamanda offshore bankacılık sayesinde Kıbrıs’ın Miloseviç’in, Rus mafyasının kara para üssü olmasını önlemek istiyor. İkincisi ise bir taşla iki kuş mantığı çerçevesinde AB, Türkiye’ye teşvik edici bir mesaj yollayabilir miyiz diye düşündü. Ancak bu karar, işleri daha da zorlaştırdı. Bazı ülkeler AB’ye yeni sorunlar ithal etmemek için bölünmüş bir Kıbrıs’ı almaya karşılar. Soru şu: Yunanistan, Türkiye ve Kıbrıs aynı ailenin çocukları olarak barış içinde bu coğrafyada yaşayacak mıyız? Yoksa 2 asırdır olduğu gibi itişip kakışacak mıyız? Bu, Türkiye’nin Ortadoğu’da kalması ile Avrupa’ya dahil olması ikilemiyle aynı. Adada çok sorun var, ama birleşmeden sonra Türkler’e saldırı olabileceğini aklım almıyor. Kaldı ki görüşmelerde Türk azınlığa güvenlik, hatta kendi kendini savunma konusunda elle tutulur güvenceler veriliyor. Türkiye artık inandırıcı olmalı.
       <br/>
       <br/>
       —Denktaş, ‘1960'ta kurucuyduk, niçin azınlık olalım’ diyor. Siz de azınlık kavramını kullandınız. Bu yanlış değil mi?
       <br/>
       <br/>
       Bunlar da konuşulur, ancak hayati bir sorun olduğunu sanmıyorum. Lefkoşa’nın asgari şartlarını biliyorum, böyle bir terim yok. Bu önemli değil ayrıca. İsviçre’de kim azınlık mesela? Azınlık kavramı Fransa’da yoktur.
       <br/>
       <br/>
       Araçsal Batılılışma
       <br/>
       <br/>
       —Başlangıçta Türkler, Batılılaşmayı onların tekniklerini alıp karşılarına daha güçlü çıkma şeklinde algıladı. Bu anlayış AB konusunda da sürüyor mu?
       <br/>
       <br/>
       Türkiye, Batılılaşmayı hep araç olarak algılamıştır. İlk yapılan reformların askerî, idarî ve eğitimle ilgili olması da bundan. Araç olarak bakma mantığı sürüyor, ancak ortada bir 1923 kesintisi var. Atatürk’ün iradesi, bu araçsal mantığına getirilmiş ciddi bir revizyon ve yorumdur. Şayet bu tartışılıyorsa, 1923 misyonu tartışılıyor demektir. O zaman karar verilmeli. Çünkü a la carte, yani seç beğen al yok. Avrupa fiks mönü. Şurayı beğenirim, burayı beğenmem, şuraya girerim, buraya girmem yok.
       <br/>
       <br/>
       —Zamanında Batılılaşma fikrine soğuk bakanların şimdilerde AB konusunda eski Batıcılardan önde olmaları nasıl bir olgu? Bu vakıa Brüksel’den nasıl görünüyor?
       <br/>
       <br/>
       İlginç bir tecelli. Ancak Brüksel’den böyle bir şey görünmüyor. Aksine Brüksel’de inanılmaz şablonlar var. Orada Türkiye’de AB’ye sıcak bakmayanların dindarlar olduğu düşünülüyor. Hiçbir iletişim yok. Nazlı Hanım ile Akgönenç Hanım’ın çabaları istisna tutulursa, kendini anlatma konusunda girişim yoktu.
       <br/>
       <br/>
       Dağılan partinin bir AB politikası yoktu. Her parti kapatıldığında AİHM’ye gidiyordu, onlar da gittiler.
       <br/>
       <br/>
       —Brüksel’in bundan habersiz olması enteresan değil mi?
       <br/>
       <br/>
       Brüksel, AB üyelik dinamiğinin toplumları özgürleştirici, tetikleyici bir dinamik olduğunu bilmiyor. Halbuki zorda kalan herkes, azınlıklar, dini gruplar, üniversiteye başörtüsüyle giremeyenler, Kürtçe gazete çıkarmaya çalışanlar AB’ye çok sıcak bakıyorlar. Ancak burada önemli bir sorun, bu grupların da genellikle a la carte’çı bir zihniyete sahip olmaları. Kısaca herkes AB’yi kendisine getireceği yarar ölçüsünde seviyor. Kıbrıs, azınlıklar ve idam gibi konularda devletle aynı düşünüyorlar.
       <br/>
       <br/>
       —Dindarların AB’den beklentileri gerçekçi mi? Örneğin AB Türkiye’deki siyasi İslamcı çizgiyi Hıristiyan demokratlar gibi meşru mu sayacak, yoksa Türk yasalarının da söylediği gibi laiklik ve demokrasiye tehdit olarak mı görecek?
       <br/>
       <br/>
       Bu çok ilginç bir soru. Epey zamandır ben de kendime bunu soruyorum. AB için de muazzam bir bahis bu. Bir arkadaşım vasıtasıyla da Fazilet’in genç milletvekillerinden birine bir mesaj gönderdim. ‘Dikkat edin, AB sürecinde sıcak karşılanmayacak ilk grup siz olacaksınız’ dedim. AB’nin İslam’la ve genel olarak dinle ilgili bir takıntısı var. Öte yandan AB gerçeğinde ve her üye ülkenin siyasetinde Hıristiyan demokrat oluşum var. Ancak rönesanstan bu yana Avrupa’nın önündeki son amaç, gerçek anlamda bir laiklik. Sadece mezheplere değil, bütün dinlere ve ırklara aynı mesafede duran, hepsini esirgeyen, ama hiçbirine paye vermeyen bir oluşum. AB, Hıristiyan kimliğinin dünyasal ve evrensel söylem geliştirmesine engel olacaktır. Dolayısıyla Hıristiyan demokrat partilere muadil bir Müslüman demokrat partiye tavırları ne olur, bu çok ilginç. Türkiye’de partinin adında Müslüman sözcüğünü kullanmak yasak. Ama yasak olmasa ve böyle bir parti gidip Avrupa’daki Hıristiyan demokratlarla el sıkışsa, enteresan bir görüntü olur. Avrupa Türkiye’nin adaylığını kabul ederek kendine meydan okudu. Ne Avrupa’nın Türkiye’yi, ne de Türkiye’nin Avrupa’yı hazmetmesi kolay.
       <br/>
       <br/>
       —Türkiye’deki sistemin ana özelliklerini asker—sivil ilişkisi, etnik meselelere bakış, Kıbrıs konusu ve dinle ilişkisi belirliyor. AB projesi ise bütün bunlarda önemli değişiklikler istiyor. Bu projenin kolayca gerçekleşme şansı var mı?
       <br/>
       <br/>
       AB konusunda siyasi irade yok derken bunu kastediyorum. Yeni oluşumlara, cesur politikacılara ihtiyaç var. Artık insanlara ‘İşler zor, daha da zorlaşacak. Arkamızda Avrupa’nın, ABD’nin desteği var. Biz Avrupalılaşma yolunda şu evrelerden geçeceğiz’ diyen bir politikacı yok. Eylülde düzeleceğiz diyorlar. Kim inanır. Mesela Recep Tayyip Erdoğan’ı işittim. Diyor ki ‘Biz öyle IMF, mimefe... ’ Bir dakika durun. Türkiye kendi yağıyla mı kavrulacak? Arnavutluk, Kuzey Kore mi olacağız? Popülist politika yapmayacak, dünyalı, liberal sağ ve liberal sol partilere ihtiyaç var.
       <br/>
       <br/>
       —Dışarıdan gelen bir Müslüman ülke olarak, AB’nin büyükleriyle aynı söz hakkına sahip olacak bir Türkiye stratejik açıdan kalay kolay hazmedilebilir mi?
       <br/>
       <br/>
       Ülke olarak bakmamak lazım. Avrupa çok değişiyor. Bölgesel politikaların önemi yadsınacak türden değil. Vatandaşa yakın bir Avrupa Birliği anlayışı, bir federalizm anlayışı yaygınlaşıyor. Üstte Avrupa yurttaşlığı, altta ise bütün yerellikler, farklılıklar, herkese söz hakkı tanınan rengarenk bir Avrupa gelişiyor. Bunu Türkiye diye almak monolitik bir yapı. Bu yine husumet ve biz/onlar mantığından kaynaklanan bir yaklaşım. Burada da orada da var bu anlayış. Türkler geliyor diyorlar. Bir dakika, 80 milyon insan. Bunun içinde Alevi’si var, Kürd’ü var, Laz’ı var. Ermeni’si, Rum’u var, Yahudi’si var. Bunu böyle bir bütün olarak almanın ne anlamı var. Bunu buradan söylemek de, oradan öyle algılamak da yanlış.
       <br/>
       <br/>
       —AB’ye dostça değil düşmanca bakılması güven bunalımından kaynaklanıyor. Türkiye’ye üyeliği garanti eden samimi bir takvim verilse kuşkular azalır. Bütün tavizleri verip dışarda kalma riski var.
       <br/>
       <br/>
       Doğru. Aslında takvim var, ama takvim olmayan bir takvim. Türkiye istese siyasi kriterleri kısa sürede halledip müzakereye oturabilir. Bunlar çok para gerektiren işler değil. 4 husus var: MGK’nın diğer ülkelerde olduğu gibi askere kendi meseleleriyle ilgili fikir sorulduğunda görüş açıklayacağı yapıya dönüştürülmesi. Anadillerde eğitim ve yayın hakkı. Bu konuda birçok seçenek var. Fransızınki başka, Almanınki başka. Ölüm cezasının şartsız kaldırılması ve Kıbrıs meselesi. Bunlar asgaridir.
       <br/>
       <br/>
       —Bir yerde müzakerelerin gecikmesinin AB’yi de memnun ettiğini söylüyorsunuz. Gerçekten almak isteseler niye sevinsinler?
       <br/>
       <br/>
       Tabii böyle düşünen insanlar da var. Ben AB’nin 1999’da aldığı kararın altında kaldığını düşünüyorum. Türkiye herhangi bir aday değil. Türkiye, Bulgaristan ne yapıyorsa onu siz de yapın denecek bir ülke değil. Hakkında daha fazla düşünmek, daha fazla politika üretmek gereken bir ülke. 4 koldan Ermeni meselesi, Kürt meselesi, Kıbrıs meselesi diye üstüne geliyorsun. Bunlar tabu burada. Bu tutum yararlı değil zararlı ilişkilerde.
       <br/>
       <br/>
       —Türkiye’de AB projesine sıcak bakanların yalnız Türkiye’yi değil, AB’yi de kör göze parmak politikalarından dolayı eleştirmesi gerekiyor galiba.
       <br/>
       <br/>
       Dikkat edilmesi gereken bir nokta. Ben de Avrupa’da yayınlanan bir dergiye gönderdiğim son makalemde bu konuyu işledim. Aklın yolu bir.
       <br/>
       <br/>
       Not: Röportaj AİHM'nin Refah Partisi'nin kararı açıklanmadan önce yapılmıştır.
       <br/>
       <br/>
       E—Posta: a.bilici@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12564), [web.archive.org (arşiv bağlantısı)](http://web.archive.org/web/20050227092739/http://www.aksiyon.com.tr:80/detay.php?id=12564)
