# Dış KİT'ler

*Abdülhamit Bilici 1997.03.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Günlük hayatta çok sık başvurduğumuz güzel bir atasözümüz var: "Ayranı yok içmeye, faytonla gider çeşmeye."
  </font>
 </div>
 <div id="newsText">
  <font class="detail-text">
   Onu hep elindeki imkanları gözardı ederek şatafatlı işlere kalkışanlar için kullanırız. Aslında bu anlamda tek atasözümüz de bu değil. "Ayağını yorganına göre uzat" bir başkası. Ancak halkın diline pelesenk yaptığı bu atasözlerinin taşıdığı manadan devlet pek ders almamış görünüyor. IMF'den, OECD'den, AB'den her fırsatta yardım isteyen, memurunun oturduğu lojmanı satıp paraya dönüştürerek çarkı çevirmeye çalışan Türk devletinin yurtdışında yaptığı harcamalara getirmek istiyoruz sözü. Diyarbakır'daki vatandaşı üç beş kilo un alabilmek için yardım kuyruklarında kendini helak eden Türkiye'nin Cenevre'de bir büyükelçi için 500 milyara ev alması, her büyükelçiye 30 milyar liralık Mercedes marka makam arabasına ilaveten 70 tane 22 milyarlık Mercedes jip alınmasıyla ilgili.
   <br/>
   <br/>
   20 bin köyünde içme suyu olmayan, 1 milyon çocuğu okula gidemeyen Türkiye'nin Dışişleri Bakanlığı bu jiplerden 50 tane daha istiyor. Haftada bir saat işi olan Dünya Gıda Tarım Teşkilatı'nda Türkiye daimi delegelik açıyor. Daimi delegelik açmakla kalmıyor, burada bulundurduğu heyetin kabarıklığıyla adeta Japonya ve Amerika ile yarışıyor. İhtiyaç olduğundan değil, siyaseten himaye edilen bir kısım bürokratlara 89 bin dolarlık iş bulmak için. 12 daimi delegelik içinde beşi bu şekilde. Cenevre'deki ikinci daimi delegelik, Viyana'daki daimi delegelik, Montreal'deki Sivil Havacılık Daimi Delegeliği diğer gereksiz harcama kapıları.
   <br/>
   <br/>
   Dışişleri'nin 93 büyükelçiliği var çeşitli ülkelerde. Bunların 20'sinin işi yok. Senede 1, 1.5 milyon dolar gider karşılığında bir iki tane rapor gelir. Maliyeti 400, 500 bin dolar olan raporlar. Hiçbir Türk'ün bulunmadığı yerlerde başkonsolosluklar var. Mesela Napoli. Senede 3 kere işi olur. Dışarıdaki memur sayısının Türkiye'dekine oranı binde 4'tür. Ama dışarıdakilerin maaşının içeriye oranı ise binde 44'tür.
   <br/>
   <br/>
   Dışarıya taşan KİT'lerimiz sadece Dışişleri ile sınırlı da değil. Yurtdışındaki 166 temsilcilikte 3552 Dışişleri personelinin yanısıra diğer bakanlık ve kuruluşlara mensup 3300 personel bulunuyor. Diğer bakanlık ya da kurumlar hangileri? Mesela Washington Büyükelçiliği'nde Maliye Bakanlığı ile Hazine ve Dış Ticaret müsteşarlıkları 10 kişi ile temsil ediliyor. Almanya'da 26 Çalışma Bakanlığı temsilcisi bulunuyor. Bakü'de ve Roma'da aynı bakanlık ve müsteşarlıklar 7 kişiyle, Paris'te 13 kişiyle temsil ediliyor. Bir de tabii buralarda 3 bin5 bin dolar gibi Türkiye standartlarına göre çok yüksek maaşlar alan personelin gerçekten bu işlere ehil olup olmadıkları var.
   <br/>
   <br/>
   Bu çarkın nasıl döndüğünü, yani birçok memurun rüyalarını süsleyen yurtdışı görevlerin nasıl verildiğini ortaya koymak için işte iki örnek: Birincisi emekli bir Dışişleri müsteşarına ait. Uzun yıllar devletin bu en saygın noktalarından birinde görev yapan müsteşar, büyükelçilik dolayısıyla yurtdışında bulunduğu dönemde başından geçen bir olayı şöyle anlatıyor: "Dışişleri dışındaki kurumlardan dışarıya gönderilen görevliler  o kadar dil bilgisinden yoksundular ki, değil  ülkemiz adına önemli bir iş başarsınlar, bankadan para çekmek için bile görevlendireceğim bir yardımcıya ihtiyaç duyuyorlardı". İkinci örnek ise bir bakanlığın kıdemli müfettişlerinden birine ait. İsmi bizde saklı olan bu müfettiş, bir ara yurtdışına gitme yollarını araştırıyor. Araştırması sonucunda bulduğu cevap şöyle: "Yüzde 99 siyasi iltimas gerekli".
   <br/>
   <br/>
   Diplomasi kökeninden gelmesi dolayısıyla milletvekilleri arasında dış siyaset konularıyla belki en yakından ilgilenen kişilerden biri olan Bitlis Milletvekili Kamran İnan, işte bu denli kangren haline gelmiş bir yaraya işaret etmek için konuyu Meclis'e getirdi. 8 Ekim 1996'da önerge görüşüldü. Meclis ittifakla konunun araştırılmasını kabul etti.
   <br/>
   <br/>
   İnan'ın başkanlığında çalışan komisyonun kapsamının Dışişleri ile sınırlı olmadığı uzun isminden anlaşılıyordu. "Yurtdışında açılan temsilcilikler ve buralarda görevlendirilen personel ile çeşitli nedenlerle yurtdışına gönderilen kamu görevlilerinin nicelik, nitelik ve mali yüklerinin bütün yönleriyle araştırılarak alınması gereken tedbirlerin belirlenmesi amacıyla kurulan Meclis Araştırması Komisyonu". Kısaca Meclis'teki sıra numarası 10/90 diye anılan komisyon Diyanet'ten Turizm Bakanlığı'na kadar yurtdışına eleman gönderen tüm kurumların bu yöndeki faaliyetlerini tetkik etti. Kurumların yetkili kişileri komisyona bilgi verdi. Yurtdışındaki temsilciliklere anketler gönderildi. Bilgiler toplandı. Bütün bu işler sürerken gelen bilgilerin gerçekleri yansıtmadığı ve bazı gerçeklerin saklandığı anlaşıldı. Bunun üzerine Sayıştay devreye sokularak bu yolla bilgilerin sağlaması yapıldı. Bir de dışarıdan gelen bilgiler ayırt edilemeyecek kadar karışık olduğu için daha gelişmiş formlar yollandı. İşler uzayınca komisyon ek süre istedi. Bu arada bir kısım medyada israfı önlemek için kurulan komisyonun teftiş adı alıtnda üyelerine yurtdışı gezileri ayarladığı suçlaması yapıldı. Sonunda hazırlanan rapor şubat ayının son günlerinde Meclis'e sunuldu.
   <br/>
   <br/>
   Büyük basının MGK kriziyle meşgul olduğundan ancak kısa kısa haberlerinde değindiği rapora en derli toplu bilgi Sayıştay'dan geldi. Sayıştay raporunda yurtdışında Mayıs 1994 itibariyle sürekli ve geçici görevle 7684 kişinin bulunduğu, bunlara 2577 kişilik yurtdışında öğrenim gören talebelerin dahil olmadığı belirtiliyor. Sürekli görev yapanlara ortalama 3500 dolar, geçici görevle gidenlere ise günlük 70 dolar harcırah ödeniyor. Yurtdışındaki personel ödemelerinin 10 trilyonun üstünde olduğu tahmin ediliyor. Tahmin ediliyor denmesinin sebebi ise bazı kurumların yurtdışı ödemelerini kasten genel bütçe içinde göstermelerinden kaynaklanıyor.
   <br/>
   <br/>
   Gizliliği bulunan Dışişleri ve MSB kadroları dışında Sayıştay denetimine tâbi genel ve katma bütçeli kurumların tamamına 190 sayılı Kanun Hükmünde Kararname ile tahsis edilen yurtdışı kadro sayısı ise 984. Ancak komisyonun raporunda Türk dış politikasının 460 meslek memuru ile yürütülebildiği halde Dışişleri'ne ilaveten çeşitli kuruluşlardan toplam 7684 kişinin yurtdışında bulunduğu ifade ediliyor. Yani normalde olması gerekenin yedi katı bir şişme var.
   <br/>
   <br/>
   Dikkat çekilen noktalar arasında sadece kadro şişkinliği değil, maaşlardaki çarpıklık da var. 657 sayılı Devlet Mamurları Kanunu'nun dış temsilcilikler aylık katsayısını düzenleyen 157'inci maddesi "maaşların tesbitinde bulunulan ülkenin ekonomik durumunun gözönüne alınması gereği"ne işaret edildiği halde, milli gelir seviyesi çok düşük, yerel kamu görevlilerinin 100 dolar aldığı ülkelerde görev yapan personele çok yüksek ücret ödendiği, Avrupa ülkeleri ile arasında ciddi ayrım olmadığı tesbit edilmekte. Mesela Kazakistan, Türkmenistan ve Kırgızistan'da görevlendirilen insanlara 100 dolar ücret ödenirken, aynı yerde çalışan müşavirlere Almanya'daki müşavirlere ödenen 3800 dolara yakın miktarlarda maaş ödeniyor.
   <br/>
   <br/>
   Yurtdışında hemen hemen her devlet kurumunun elemanları var. Bunlardan önemli sayılarda elemanı bulunanlar şöyle: Dışişleri'nin 3360, Milli Savunma Bakanlığı'nın 2210'u geçici olmak üzere 2518, üniversitelerin 1717, Milli Eğitim'in 762'si öğrenci 843, Hazine ve Dış Ticaret'in 262, Maliye'nin 67, Çalışma Bakanlığı'nın 101, İçişleri'nin 195, Turizm Bakanlığı'nın 75. DSİ'nin, Karayolları'nın, Köy Hizmetleri'nin, hatta Tapu Kadostro'nun bile yurtdışında görevlendirdiği personeli bulunuyor.
   <br/>
   <br/>
   Yüksek maaşlarla dışarıda bulunan bunca personel acaba görevini iyi yapıyor mu? Komisyon Başkanı İnan'ın kanaati hiç de olumlu değil. İşte İnan'ın Turizm Bakanlığı'nın yurtdışındaki elemanlarıyla ilgili değerlendirmesi: "Bugün bütün ülkeler turizmden elini çekmiştir. Turizm özel sektör faaliyetidir çünkü. Bizim dışarıda 50'den fazla turizm müşavirimiz var. Bunlara 'yüksek maaşlı devamlı turistler' denebilir aslında. İşin garibi turizm müşaviri bulunan yerden az turist gelir. Çünkü onları gören kişilerin Türkiye'ye gelme şansı azalır. Belçika'da yaşadım bunu. Dostlarım 'burayı kapatırsanız, size daha çok turist gelir' dediler. Gerçekten gidip baktım, 6 aydır vitrinlerini temizlememişler. Zürih'te de var. Açık olduğunu görmedim."
   <br/>
   <br/>
   Peki ya Dışişleri'nin elemanları, onlar yapabiliyorlar mı vazifelerini? Kendisi de eski bir diplomat olan İnan, bir ülkenin dış temsillerinin iç gerçekleri yansıtması gerektiğini söylüyor: "Enerjinin yüzde 8'i tezekten sağlanırken, merkep yolların kralı iken 500 milyara ikametgah, 30 milyara makam arabası... Kimse 30 milyarlık arabaya biniyor diye büyümez. Herkes o ülkenin ekonomik durumunu, gücünü çok iyi bilir. Gösterişle hiçbir şey halledilmez". İnan bu kaynakları kullananlar vazifelerini iyi yapsalar gam yemeyeceğini, ancak Batı başkentlerinin Türkiye aleyhtarı gelişmelerle çalkalandığını, birkaç gayretli büyükelçi dışında basına yazı yazan, TV'ye çıkıp Türk devletinin kavgasını veren olmadığını vurguluyor.
   <br/>
   <br/>
   Komisyonun üzerinde durduğu bir başka konu ise dış temsil konusundaki ahenk eksikliği. Her kurumun temsilcisi kendi başına buyruk hareket ediyor. Büyükelçinin emrinde değiller. Yüzlerce milyonluk projeleri, Hazine'nin, Dış Ticaret'in temsilcileri büyükelçi ile işin siyasi yönlerini görüşmeden bağlayabiliyorlar.
   <br/>
   <br/>
   Hariciye'nin meslek memurları dışındaki dış kadronun en önemli problemlerinden biri de görevin olmazsa olmaz şartı yabancı dil konusundaki eksiklikler. Tesbitlere göre, bu kurumların temsilcilerinin yüzde 80'i yabancı dil bilmiyor. Çok yaygın diller dışında, ev sahibi ülkenin dilini bilme noktasında Dışişleri de çok geri.
   <br/>
   <br/>
   Raporun eleştirilerinden nasibini alan Dışişleri, Meclis'le karşı karşıya gelmekten itinayla kaçınıyor. Dışişleri müsteşarı bizzat komisyona gelerek soruları cevapladı. Komisyon üyelerinin verdiği bilgiye göre, Müsteşar Öymen bazı atıl konsoloslukları kapatacaklarını, güvenlik kaleminden tasarruf edilemeyeceğini, TÖMER'le yaptıkları bir anlaşmayla personelin bir sene önceden gideceği yeri tesbit ederek o ülkenin dilini öğrenmesini sağlalamaya çalıştıklarını açıklamış. Polemiğe girmek istemediklerini söyleyen Dışişleri sözcüleri ise, Meclis karşısında boyunlarının kıldan ince olduğunu söylüyorlar.
   <br/>
   <br/>
   Meclis'te farklı konularda, çeşitli komisyonların hazırladığı raporların nasıl rafa kaldırıldığı bilindiği için, tüm partilerin ittifakla kurulmasına karar verdiği bu komisyonun hazırladığı raporun da ciddi bir kriz içindeki hükümet tarafından ne kadar ciddiye alınacağı konusunda şüpheler var. Komisyonun iktidar partilerine mensup üyeleri bu konuda ısrarlı olacaklarını söylemelerine rağmen konunun altında sistematik bazı yanlışlar bulunması bunu güçleştiriyor.
   <br/>
   <br/>
   Turizm Bakanlığı müsteşarlığı ve büyükelçilik görevlerinde bulunan Emekli Büyükelçi Aydın G. Alacakaptan, dış temsilciliklerdeki şişmenin altında yatan temel espriye şöyle işaret ediyor: "Dış hizmet imkanı, biraz kaliteli insanı devlet hizmetinde tutabilmenin tek yoludur. Bunların dış hizmet yaptıkları yoktur. Bu elemanlar büyükelçiliklerin üzerinde yüktür. Bu görevlilerin bir kısmı siyasi himaye ile oradadır. Bir kısmı da ileride, içeride hizmet alabilmek için gönderilir". Alacakaptan'ın bu kısırdöngüyü kırmak için ortaya attığı teklif ise, Başbakanlığın ya da güçlü bir bakanlığın Dışişleri Bakanlığı ile koordineli bir biçimde bu elemanları gerekli yerlere göndermesi.
   <br/>
   <br/>
   Uzun süre Dışişleri Personel Müdürlüğü'nün önemli kademelerinde görev yapan Emekli Büyükelçi İsmail Berduk Olgaçay ise geçmiş yıllardaki tecrübelerine dayanarak personelde ya da temsilciliklerde tenkisata gidilirken dikkat edilmesi gereken hususları hatırlatıyor: Temsilciliğin seviyesinin düşürülmesi ya da kapatılması ev sahibi ülkenin önemsenmediği şeklinde algılanabilir. Hariciye'nin meslek memurlarının sayısı fazla değil, azdır. Ancak hem dış ilişkilerde ahengi sağlamak, hem de şişkinliği önlemek için hariciye memurlarının görev alanları artırılarak diğer kurumların temsilcileri azaltılabilir.
   <br/>
   <br/>
   En kısa zamanda bir değişikliğe gidilmediği takdirde şimdilik manzara bu şekilde. Amerika bile kaynak sıkıntısından çeşitli temsilcilik ve üslerini, örneğin İzmir'deki konsolosluğunu kapatıp tasarruf tedbirleri alırken, kıt kaynaklarıyla Türkiye'nin her sene yarım milyar dolar harcayarak bu hantal yapıyı sürdürmesi akıl kârı değil. Gereksiz harcamaları kesip, ihtiyaç duyulan alanlara kaydırarak, israfı önlerken kaliteyi ve etkinliği artıracak formülleri bulmak bu kadar zor mu?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2340), [web.archive.org (arşiv bağlantısı)](http://web.archive.org/web/20140818171035/http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2340)
