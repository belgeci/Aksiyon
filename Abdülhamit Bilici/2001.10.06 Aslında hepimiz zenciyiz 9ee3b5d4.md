# Aslında hepimiz zenciyiz

*Abdülhamit Bilici 2001.10.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyanın en kaliteli beyinlerinin toplandığı Harvard Üniversitesi'nde Amerikalı öğrenciler bir gösteri düzenliyorlar. Türkiyeli, gayet çağdaş bir öğrencinin de şahit olduğu bu gösteride "Müslümanlar dışarı" diye slogan atılıyor.
  </font>
 </div>
 <div id="newsText">
  <font class="detail-text">
   Amerikalı öğrencilerin bu isteğini Harvardlı Türk üzerine aldı mı, almadı mı bilmiyoruz. Ama içerde İslam'la pek barışık olmayanların dışarıda Müslümanlık'la itham edilmeleri ender karşılaşılan bir durum değil. Amerika'daki terör olaylarından sonra bu ironi daha sık yaşanacağa benziyor.
   <br/>
   <br/>
   Harvard ve Batı'daki diğer üniversitelere İslam dünyasının Malezya, Mısır, Türkiye, Pakistan gibi birbirinden oldukça farklı rejimlere sahip ve Batı ile farklı seviyede ilişkileri olan ülkelerden her yıl binlerce öğrenci gidiyor. Bunların hepsi dindar olmadığı gibi, belki çoğunun İslam'la ilişkisi kimliklerindeki 5 harfli sözcükle sınırlı. Buna rağmen Amerikalı öğrencilerin 'Müslümanlar' nitelemesi Türkiye'deki laik birini, Cezayir'deki İslamcı'yı, Filistin'de silahlı mücadele eden grupların bir üyesini ve Hizbullah sempatizanını aynı paranteze alıyor.
   <br/>
   <br/>
   Hatırlarsanız, 11 Eylül terörist saldırılarından sonra Türkiye'de bir kısım çevreler Ankara'nın niçin hemen ABD ile saf tutmadığını, pasif kaldığını yüksek sesle sorgulamaya başladılar. Ankara'da ise uzun süre bir kararsızlık havası gözlendi. Hatta ABD'ye gönderilecek mektup günlerce kamuoyu önünde tartışıldı. Özetlersek Ankara, "Daha ABD ne yapacağına tam karar vermemişken biz ne yapabiliriz" şeklinde özetlenecek bir tutum sergiliyordu.
   <br/>
   <br/>
   Ancak aslında bu temkinli tutumun arkasında daha önemli bir faktör var gibiydi. Türkiye, ABD'de bir bütün olarak İslam'ın, İslam dünyasının ve Müslümanlar'ın terörle ilişkilendirilmesinden büyük rahatsızlık duymuştu. Bu yüzden Türkiye'de cumhurbaşkanından dışişleri bakanına kadar, resmi beyanat veren bütün yetkililer, terörün hiçbir dinle ilgisi olmadığının altını ısrarla çizmeye gayret ettiler. Çünkü bu genellemeye göre nüfusunun büyük çoğunluğu Müslüman olan Türkiye de, ABD ile karşı cephede yer almış oluyordu. Halbuki Türkiye laik ve demokratik sisteme sahip tek Müslüman ülkeydi ve üstelik NATO'nun da üyesiydi.
   <br/>
   <br/>
   Nitekim çok geçmeden Amerika'da Ortadoğu görünümlü insanlara karşı yapılan saldırılar, hatta bir Hindli'nin Müslüman sanılarak öldürülmesi, camilerin taranması, Türkiye'de duyulan kaygının yersiz olmadığını ortaya koydu.
   <br/>
   <br/>
   Yaşla kurunun birlikte yanma tehlikesini Ankara hissetmişti, ancak bunun nasıl bir duygu olduğunu bizzat tecrübe ederek yıllardır tadanlar da vardı Türkiye'de.
   <br/>
   <br/>
   Onlar bu ülkenin kanunlarına saygılı, vergilerini ödeyen, hiçbir şiddet olayına karışmayan, bu topraklar için vazifeye çağrıldığında hayatını ortaya koymaktan çekinmeyen, ama devletin her nedense sürekli şüpheliler listesinde tuttuğu insanlardı.
   <br/>
   <br/>
   Bu insanların sürekli yaşadıkları, dönem dönem dozu iyice artan bu dışlama psikolojisini, 11 Eylül'den bu yana NATO müttefiki olmasına rağmen bütün Türkiye çok iyi hissediyor. Kimlik olarak İslam dünyasının bir parçası olmasına rağmen, ortalama bir Batılı'dan farksız bir hayat tarzına sahip olan bütün Ortadoğu kökenliler de bu noktada farklı konumda değiller. Artık saç, sakal gibi ilk belirleyiciler ötesinde pasaportlar, kimlik kartları da didik didik edildiği için çağdaş görüntü de durumu kurtarmaya yetmiyor.
   <br/>
   <br/>
   Müslüman görünümlü yolcuların bindiği uçakların pilotları uçmayı reddediyor, yolcular tepki gösteriyorlar.
   <br/>
   <br/>
   Ortadoğu kökenli öğrencilere ev kiralanmıyor. Kalacak yer sorunu yüzünden bazı öğrenciler ülkelerine dönmek zorunda kalıyor.
   <br/>
   <br/>
   Batı'ya, özellikle ABD'ye gitmek isteyen binlerce Müslüman ülke vatandaşı genç, bütün şartları yerine getirmiş olsalar da vize alamıyorlar. Pasaportlar kırmızı kaşeyle damgalanıp renkli hayallere son veriliyor.
   <br/>
   <br/>
   Yalnız ABD'de de değil, Avrupa Birliği'nin Shengen ülkelerinde de alınan yeni vize tedbirleri yalnız dindar insanları değil Müslüman ülkelerden gelen bütün insanları hedef alıyor. Yazar Orhan Pamuk, Müslümanlar'ın ve yoksul ülkelerden gelenlerin hepsine yönelik soğuk polisiye tedbirlerin alınmasından yakınıyor. İslam'a ve Batı dışı olan her şeye karşı şüpheci bir tutum, bütün bir İslam medeniyetini terör ve fanatizmle özdeşleştiren kaba ve saldırgan bir dil, dünyayı her geçen gün barıştan, soğukkanlılıktan biraz daha uzaklaştırıyor.
   <br/>
   <br/>
   Edebiyatçı Buket Uzuner'e göre New York'ta 11 Eylül'de yaşanacak en büyük değişim şu olacak: Orası 11 Eylül öncesinde insanların yalnız kabiliyetlerinin sorulduğu bir yerdi. Artık kimsenin kendisine kitaplarını sormayacağını, Müslüman olup olmadığının sorulacağını söylüyor.
   <br/>
   <br/>
   Müslüman denince ortaya çıkan bu bakış açısı, ayrım gözetmeksizin bu ülkenin dindar, laik ve İslamcı'sının aynı kefede tartılması, acaba hepimize bir empati fırsatı sunabilir mi? Birbirimize Batı'dan aldığımız gözlüklerle bakarak, farklılıklarımızı kavga konusu yapmaktan vazgeçebilir miyiz? Batı'daki bu sakat bakışın içimizdeki yansımasının ürettiği mağdurların farkına varabilir miyiz?
   <br/>
   <br/>
   4 fotoğraf olayı
   <br/>
   <br/>
   Bilmem kaçımız haberdarız ama son yıllarda birileri sanki fotoğrafçılık sektörünü kurtarmak için özel bir gayret sarfediyor. Önceleri bir sınava gireceğiniz zaman kendi fotoğraflarınızı verirdiniz, iş biterdi. Şimdi bazı kamu kuruluşlarına yapılan iş ya da imtihan başvurularında, evliyseniz eşinizin fotoğrafı da isteniyor. O da yetmiyor, anne ve babanızın fotoğrafları da gerekiyor. Bir kuşaklık çağdaşlık görüntüsü de artık durumu kurtarmaya yetmiyor. Olur ya, aday belki gerçekten çağdaş olabilir ya da görünebilir, ama bundan emin olmak için aile fertlerini de görmek gerekiyor.
   <br/>
   <br/>
   Ülkemizde artık iyice kabak tadı veren çağdaş-çağdışı, ilerici-gerici şeklindeki ayrımların son günlerde küresel planda da gündeme gelmeye başladığı gözleniyor. Kimileri 11 Eylül sonrası yaşanan ve yaşanması beklenen küresel süreç için 'global 28 Şubat' adını bile taktılar. Ama bu tasnifin, onu dillendirenleri olumlu tarafa yerleştireceğinin garantisi yok. Çünkü Türkiye'deki 28 Şubat sürecinde hayli popüler olan bir paşa bile geçenlerde "Avrupa Birliği bizi üye almaz, çünkü biz Müslümanız" diyordu. Teröre bulaşanla bulaşmayanı ayırma nezaketi gösteren bazı sağduyulu çıkışlar da yok değil, ancak kimliğinde İslam yazan herkesi medeniyet düşmanı barbarlar kategorisine yerleştirmeye hevesliler hiç de az değil.
   <br/>
   <br/>
   Galiba hiç kimse George W. Bush'un ağzından kaçırdığı Haçlı Seferi, İtalyan Başbakanı Berlusconi'nin 'İslam ülkelerini fethederek çağdaşlaştırmalıyız' sözlerinin, Türkiye'deki ya da diğer İslam ülkelerindeki yalnız dindarları hedef aldığını iddia edemez.
   <br/>
   <br/>
   Müslüman giremez
   <br/>
   <br/>
   Aynı şekilde Alman Sosyal Damokratlar'ın liderlerinden eski Başbakan Helmut Schmidt'in Müslüman olduğu için Türkiye'yi Avrupa'dan ayrı tutan değerlendirmeleri ya da Hıristiyan Demokratlar'ın AB'yi bir Hıristiyan Kulübü şeklinde görmeleri de yalnız dindarları ilgilendiren tutumlar değil.
   <br/>
   <br/>
   21'inci yüzyılın medeniyetler çatışmasına sahne olacağı ve İslam'la Batı'nın karşı karşıya geleceği kehanetleri de yalnız İslam ülkelerindeki dindarların sorunu değil. Dolayısıyla hepimizin aleyhine olan bu senaryoları boşa çıkarmak için hep birlikte kafa yormamız gerekiyor.
   <br/>
   <br/>
   Bugünlerde Batı'daki ciddi gazetelerde bile Müslümanlar'la ilgili istatistikler verilirken, Türk, Pakistanlı, Mısırlı, Cezayirli ayrımlar gözardı ediliyor. Örneğin Herald Tribune gazetesi bir haberinde Avrupa'daki Müslüman istatistiklerini şöyle veriyor: Fransa 4.7 milyon; Almanya 3.2 milyon; Britanya 2.4 milyon. Türkiye'de ya da diğer İslam ülkelerinde yaşayan insanlar birbirlerini ne kadar siyah-beyaz, medeni-bedevi gibi kesin kategorilere ayırsalar da, Batı'nın bizi pek de birbirimizden farklı görmediği anlaşılıyor.
   <br/>
   <br/>
   Türkiye'deki en laik isimlerden Bedri Baykam'a İngiltere'ye gidişinde Londra Havalimanı'nda yapılan muamele ile eski İstanbul Büyükşehir Belediye Başkanı R. Tayyip Erdoğan'a uygulanan muamele arasında çok büyük fark yok.   Aşağı yukarı bütün Batı kurumlarının içinde olmasına rağmen, Batı medyası Türkiye'yle ilgili sembolleri seçerken, hilal, cami, sakal gibi temaları ön plana çıkarmayı hiç bir zaman ihmal etmiyor. Biz her ne kadar kendimizi farklı yerlerde görsek de, onların zihin haritasında Türkiye, hilalle sembolize edilen dünyanın bir parçası. Bu tasnifi değiştirmek için ABD'deki Türk temsilcisi derneklerin mübarek Ramazan ayında güpegündüz içkili resepsiyon tertip etmeleri bile maskaralıktan başka bir işe yaramıyor.
   <br/>
   <br/>
   11 Eylül hadisesinin heyecanıyla birçoklarının Batı'yı medeni, dışındakileri barbar diye tanımlamaları ne kadar kof ve rahatsız ediciyse, aslında bunun ülke içindeki yansıması olan ilerici-gerici kategorileri de en az bunun kadar anlamsız ve kırıcı. Olaylara biraz derinlemesine bakanların, Türkiye'de laiklik anlayışındaki farklılıklar kadar İslam konusunda da büyük farklar olduğunu fark etmesi hiç zor olmaz. Farklı görüş sahiplerinin, sorunlarını birbirlerini dışarıya jurnalleyerek ya da karşıdakine hayat hakkı tanımayarak çözmeye çalışmaları ancak Türkiye hakkında kötü niyet besleyenlerin işine yarıyor. Bu toprakların çocukları olarak, istesek de, istemesek de bu toprakların herşeyine vârisiz. Ege'nin verimli ovalarına sahip çıkıp, doğunun dağlık arazisi için 'boşver' diyebilir miyiz?
   <br/>
   <br/>
   Bu toprakların en önemli öğelerinden biri de kuşkusuz İslam. Şayet çağa uygun olarak anlaşılıp yorumlanamıyor, cehalet ve kinin etkisiyle bir kısım insanlar onu terörle karıştırıyorlarsa bu yalnız dindarların sorunu mudur? Müslüman bir ülkenin vatandaşı olan ve hem dindarca yaşamak, hem de dünyadan kopmak istemeyen bir insanın sorununu ne dereceye kadar Fransa'dan getireceğimiz hazır formüllerle çözebiliriz?
   <br/>
   <br/>
   Birgün emekli bir büyükelçiyle röportaj yaparken cuma ezanı okundu. Namaz için izin istedim. Kendisini davet etmemiştim, ama o "Ben camiye gidemiyorum. Çorap kokusundan girilmiyor" şeklinde bir açıklama getirdi. Bu oldukça normal bir sonuçtu. Mahallenin kültürlü insanları camiye gidip görgülerini oraya taşımadıkları için, orası sosyo-ekonomik olarak en alt grupların mekanı haline gelmişti.  Halbuki Osmanlı'nın son döneminde bile aydınlar, dinleriyle ilgili önemli bir donanıma sahiptiler. Vatan şairi Namık Kemal, Renan'ın İslam'a dil uzatan makalesine hiçbir kaynağa başvurmadan, o esnada bulunduğu Paris'te kapsamlı ve zehir zemberek bir cevap vermişti. Atatürk dinin seviyeli bir şekilde ele alınmasına önayak olmuş, hâlâ aşılamamış olan Elmalılı Tefsiri'nin devlet desteğiyle ve tam bir ilmi özgürlük içinde yazılmasını sağlamıştı. Buhari gibi çok önemli temel eserlerin Türkçe'ye çevrilmesine yardım etmişti.  Sonraki yıllarda dindarların toplumsal statü olarak sürekli daha alt seviyeye kayması, aydınların din ve tarihe karşı aşırı mesafeli, hatta yer yer düşmanca tutumları dindar çevreleri de kaçınılmaz bir muhafazakarlığa sürükledi. Dindarlığın toplumun alt katmanlarına mahsus bir özellik olduğu o kadar kabul görmüştü ki, son yıllarda ekonomik, sosyal ve siyasal alanlarda yaşanan gelişmeler büyük hazımsızlıklara neden oldu. "Başörtülü kapıcıya evet, üniversite öğrencisine, doktara hayır" yaklaşımı da bu ortamın bir ürünüydü.
   <br/>
   <br/>
   Yarın Batılı ülkelerin konsoloslukları 'çağdaş' Türkler'den   4 fotoğraf istemeye başlarsa, terörle, irticayla ilgisi olmadığı halde yıllardır sakıncalı muamelesi gören insanların durumunu o zaman anlarlar. Böyle bir angarya dindar insanları fazla etkilemez, çünkü onlar bu tür işkencelere zaten alışkınlar.
   <br/>
   <br/>
   eposta: a.bilici@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7847-34-aslinda-hepimiz-zenciyiz.html), [web.archive.org (arşiv bağlantısı)](http://web.archive.org/web/20120622181215/http://www.aksiyon.com.tr:80/aksiyon/haber-7847-34-aslinda-hepimiz-zenciyiz.html)
