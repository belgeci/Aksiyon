# Almanya Hindistan kapısında

*Abdülhamit Bilici 2000.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mayıs ayının ortasında Almanya'nın Kuzey Ren Westefalya eyaletinde yapılacak seçimlerde muhalefetteki Hıristiyan Demokrat partinin en önemli sloganı "Kinder statt Inder" (Hindistanlı yerine çocuk).
  </font>
 </div>
 <div id="newsText">
  <font class="detail-text">
   Alman siyasetinin bu en hararetli tartışma konusu, iktidardaki sosyal demokratların bilişim sektörünün ihtiyacını karşılamak için yurtdışından 30 bin bilgisayar uzmanı ithal etme kararıyla ilgili.
   <br/>
   <br/>
   Bizzat Federal Şansölye Schröder tarafından yürütülen proje, tarihte bir ilke de işaret ediyor. Çünkü sanayileşmiş ülkelerin fakir ülkelerden ucuz işgücü ithal ettiklerini bizzat Almanya'daki gurbetçilerimizden biliyoruz. Yine sanayileşmiş ülkelerin ucuz işgücü dolayısıyla üretimlerini gelişmekte olan ülkelere kaydırdığı da alışılmış uygulamalardan. Zengin ülkeler deyince beyin gücü, fakir ülkeler denince hep bilek gücü, ucuz emek akla gelir genel kategorilendirmelerde. Şimdi farklı bir trend yaşanıyor. Dünyanın gelişmiş sanayi ülkeleri, dünyanın kalabalık ve fakir ülkelerinden Hindistan'ın Bilgi Teknolojileri (BT) alanında yetiştirdiği uzmanları kapmak için sıraya girmiş durumda.
   <br/>
   <br/>
   Üçüncü Dalga ekonomisinin fakir ülkelere tedrici gelişme çizgisinin önüne geçip aradaki uçurumu bir anda kapatma imkanı sunacağı söyleniyordu. Örneğin yeni ekonominin bu potansiyelini gören Özal, onsuz kalkınmanın olmayacağına inanılan klasik ağır sanayi edebiyatını bir kenara bırakıp yeni alanlara sıçrama yapılabileceğine inananlardandı. Hindistan bir yerde tam da bu doğrultuda çıkış yapmışa benziyor.
   <br/>
   <br/>
   Sanayinin istediği BT uzmanı ihtiyacını ucuz bir maliyetle Hindistan'dan temin etmek parlak bir fikir olsa da bu politikanın uygulanması o kadar kolay değil. Buna rağmen sosyal demokrat bir iktidarın 4.2 milyon işsizi olan bir ülkeye dışarıdan ek iş gücü getireceğini açıklaması ihtiyacın şiddetini göstermesi bakımından manidar.
   <br/>
   <br/>
   Eğitim sistemi ateş hattında
   <br/>
   <br/>
   IGM Yabancı İşçiler Çalışma Komisyonu Başkanı Muammer Göbekli, işsizliğe rağmen sendikaların niçin fazla ses çıkarmadığını şöyle açıklıyor: "Herkes hazırlıksız yakalandı. Dünyanın 600 bin, Almanya'nın da acilen 70 bin BT uzmanına ihtiyacı var. Alman kamuoyunun ve sendikaların itirazı, niçin zamanında bu ihtiyacın görülüp eğitim ve iş yatırımlarının ona göre yönlendirilmediği ile ilgili. Meslek okulları Almanya'da yarı pratik yarı teorik eğitim veriyorlar. Yarı süresini öğrenci iş yerinde geçiriyor. Buna rağmen ihtiyaçlar anında belirlenip yeni ekonomiye uyarlanmamış. Sendikaların sessizliğinin bir sebebi de bilişim ekonomisinin istihdam oluşturacağı düşüncesi." Göbekli, sermayenin merkezinde yer alan Hıristiyan Demokratlar'ın Yeşil Kart politikasına muhalefetini ucuz popülizm olarak niteliyor. Göbekli, Almanya'daki 190 bin işsiz Türk'ün ve özellikle gençlerini BT dalgasından pay alabilecek eğitimden geçmeleri gerektiğini söylüyor.
   <br/>
   <br/>
   Alman nüfus yapısının özelliklerine dikkat çeken Prof. Dr. Faruk Şen ise, bir araştırmaya göre Almanya'nın işgücünü koruyabilmesi için, elma toplayıcısından bilgisayar uzmanına her yıl 1840 yaşları arasında 500 bin kişiye ihtiyaç duyacağını belirtiyor ve 4.2 milyonluk işsiz ordusu ile bu ihtiyaç arasındaki çelişkiyi şöyle açıklıyor: İşsizlerin çoğu yaşlı. Yeni bir uzmanlık kazandırmak çok güç ve bu insanlar vasıfsız işçi olarak çalışmak istemiyorlar.
   <br/>
   <br/>
   Almanya'daki Türkler'in yüzde 24'ünün işsiz olduğunu belirten Şen, özellikle genç nesli bazı model projelerle Alman piyasasının ihtiyaç duyduğu teknik bilgi donanım sahibi yapmak gerektiğini belirtiyor. Şen, 1 Aralık 1986'da yürürlüğe girecekken Alman muhalefeti yüzünden uygulanmayan işçilerin serbest dolaşımına atıfta bulunarak, şimdi AB adayı 13 ülke içinde Türkiye'nin BM araştırmasında belirtilen 500 binlik istihdam açığından pay alacak özel ülke olmaya çalışması gerektiğini hatırlatıyor. Bütün bu konular tartışılan yeni Göç Yasası'nın alacağı şekle bağlı.
   <br/>
   <br/>
   Alman Yeşil Kartı
   <br/>
   <br/>
   Alman iş dünyası ülkelerinin BT yarışında geri kalmaması için 70 bin uzmana ihtiyacı olduğunu hükümete iletiyor. Hükümet de önce itiraz etse de iş çevrelerinin artan baskısı ve gerçekler karşısında geri adım atıyor. Başlangıç olarak Avrupa Birliği üyesi olmayan ülkelerden 20 bin BT uzmanına (bilgisayar programcısı, yazılımcı, internet uzmanı, vs.) Amerika'nın yıllardır uyguladığı Yeşil Kart 'Green Card' verilmesine karar veriyor. Alman kartının Amerika'nınkinden farkı çalışma iznini 5 yılla sınırlıyor olması. BT uzmanlarının kalış süreleri, ailelerinin durumuyla ilgili pazarlıklar şirketlerle hükümet arasında sürüyor. Şirketler bu insanların önceki göçmenler gibi vasıfsız eleman olmadıklarını, dolayısıyla konforlarına önem vereceklerini, iyilerini alabilmek için süre sınırlaması ve aileleriyle ilgili sınırlamaların yanlış olacağını söylerken, tabanın ve muhalefetin baskısıyla hükümet mümkün oldukça sınırlamaları gündemde tutuyor. Hükümetin BT alanındaki şirketlere belli kontenjanlar vereceği ve seçme işini firmaların yapacağı belirtiliyor. Proje daha çok Hindistan ve Doğu Avrupa ülkeleri gibi düşük maaşla çalışmayı kabul edecek ülkelere açık. BT alanında lisans ya da yüksek lisans yapmış, kendine güvenen tüm AB üyesi olmayan ülke vatandaşlarının başvurup şansını deneme imkanı var.
   <br/>
   <br/>
   Almanya'nın Hindistan Büyükelçiliği internet sitesinde konuyla ilgili duyuruyu çoktan yapmış bile. İsteklilerin (Bonnzav.itexperts@arbeitsamt.de) email adresine başvurabilecekleri (bu arada benim denemek için gönderdiğim email geri geldi), başvuranların donanımlarının "Zentralstelle für Arbeitsvermittlung" (ZAV) tarafından kontrol edileceği, yaz ayında hukuki altyapının tamamlanmasından sonra kabul edilen Yeşil Kart sahiplerinin Almanya'da aileleriyle beraber oturma izinlerinin verileceği belirtiliyor.
   <br/>
   <br/>
   Zengin ülkeler kuyrukta
   <br/>
   <br/>
   BT sektörünü Hindistan'dan gelecek uzmanlarla güçlendirmek isteyen ülkeler Almanya ile sınırlı değil. Clinton, 'Hindistan ve ABD: Bilgi Teknolojisinde Dünya Liderleri' başlıklı konuşmasında BT alanında ikinci büyük yetişmiş elemana sahip ülkenin Hindistan olduğunu, Silicon Vadisi'nde 750'den fazla firmanın Hindistan kökenlilere ait olduğunu belirtiyor. Ve iki ülkenin geleceğinin bu sektörde geliştirecekleri işbirliğine bağlı olduğunu vurguluyor.
   <br/>
   <br/>
   Avustralya BT alanında geri kalmamak için yıllık 35 bin bilgisayar ve bilişim uzmanına ihtiyaç duyduğunu açıklayıp Hindistan'daki uzmanlarla ilgilendiğini belirtirken, Avusturya Almanya'nın yolunu takip ederek 55 bin BT uzmana ihtiyaç olduğu, 2003'te 85 bine çıkacak açığı Hindistan'tan karşılayabileceklerini söyleyenler çıkıyor.
   <br/>
   <br/>
   İngiliz hükümeti Hindistan doğumlu Lord Swraj Paul'ü Hindistanlı yüksek teknoloji müteşebbislerini İngiltere'ye yatırım yapmaları için çalışmalar yapmakla görevlendirdi. Japonya, Hindistan'la BT alanında elektronik yönetimden ortak yatırımlara birçok alanda işbirliği projeleri üzerine müzakereler yapıyor.
   <br/>
   <br/>
   Yeni Delhi'yi ziyaret eden Singapur Başbakanı Goh Tong, BT uzmanlarını ve yatırımcıları Amerika yerine Singapur'a yatırım yapmaya davet ediyor.
   <br/>
   <br/>
   Bu arada Türkiye Cumhuriyeti Başbakanı Ecevit'in Hindistan gezisinin BT sektöründen çok şair Tagor konusuna odaklandığını not etmek gerekiyor.
   <br/>
   <br/>
   Hindistan nasıl başardı?
   <br/>
   <br/>
   Hindistanlı yetkililer ülkelerinin BT alanındaki sıçramasında etkili olan faktörleri şöyle sıralıyorlar. Bilgisayar ve teknoloji dili olan İngilizce'nin Hindistan'da anadil gibi bilinmesi birinci faktör. Hindistanlılar, geleneksel matematik ve ezberleme yeteneklerinin de dil kadar bu devrimde payı olduğuna inanıyorlar. Mühendislik ve tıp alanına göre çok az yatırım gerektirdiği için tüm üniversiteler lisans ve lisans üstü düzeyde bilgisayar eğitimi sunmakta. Daha önce sadece zeki ve zengin çocuklar mühendislik ve tıp programlarına katılabilirdi. Şimdi mali durumu ne olursa olsun zeki çocuklar bilgisayar eğitimi alabiliyor. Mühendisler ve doktorlar arasında başgösteren işsizlik de bu alanı cazip kıldı.  Hindistan hükümeti bu alanda daha ileri eğitim için bütün eyaletlere model bir teknoloji enstitüsü kuruyor. Uluslararası standartlarda eğitim veren bu enstitüler ülkenin tüm beyin gücünü bünyesine toplayabiliyor. Giriş sınavına girebilmek için 2 yıl hazırlanıyor öğrenciler. Mezuniyetten önce uluslararası firmalar gelip buralardan öğrencileri iş güçlerine katıyorlar. En yüksek parayı veren en başarılı öğrenciyi alıyor. Teklif edilen yıllık ücretler 40 bin100 bin dolar arasında değişiyor. Bunların çoğu ABD'ye gitmiş, bu yüzden Amerika'daki 10 programcıdan 4'ü Hindistanlı. Özel sektörde bilgisayar alanında uluslararası standartlarda olmasa da, orta derece işleri yapabilecek düzeyde öğrenci yetiştiren enstitüleri işletiyor.
   <br/>
   <br/>
   15 yıl önce Batılı firmaların ucuz işgücü dolayısıyla bilgisayar parçası üretimi için kurduğu tesislerle başlayan hareket daha sonra programcılığa, ardından Hindistanlı BT müteşebbislerinin hem ülkelerine hem Amerika'ya yatırımları ve kurdukları firmaları iyi fiyatlarla satmaya başlamasıyla hız kazanmış durumda (ünlü Hotmail'i 5 Hindistanlı kuruyor, sonra Microsoft satın alıyor). Silicon vadisindeki şirketlerin yüzde 40'ının Hindistan kökenlilere ait olduğunu, kalanların çoğunda da Hindistanlıların çalıştığı söyleniyor. Amerikalı birçok firma ürünlerinin servis bakım işlerini Hindistan'a havale etmiş durumda. Clinton bile, "Microsoft'un bir ürünündeki arızayı gidermek istediğinizde telefonu açıp Amerika'yı arıyorsunuz, ama aslında Hindistan'la konuşuyorsunuz" diyor. Uydu aracılığıyla programlar ve hizmetler hızlı bir şekilde iki ülke arasında gidip geliyor. Haydarabad için artık cyberabad deniyor. Y2K krizinde Hindistanlı programcılar büyük bir performans gösterip büyük para kazandılar. Pentium'u üreten 20 kişilik Intel takımının 18'inin Hindistanlı olduğu söyleniyor. Milyonlarca dolar harcanarak yetiştirilen uzmanlar yurtdışına gitmeye başlayınca bu beyin göçünden endişe edenler de olmuş başlangıçta. Şimdi İkamet Etmeyen Hindistanlılar (Non ResidentIndians)'ın ülkeye yatırımları arttıkça bu kaygıları da gidiyor.
   <br/>
   <br/>
   Hükümetin gümrüksüz yazılım ihracat ve ithalatı yapılabilen parklar oluşturması, yazılım sektörüne müdahale etmemesi, ithal yazılımlardan gümrük vergisi alınmaması, bilgisayar donanımlarından düşük (yüzde 5) vergi alınması gibi tedbirler de etkili olmuş bu gelişmede. 1999'da Hindistan 6 milyar dolarlık yazılım ihraç etmiş. 2010'da bunu 1 trilyon dolara çıkarmayı hedefliyorlar.
   <br/>
   <br/>
   1 milyarlık nüfusunun yüzde 35'i fakirlik sınırı altında yaşayan, geçen hafta Başbakanı Vajpaye'nin kuraklık nedeniyle 25 milyon insanın açlıktan ölüm tehlikesiyle karşı karşıya olduğunu açıkladığı Hindistan'ın yeni ekonomi alanında gösterdiği bu performans şaşırtıcı olduğu kadar, gelişmekte olan ülkeler için cesaret verici.
   <br/>
   <br/>
   (eposta: abilici@mail.aksiyon.com.tr)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6135-32-almanya-hindistan-kapisinda.html), [web.archive.org (arşiv bağlantısı)](http://web.archive.org/web/20130623065808/http://www.aksiyon.com.tr:80/aksiyon/haber-6135-32-almanya-hindistan-kapisinda.html)
