# Asker 98'de kışlaya dönecek

*Abdülhamit Bilici 1997.01.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   120 milyon insanıyla Afrika'nın en kalabalık ülkesi Nijerya'nın nüfusunun yarıdan fazlası Müslüman. İhracatının büyük kısmını petrol oluşturuyor.
  </font>
 </div>
 <div id="newsText">
  <font class="detail-text">
   Zaten bu yüzden de OPEC üyesi. 1960'ta İngiltere'den bağımsızlığını alan Nijerya'nın tarihi askeri darbelerle dolu. 31 Aralık 1983 tarihinden bu yana da askerler tarafından idare ediliyor. Gerçi askerler idareyi yakın zamanda tamamen sivillere bırakmaya karar vermişler, ama buna benzer sözler daha önce de verilip çeşitli nedenlerle yerine getirilmediği için bu söze de temkinli yaklaşmak gerekiyor. Müslüman nüfusu dolayısıyla İslam Konferansı Teşkilatı'nın üyesi olan Nijerya, eski bir İngiliz sömürgesi olması hasebiyle de Commonwealth üyesi. Şimdi de Erbakan'ın öncülüğünde gerçekleştirilen D8'in heyecanlı ve istekli üyelerinden biri. Türkiye ile ilişkilere  heyecanla yaklaşıyor Nijeryalılar. Osmanlı'yı bir yadı cemil olarak anıyor Nijerya heyetinin D8 delegasyonu başkanı ve Sanayi Bakanı General Muhammed B. Haladu. Başbakan Erbakan'ın bu ülkeye gezisi sırasında ekranlara yansıyan coşkulu karşılama görüntüleri de bunun bir delili. Nijerya delegasyonundan bir dışişleri yetkilisi, Birinci Lig'deki takımlarımızı bizim Fenerli olduğumuzu tahmin edecek kadar iyi tanıyor. "Yakında stadları büyütmeniz gerekecek. Çünkü Nijeryalılar maçlara gelecek" diyor. Henüz Ankara'da temsilciliği yok Nijerya'nın. Tahran'daki büyükelçileri Türkiye için de akredite. Ama başbakanın ziyaretinde karşılıklı elçilik açılması kararlaştırılmış.
   <br/>
   <br/>
   Nijerya, nüfusu ve doğal kaynakları itibarıyla büyük potansiyele sahip, ancak şu andaki ekonomik göstergeleri ve askeri yönetimden dolayı dünyadaki itibarı  pek memnun edici bir seviyede değil. Kişi başına milli gelir 300 dolar civarında. Demokrasi eleştirilerine rağmen ülkenin dış ticaretindeki en önemli pay sahipleri Avrupa Birliği ve ABD.
   <br/>
   <br/>
   Satır başlarıyla kısaca değindimiz bu ülkenin Türkiye'ye bakışı ve D8'e yaklaşımını General Haladu Aksiyon için değerlendirdi. Bir Afrikalı ile daha önce  röportaj yapmıştık, ama Afrikalı bir generalle yaptığımız ilk mülakat olması yönüyle ilginç bir tecrübe oldu.
   <br/>
   <br/>
    Erbakan'ın ziyareti sürpriz oldu mu sizin için?
   <br/>
   <br/>
   Hayır, çok sevindik ama bizim için sürpriz bir ziyaret değildi. Normal olarak gerçekleştirilmesi kararlaştırılmıştı bu ziyaretin. Biz Osmanlı döneminden beri Türk milleti ile iyi ilişkiler içinde olan bir milletiz. Uzun zamandan beri duraklamış ilişkilerimiz bu ziyaretle çok büyük bir ivme kazanmıştır.
   <br/>
   <br/>
    Türkiye sizin kafanızda nasıl bir ülke?
   <br/>
   <br/>
   Türkiye önemli bir potansiyele sahip, çok güzel bir coğrafi konumu olan, tarihten bugüne dünya üzerinde önemli bir yeri olmuş, 21'inci yüzyıla başarıyla ve hızla hazırlanan önemli bir ülkedir bana göre.
   <br/>
   <br/>
    Ülkeniz nüfusunun  hemen hemen yarısı Hıristiyan. Fakat siz İKT'ye ve D8 gibi İslam ülkelerinin birliklerine giriyorsunuz. Bu durum problem oluşturmuyor mu halkınız açısından?
   <br/>
   <br/>
   Öncelikle ülkemizde Müslümanlar'ın oranı nüfus olarak Hıristiyanlar'dan büyüktür. Ayrıca, D8, dini ve İslami bir örgüt değildir. Gelişme felsefesine yönelik kurulmuş küresel bir örgüttür. Avrupa Birliği'ni oluşturan ülkelerin de hemen hepsi bugün Hıristiyan'dır. Ama kendileri de bunun bir Hıristiyan örgütü olmadığını söylüyorlar. Yani bu ülkelerin teker teker ve toplu olarak gelişmesini gaye edinmiş bir örgüttür. Bu yüzden buna kimsenin bir diyeceği olamaz.
   <br/>
   <br/>
    Bu ülkeleri kim bu şekilde kararlaştırdı?
   <br/>
   <br/>
   Bu ülkelere dikkat edilirse herbiri bölgesinde önemli bir ağırlığı olan, belli bir nüfus potansiyeline sahip ülkelerdir. Bu ülkeler arasında yapılan temaslarla gerçekleşmiştir. Bu işin içinde olması tavsiye edilen ve bunu kabul eden ülkeler tabiatıyla D8'i oluşturmuştur.
   <br/>
   <br/>
    Toplantının en heyecan verici kararı ne oldu?
   <br/>
   <br/>
   Bence toplantının en heyecan verici kararı bütün ülkelerin resmen D8 diye bir örgütün kurulmasını kabul etmeleri oldu. Artık D8 bir proje değil, somut bir olaydır.
   <br/>
   <br/>
    Afrika ülkelerinin gözünde Türkiye'nin soğuk savaş yıllarında Batı ile birlikte hareket etmesinin kötü bir imajı var mıdır? Çünkü aynı dönemde çoğu Afrika ülkesi bağımsızlığına kavuşmak  için Batı ile savaşıyordu.
   <br/>
   <br/>
   Hayır. Türkiye kendisi için, kendi çıkarları için ne gerekiyorsa onu yapmıştır diye düşünüyorum. Türkiye'nin kendi çıkarına en uygun işi yapması bizi üzmez, aksine sevindirir. Bu dönemin şartları içinde Türkiye'nin kendi çıkarlarına en iyi hizmet edecek kararlar aldığını düşünüyorum.
   <br/>
   <br/>
    Nihai bildiride yer alan kararlarda örgütün yeni üyelere açık olduğunu belirtmişsiniz. Halbuki İslam Konferansı Teşkilatı'nın(İKT) yanısıra böyle bir örgütün kurulmasının gerekçelerinden biri de İKT'nin çok üyeli ve hantal  olması dolayısıyla az zamanda önemli mesafe almanın zorluğu idi. Şimdi bu örgütü de yeni katılımlara açarsanız aynı durumla tekrar karşılaşmış olmayacak mıyız?
   <br/>
   <br/>
   Yeni üyelere açık demek, akşam gelen sabah girecek demek değildir. Her örgütün, bünyenin kendini korumak için bazı tedbirler alması doğaldır. D8 de yeni üyelere açık denmiştir, ama girecek üyelerde belli kriterler aranacaktır. Bu kriterler ise önümüzdeki dönemde ortaya çıkacaktır. İkincisi bu örgüt İKT benzeri bir misyona sahip, ondan daha az üyeli bir örgüt değildir. O İslami bir örgüttür ve hedefleri kuruluş yasasında vardır. Bu örgütün dini bir niteliği bulunmamaktadır. Daha ziyade ekonomi ağırlıklıdır. Küreseldir. Bu açıdan İKT ile karşılaştırılmasını uygun bulmuyorum.
   <br/>
   <br/>
    Eski bir İngiliz sömürgesi olarak Commonwealth'in üyesisiniz. Hatta örgütün genel sekreteri Nijeryalı. Ancak geçtiğimiz yıl aranızda ciddi problemler oldu. Geçen zirveye kabul edilmedi ülkeniz. Şu anda bu konuda durum nasıl?
   <br/>
   <br/>
   Önümüzdeki zirveye Nijerya'nın katılacağını tahmin ediyorum. Örgütün önemli bir yetkilisi geçtiğimiz dönemde Nijerya'ya geldi ve durumumuzu yakından gördü. Giderken iyi düşüncelerle ayrıldığını sanıyorum.
   <br/>
   <br/>
    Batı ülkelerinden daha ziyade hangi  ülke Nijerya'da daha etkin?
   <br/>
   <br/>
   Hemen hemen hepsinin ülkemizde önemli yatırımları var. Petrolümüzü alma bakımından en büyük müşterimiz ABD. Ama Avrupa ülkelerinin de ülkemizle ilişkileri büyük.
   <br/>
   <br/>
    Ülkenizde Müslümanlar çoğunlukta olsa bile, aradaki fark çok büyük değil. Bu durum dini açıdan problem oluşturmuyor mu? Ya da din konusunu nasıl çözüme kavuşturdunuz?
   <br/>
   <br/>
   Dedikleriniz doğru. Nijerya dini bakımdan yeknesak bir ülke değil. Ama din özgürlüğü güvence altındadır. İsteyen dininin gereklerini yerine getirebilir. Bu açıdan Nijerya belki de Amerika'dan bile daha özgürdür diyebiliriz.
   <br/>
   <br/>
    Ben daha ziyade devletin dini kurumlarla ilişkisini nasıl düzenlediğini merak ediyorum. Mesela Müslüman olsun, Hıristiyan olsun din adamları maaşlarını devletten mi alıyor, din yapılanması devletin içinde mi?
   <br/>
   <br/>
   Bu anlamda soruyorsanız, Nijerya seküler bir ülkedir. Her topluluk dini işlerini kendi kendine idare eder. Bu açıdan devletin dinle herhangi bir ilişkisi yoktur. Devletin yaptığı, din özgürlüğünü garanti altında tutmaktır.
   <br/>
   <br/>
    Titrinize bakıyorum. Sanayi   bakanı diyor, ancak siz de bir generalsiniz. Ordunun yönetimde olması Batı ile ilişkilerinizde problem oluşturmuyor mu? Yönetimi sivillere ne zaman bırakacaksınız?
   <br/>
   <br/>
   Bu konuda süreç hızla ilerliyor.  Geçtiğimiz yıl 5 parti resmileşti. Ekim 1996'da oluşturulan 6 eyaletle toplam eyalet sayısı 36'ya yükseldi. Bu yılın mart ayından başlamak üzere eyaletlerin meclisleri, valilikler ve belediyeler için seçimler yapılacak. 1988'in başlarında ise Senato ve Temsilciler Meclisi için seçimler yapılacak. En son cumhurbaşkanlığı seçimi yapılacak ve 1 Ekim 1998 itibarıyla bütün yönetim tamamen sivillere devredilmiş olacak. Yani askerler kışlalarına geri dönecek.
   <br/>
   <br/>
    Siz de mi?
   <br/>
   <br/>
   Evet ben de.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=AA40E2A0D07F009413AA5A085AC9D764?newsId=2155), [web.archive.org (arşiv bağlantısı)](http://web.archive.org/web/20140828223955/http://www.aksiyon.com.tr:80/aksiyon/newsDetail_getNewsById.action;jsessionid=AA40E2A0D07F009413AA5A085AC9D764?newsId=2155)
