# 2001 Hac Kreasyonu: Beyaz bahçenin renkli gülleri

*Abdülhamit Bilici 2001.03.24*

<div>
 <p class="spot">
  Bu yıl 160 ülkeden 2 milyondan fazla Müslümanın katıldığı hac, muhteşem bir geçit törenini andırıyordu. 14 asırdır her yıl tekrarlanan bu ilahi törende farklı ırklar, diller, renkler, milliyetler, giysiler, yaşam biçimleri dünyanın başka hiçbir yerinde rastlanmayacak ahenk içinde biraraya gelmişti.
 </p>
 <p class="metin">
 </p>
 <img border="0" src="/web/20020424205026im_/http://www.aksiyon.com.tr/2001/329/resimler/Beyaz.jpg"/>
 <p class="metin">
  Gösterinin en görkemli bölümü şüphesiz Arafat'ta sahneleniyor. Günahlardan temizlenme vadisi olan Arafat, tarihi olarak ilk insan Adem'in eşi Havva ile buluştuğu mekan olarak biliniyor. Bir günlüğüne buraya gelen Ademler'in hepsi ihram giydikleri için farklılıklarını beyaz renkte sıfırlarken, Havvalar ihram muafiyeti dolayısıyla kültür, bölge ve iklim özelliklerini yansıtan kıyafetleriyle göz kamaştıran renk cümbüşü içinde farklılığı sembolize ediyorlar.
 </p>
 <p class="metin">
  Pamuk tarlasındaki kelebekler
 </p>
 <p class="metin">
  İslam dünyasında kadının adı yok diyenleri yalanlayan bir tablo var burada. Güney Afrikalısı'ndan Endonezyalısı'na, Nijeryalısı'ndan Somalilisi'ne Müslüman kadın kendi rengi, estetiği ve kimliğiyle ortada. Uçsuz bucaksız bir pamuk tarlası üzerinde uçuşan rengarenk kelebekler gibiler. Tablo, İslam'ı dar anlayışları içinde monotonluğa indirgemek isteyenleri tekzip ettiği gibi, estetik anlayışa ters bir tesettür anlayışının da yaşayan gerçeklikle örtüşmediğini ortaya koyuyordu.
 </p>
 <p class="metin">
  Hacdaki bu renkli tablonun ortaya koyduğu, soyut birkaç mesajdan ibaret değil elbette. Aynı zamanda, sanat, giyim, moda, tasarım, stilistlik alanlarında çalışan insanlar için bir ömür boyu elde edilemeyecek tecrübe ve gözlem imkanını birkaç gün gibi kısa bir sürede sağlayacak bir malzeme cenneti.
 </p>
 <p class="metin">
  Müslüman kadınlar içinde en görkemli, en renkli giysiler Afrika kıtası sakinlerine, siyah tenlilere ait. Çok az sayıda peçeli bayanlar olsa da, genel olarak eller ve yüzler açık. Bu kadar farklı mezhep ve anlayışlara sahip bayanlar arasında başı açık tek bir insana bile rastlamak mümkün değil. Bu durum İslam'ın örtünme anlayışındaki evrensel sınırlarını da ortaya koymuş oluyor. Tercih edilen elbiselerin en önemli özelliği bol kesimli ve açık tonlu renklerden oluşuyor olması. Ekvatora yakın ve tropikal bölgelerden gelen bayanların kıyafetinde bitki örtüsünün etkisini gözlemek mümkün. Sıcak dolayısıyla en mantıklı renk seçiminin yapıldığı görülüyor: Beyaz ve açık pastel renkler. Tek tük de olsa siyah kumaştan yapılmış elbise ve çarşaf da dikkat çekiyor. Suudlu ve Yemenli bayanların sarıkları ve peçeleri dikkat çekiyor. Normalde çador denen kara çarşaf giyinen İranlı kadınların da beyaz renkli, tek parçadan oluşan elbiseleri var. Afrikalı ve Türkiyeli Müslüman bayanlar yüz konusunda ne kadar rahatsa, Lübnanlı, Suudlu, İranlı Yemenli hacılar o kadar çekingenler.
 </p>
 <p class="metin">
  En büyük hacı sayısına sahip Endonezya ve Türkiye hacıları, adeta resmi bir üniforma giydirildikleri için milli kimlikleri ve milli renkleri en az yansıtabilen grupları oluşturuyor. Endonezyalı bayanların kendilerine hazırlanan formaların dışında yerel özellikleri yansıtan kıyafetleri yer yer göze çarpsa da, Türk Havvalar tek tip kıyafetten pek ayrılmıyordu. Tanınmayı kolaylaştırmak, kaybolmayı önlemek amacıyla yapılmış, yakasında Türk bayrağı taşıyan bu kıyafeti üzerine pek oturtamayanlar olduğu gibi, kendine çok iyi yakıştıranlar da vardı. Sonuncular arasında ilk kez hacca gelen bayan parlamenter olma unvanını elde eden Kayseri Milletvekili Sevgi Hanım başta geliyordu.
 </p>
 <p class="metin">
  Hacı kıyafetlerimiz renklensin
 </p>
 <p class="metin">
  Hacı adaylarımızın kıyafetleri hazırlanırken Ege, Trakya, Doğu ya da İç Anadolu'dan gelen kafilelere, bu bölgelerin renk ve motifleri  yansıtılsa şimdiki tek tip uygulamadan daha güzel bir sonuç alınır belki. Böylece bir yandan Türkiye 3 milyonluk Müslüman kitlesi içinde kendini daha iyi temsil etme imkanı bulurken, diğer yandan da hacı hanımların çeyiz sandıklarının en nadide köşesinde saklayacağı birer hatıra ortaya çıkmış olur. Uzun zamandır konfeksiyonculuğun kovalayıp folklore hapsettiği geleneksel kıyafetlerimize de en azından yılda bir kez hayatın içinde boy gösterme şansı verilmiş olur.
 </p>
 <p class="metin">
  Hacda insanlar kulluklarını ve iç dünyalarını Allah'a arzediyorlar. Ancak hac aynı zamanda insanları ve toplulukları kültürel, siyasi ve sosyal yönleriyle birbiriyle etkileşim haline getiren bir fırsat. Hedef bir noktada birleşse de, kıyafetler, davranışlar, diller yerel özellikleri yansıtıyor. Mesela takke satılan bir tezgahta 12 farklı kültüre ait 12 farklı takke görebiliyorsunuz. Bengal'den Endülüs modeline, Hind modelinden Nijerya modeline herbiri farklı biçim ve renkler taşıyan bu takkeler çok sesliliğin narasını atıyorlar.
 </p>
 <p class="metin">
  Bilindiği gibi hacca gidenler Kurban bayramını da kutsal topraklarda idrak ediyorlar. Bazı ülke hacılarının kıyafetlerine gösterdikleri özende bayram düşüncesinin etkili olduğu seziliyor. Bayramda insanlar kendi topraklarındayken nasıl en nadide, en kıymetli elbiselerini giyiyorlarsa, Hicaz'da da aynısını yapıyorlar. Belki biraz daha fazlasını. Çünkü burada bayram olgusunun yanında bir de misafirlik olgusu eşlik ediyor. Ev sahibinin kıyafeti nasıl olsa olur, ama misafirliğe en güzel elbiselerle gidilir.
 </p>
 <p class="metin">
  Müslüman mahallesinde gazetecilik
 </p>
 <p class="metin">
  Modern dönem Havvalar'ın kıyafetlerini görüntülemek elbette kolay olmadı. İlk önce herkesin kendini bir ibadetin cazibesine bıraktığı bir ortamda Müslüman bayanların kıyafetlerini fotoğraflama düşüncesi ne kadar sağlıklıydı. Hacı arkadaşımız Zaman Genel Müdür Yardımcısı Osman  Berberoğlu'nun teşviki olmasa, proje düşünce aşamasından ileri geçmeyecekti. Sonra İslam dünyasının her yerinde Türkiye'deki gibi hayatın her alanına nüfuz eden, bizdeki kadar özgür medya anlayışı yoktu. Çoğunun dilini, adetlerini bilmediğimiz bayanlar böyle bir teşebbüse ne derlerdi? Kızarlar ya da bizi polise teslim etmek isterlerse derdimizi nasıl anlatırdık. Hacca bayanlar tek gelemiyor, mutlaka yanlarında refakatçileri bulunuyor. Onlarla karşı karşıya gelirsek ne yapacaktık.
 </p>
 <p class="metin">
  Fotoğraflarda dikkatimizi yalnızca kıyafetlere yönelttik. Bir kısmı çekimin gerekçesini sordu, bir kısmı farketmedi, bir kısmı gönül rızasıyla kabul etti. Somalili 60 yaşındaki Amine Adem teyze bunlardan biriydi. Oğluyla birlikte hacca gelen Amine Teyze'nin ilginç kıyafetini görüntüledikten sonra tanışıp dost olduk.
 </p>
 <p class="metin">
  Bir erkeğin değil de aynı konuyu bir bayan gazetecinin çalışması daha kolay olabilirdi. Galiba niyetimizin temizliği yüzünden aklımızdan geçen kötü ihtimallerin hiçbiri gerçekleşmedi. En önemli sıkıntı, yaptığım işin ilkesel açıdan savunulabilir, O'nun rızasına uygun bir iş olup olmadığı sorunuydu. Dünyanın en büyük inanç organizasyonunda Müslüman paparazzilik mi yapıyoruz sorusu içimden geçmedi desem yalan olur. Ancak yaptığım işin, şöhret olmuş insanların çoğu ahlak dışı gizli—açık yaşamlarını ortaya koymayı hedefleyen uğraşla ortak hiçbir yönü yoktu. İslam'ın renkliliğini, estetiğini göstermekten öte bir hedefi yoktu. İnsanların isimlerinin hiç  önemi yoktu. Bana göre onların hepsi Hz. Havva ortak kimliğinde buluşan Müslüman kadınlardı.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/gezi/1.htm), [web.archive.org (arşiv bağlantısı)](http://web.archive.org/web/20020424205026/http://www.aksiyon.com.tr:80/2001/329/gezi/1.htm)
