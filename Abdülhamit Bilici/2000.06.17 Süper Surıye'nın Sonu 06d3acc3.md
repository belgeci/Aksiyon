# "Süper" Surıye'nın Sonu

*Abdülhamit Bilici 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şam valisi Muaviye, Son Peygamber Hz. Muhammed(SAV)'in amcaoğlu, neslini devam ettirecek olan Saadet Asrının dörtlü altın zincirinin dördüncü halkası Hz. Ali'ye karşı siyasi hareketini başlattığında devrin Müslümanları şüphesiz çok şaşırmıştı.
  </font>
 </div>
 <div id="newsText">
  <font class="detail-text">
   Aynı zatın İslam'ın kısa tarihinde saltanatın babadan oğula geçmesi sistemini getirmesi daha büyük tartışma ve şaşkınlığa sebep olmuştu. İslam tarihindeki temel kırılma noktalarından biri olarak kabul edilen bu olay üzerinden 13 asır geçmiş olmasına rağmen aynı sahnede, aynı filmi seyretmek daha da şaşırtıcı.
   <br/>
   <br/>
   Türkiye gibi cumhuriyetin kuruluşuyla nisbeten Batılı bir doğrultuda seyretmeye başlayan ülkenin ve bizatihi Batı'nın Şam'da yaşanan olayları anlaması hayli zor olabilir. Bu zorluk büyük oranda aradaki paradigma farkından kaynaklanıyor. Dolayısıyla olaya Ortadoğu bölgesinde geçerli olan paradigma çerçevesinden bakıldığında aslında şaşılacak bir şey yok. Bu ülkelerdeki yönetimlerin isminin krallık ya da cumhuriyet olması da önemli bir fark oluşturmuyor. Ürdün'de geçen yıl tarihi şahsiyet, Mekke Şerifi Hüseyin'in torunu Kral Hüseyin ölmüştü. O bir kraldı. Yerine oğlu Abdullah geçti. Şimdi Hafız Esed ölüyor, yerine oğlu Beşşar geçiyor. İsimler değişik olsa da, bu topraklarda aynı ürünler yetişiyor. Son iki yılda Ortadoğu'da ölen 4 liderin yerine de oğulları geçti.
   <br/>
   <br/>
   Dolayısıyla değişim arzusu, milletin topluca kazanmış olduğu pozitif değerlerin bir yansıması olmaktan çıkıp, bir şahsın kişisel özellikleriyle sınırlanıyor. Ürdün Kralı Abdullah konusunda dile getirilen umutlar, Esed'in oğlu Beşşar için de sık sık dile getiriliyor. Batı'da eğitim almış olması, genç nesilden olması. Batı'da kurmuş olduğu irtibatlar, internete, yeni dünyaya, globalleşmeye yönelik olumlu fikirleri.
   <br/>
   <br/>
   Haşimî Ürdün Krallığı ile Nusayrî Suriye Krallığı arasındaki iktidar değişiminde yaşanan benzerlikler oldukça ilgi çekici. İki genç taht adayının da en ciddi rakipleri aile içinden. İki rakibin de yakınlık dereceleri aynı, amcalar.  Abdullah'ın rakibi, harkesin son dakikaya kadar kral adayı olarak tahmin ettiği, büyük devlet tecrübesi olan, dış ilişkilerde sivrilmiş Hasan'dı. Beşşar'ın rakibi ise yıllarca Suriye güvenlik kuvvetlerinin seçkin birimlerini komuta etmiş, 1982 Hama katliamında yer alan güçlerin başında bulunmuş, uzun süre (1998'e kadar) devlet başkanı yardımcısı sıfatını taşımış Rıfat. Abdullah, Beşşar'a göre şanslı çıktı, çünkü Hasan biat etmekte gecikmedi, ama İspanya'da sürgün hayatı yaşayan Rıfat Amca daha kardeşinin cenazesi toprağa kavuşmadan tahtta gözü olduğunu açıkça ilan etti. Londra'da oğullarının işlettiği TV kanalı ANN muhalefet hareketini sürdürmesi için uygun bir zemin oluşturuyor. Babası öldüğünde Suriye Bilgisayar Topluluğu(SBT)'nun başkanlığından başka unvanı olmayan Beşşar da eli kolu bağlı durmuyor elbette.
   <br/>
   <br/>
   1994'te kardeşi Basil'in bir trafik kazasında ölümünden sonra tahta hazırlanan Beşşar karşı çalışmalarını son aylarda başlattığı yolsuzlukla mücadele maskesi altında hızla sürdürüyordu. Babasının yıllardır sağ kolu olan Genelkurmay Başkanı Şihabi, hükümet ve yılların başbakanı Zubi, istihbarat servisi başkanları, fiilen Suriye'nin kontrolündeki Lübnan'ın başbakanı Hariri etkisiz hale getirildi. Batılı bir kaynağa göre, Beşşar'a karşı muhalefet Esed tarafından dikkatle ortadan kaldırıldı. Halen ordu, hükümet ve güvenlik örgütleri Beşşar'ın yanında görünüyor. Sadece Baas'da Beşşar yanlıları çoğunlukta değiller. Beşşar'a sorun çıkartabilecek iki kişi yeni atanan Genelkurmay Başkanı Ali Arslan ve Askeri İstihbarat Başkanı General Şevkat. Beşşar'ın Arslan'ın çok etkisi altında olduğu yolundaki spekülasyonları Seale kabul etmiyor. Seale'e göre, Beşşar'ın ablasıyla evli Şevkat da "rejimin adamı ve Beşşar'a güçlük çıkarması sözkonusu değil".
   <br/>
   <br/>
   Hafız Esed ikinci oğlunu iktidara hazırlarken bundan rahatsız olanların sesleri duyulmaya başlandı. Durumu fark eden Hafız Esed, kurnazca ve temkinli bir biçimde yeni bir tasviye hareketine başladı. Suriyeli gazeteci Hüsnü Mahalli hadiseyi şöyle yorumluyor; "Hafız Esed'in döneminden olan liderlerin Esed'ın oğlu Beşşar' a çok sıcak bakmamalarının iki nedeni var; Birincisi bu insanlar "Hafız Esed'i Hafız Esed yapan biziz, bunca yıldır onunla beraber mecadele veriyoruz" diyorlar. İkincisi kardeşinin ölümü üzerine Lonra'da çalıştığı klinikten apar topar ülkeye lider olmak için getirilen Beşşar Esed'in vârisi olduğu koltuğu dolduramayacağına inanıyorlar. Ülkede her şey Basil için hazırlanmıştı, Beşşar bu tür konularla ne ilgileniyordu ne de bilgisi vardı."
   <br/>
   <br/>
   Hüsnü Mahalli, Beşşar'ın ülkenin başına geçme sürecinde Batı'nın rolüne dikkat çekiyor ve "Ben Abdullah Öcalan'ın Suriye'den çıkarılmasını bile buna bağlıyorum. Bana göre bu Batı ile yapılan daha doğrusu ABD ile pazarlık sonucu olmuştur. ABD Hafız Esed'e 'Sen Abdullah Öcalan'ı Türkiye'ye ver biz de oğlunu destekleyelim' demiş olabilir" diyor.
   <br/>
   <br/>
   İktidar yolundaki diğer değişikler de hızla yapılıyor. Daha ölüm haberinin dünyaya yayıldığı gün, Meclis 510 dakika içinde anayasada cumhurbaşkanı seçimiyle ilgili yaş sınırını 40'tan Beşşar'ın yaşı olan 34'e indirdi. 4 yılda çavuşluktan albaylığa terfi ettirilen Beşşar, son olarak korgenaralliğe yükseltildi. 17 Haziran'da Baas Partisi'nin devlet başkanlığına aday gösterilecek olan Beşşar, herşey yolunda giderse 25 Haziran'da Meclis'teki göstermelik oylamayla cumhurbaşkanı olacak. Meclis'in kararı halkın katılacağı referandumla kesinlik kazanmış olacak. Ortadoğu'nun klasik seçim sonuçlarından biriyle oyların yüzde 99.99'uyla, baba ebedi şefin dosyası kalkarken, oğul ebedi şefin dönemi başlamış olacak.
   <br/>
   <br/>
   Tartışma, beklentiler ve karmaşa da bu noktada. Beşşar, Clinton'la yaptığı telefon konuşmasında babasının izinden gideceğini söylemiş. Bu açıklama siyasi merkezlere egemen olumlu hava içinde pek değerlendirilmedi. Babasının yolu diktatörlük, terörün her türlü siyasi amaç için meşru olarak kullanılması, İsrail'le pazarlıksız barış gibi stratejilere dayanıyordu. Babasıyla aynı izi takip edecekse Beşşar hakkında uyandırılmaya çalışılan iyimser imaj gerçekle ne kadar bağdaşıyor? Beşşar babasının yaptıklarını yapabilir mi? Yoksa Clinton'a babasının izinden gideceğini söylerken, en azından barış sürecinin dışına çıkmayacağını mı söylemiş oluyor?
   <br/>
   <br/>
   Yıllarca Suriye'de görev yapmış bir büyükelçi, İsrail'in, ABD'nin ve bölgedeki diğer statükocu güçlerin Beşşar'ın babasının izinden gitmesini isteyeceklerini, ama Beşşar'ın bunu yapamayacağını söylüyor. İsrail Başbakanı Barak da, aynı kanaatte, birçok başka yorumcu da. Hatta küreselleşmenin dayatması, arkasını yaslayacağı Sovyetler Birliği'nin ortadan kalkması dolayısıyla Hafız Esed'in kendi klasik yolunu izlemekte son zamanlarda zorluk çekmeye başladığı dikkatten kaçmıyordu. Esed'in, 1991 Körfez Savaşı'nda Irak aleyhine oluşturulan müttefik güçler arasında yer alması, İsrail'le barış sürecine en azından katılarak onay vermesi, eski muhaliflerinden bazılarını (Müslüman kardeşler, Filistinliler, vs.) hapisten salıvermesi, Türkiye'ye karşı Öcalan'ı Şam'da beslemekten vazgeçmesi bu sapmalardan bazıları.
   <br/>
   <br/>
   Babısının izinden gitmeyecek, ya da gidemeyecekse Beşşar nasıl bir yol izleyecek? Bu soruya verilecek net bir cevap yok, ancak belirtiler ve muhtemel değişikliğin sonuçları üzerine spekülayonlar bulunuyor.
   <br/>
   <br/>
   Beşşar'ın 1994'te ölen kardeşinin SBT'deki hamiliğini devralması açık toplum konusunda bir umut emaresi olarak algılanıyor. Cep telefonu, faks, uydu anteni ve en önemlisi internetin oldukça sınırlı ve kontrollü bir şekilde yalnızca toplumun üst kesimi tarafından kullanıldığı Suriye'de bu yönde yapılacak bir değişimin açık topluma geçilmesi konusunda önemli bir hamle olacağı tartışılıyor. Hızla bilgisayar kullanımının yaygınlaştırılmasına yönelik kurslar düzenlemek, internet altyapısının yaygınlaştırılması gibi planları da var topluluğun. Ancak SBT'nin internetteki çok basit sayfasında "her teknoloji gibi internetin de iyi ve kötü yönleri olduğu, kötü yönlerinin önlenerek maksimum kullanımının sağlanması" gibi özgürlüğün istenildiği gibi kısıtlanacağı şeklindeki açıklama bu konudaki umutları gölgeliyor.
   <br/>
   <br/>
   Bugün internet açık toplumun en önemli sembollerinden biri. Türkiye'de hiçbir terör örgütünün ofisi yok, ama aslında internette hepsi kral dairelerine sahip. Bu sadece yasadışı gruplar için değil, toplumun tüm katmanları, gruplar, dernekler, partiler için de geçerli. Bu noktada soru, Esed'in kan ve entrikalarla yoğrulmuş azınlık diktatörlüğüne dayalı mirasının bu açıklığı ne kadar taşıyabileceği. Devlete yılda 50 milyon dolara malolduğu hesaplanan yolsuzluklarla mücadele için girişim başlatan Beşşar'ın bu isteği için açık toplum projesi uygun, ama dar siyasi yapının geleceği açısından  aynı derecede uygun mu?
   <br/>
   <br/>
   Toplum içinde ancak yüzde 10'luk bir varlığı olan azınlığın, yeni dünya düzeni ne kadar dayatırsa dayatsın demokratikleşme, açıklık, çok seslilikten yana tavır koymasının açıkça  kendi sonunu hazırlamak olacağı belli. Bu yüzden işin doğası gereği Esed sonrası dönemde bu kadar net ilerici adımlar beklemek hayalcilik olarak görünüyor.
   <br/>
   <br/>
   Esed'in Nusayri kökenli olmakla beraber Sünniler'i tamamen yönetimden dışlamadığı, onun siyasi iktidarının Şam ve Halep'teki geleneksel Sünni iktidarı tahtından indirdiği, önceki dönemlerde de dışarıda kalmış Sünni çevrelere rejimin tamamen kapalı olmadığı görülüyor. Bu ayrıma dikkat çeken Cengiz Çandar, Suriye'nin kıyı asabiyesi tarafından yönetildiğini söylüyor: "Aleviler, nüfusun yüzde 11'i dolayında. Ancak, ordu, istihbarat örgütleri ve yönetimdeki Baas Partisi'nin kilit noktalarına hakim olmaları bakımından, Suriye'nin özü itibarıyla bir 'Alevi diktatörlüğü' ile yönetildiğini belirtmek yanlış değildir. Bu arada, rejimin önemli bazı pozisyonlarında Sünnîlerin bulunması da kimseyi aldatmasın. Örneğin, şu sırada Esed'e vekalet eden ve oğlu Başşar'ı destekleyen Cumhurbaşkanı Yardımcısı Abdülhalim Haddam, eski Savunma Bakanı Mustafa Tlas, gözden düşen Genelkurmay Başkanı Hikmet Şehabi, Dışişleri Bakanı Faruk Şara ve bütün başbakanlar Sünnidir. Suriye'deki iktidar yapısı, sadece AleviSünni farklılaşması üzerine oturmaz. İbn Haldun'un 'asabiyye' kuramına uygun biçimde, Aleviliğin yanısıra, 'kıyı bölgesi asabiyyesi' rejime hükmeder."
   <br/>
   <br/>
   Ayrıca Suriye'nin bu yönde geçireceği bir evrim ya da devriminden en çok istifade edecek grupların karakteri de, bu değişimin önünde bir engel olarak duruyor. 1982'de 25 bin üyesinin katledilmesi ve bir şehrin ait olduğu devlet güçleri tarafından imha edilişiyle sembolleşen Hama hadisesi zihinlerde tazeliğini koruyor, aynı şekilde Müslüman Kardeşler örgütü de. Ama bu tür bir değişim neticesinde yönetime bu grubun gelmesini İsrail, ABD, Mısır, Suudi Arabistan, Türkiye gibi önemli güçlerden hangisi ister? Şam'la stratejik ilişkiler içinde olan İran'ın bile böyle bir değişime sempatiyle bakması beklenmez. İsrail'in, ABD'nin, hatta Türkiye'nin Esed'in kanlı dosyalarını unutmuş gibi görünerek Beşşar hanesine kaydettikleri puanların arkasında da böyle bilinçli bir projenin olduğundan söz edilebilir. Çünkü sanal ortamdaki CNN'in Esed'in ölümüyle ilgili olarak açtığı mesaj kutusuna düşülen notlarla, siyaset odaklarının yaklaşımları arasında ciddi bir uçurum göze çarpıyor. Mesaj tahtasında Ortadoğu halklarının yansıttığı bayram havasına, medya için seçilen görüntülerde, siyasilerin 'büyük devlet adamı' sözleriyle süslenen beyanatlarda rastlamak mümkün değil.
   <br/>
   <br/>
   Şam'daki siyasi mekanizmanın devamlılığı İsrail'le ihtilafların da devamını gerektiriyor. Bu yüzden kimileri Hafız Esed'in sağlığında Golan Tepeleri'ni İsrail'den alarak oğluna rahat bir ortam hazırlamak istediğini, son zamanlardaki gayretlerinin bundan kaynaklandığını iddia ederken, bazıları da dış tehdidin Suriye'deki mevcut rejimin payandası olması nedeniyle Esed'in sorunun çözümüne karşı ayak sürüdüğünü ileri sürüyor.
   <br/>
   <br/>
   Dolayısıyla Beşşar'dan umut edilen toplumsal ve bireysel alandaki özgürlüklerin geliştirilmesi, hem de Ortadoğu barışında daha yapıcı (tavizkâr) olması rejimin selameti açısından riskli hamleler olarak değerlendiriliyor. Bu durumda rejimin devamını ve istikrarı çıkarlarına uygun bulan güçler bugünlerde telaffuz ettikleri değişim talebini unutacak ve bunun karşılığında başta Lübnan olmak üzere alacağı dış tavizlerle yetinmek zorunda kalacaklar. 1976'dan beri Lübnan'da bulunan ve burayı Fransız mandacılar tarafından koparılmış bir toprak parçası olarak algılayan Suriye'nin bu ülkeyi boşaltması başlangıç olarak tatminkâr olabilir. Zaten İsrail'in Güney Lübnan'dan çekilmiş olması, Suriye'yi bu konuda yeterince zorlamaktadır. Suriye'nin orada kalması, artık müdahalesine sebep olan bir iç savaşın yeniden alevlenmesi olabilir. En azından şimdilik bu tür bir gelişmenin işaretleri görülmüyor.
   <br/>
   <br/>
   Ancak çok ciddi kurumların Suriye ve Esed'le ilgili yayınlarında ilginç bir nokta göze çarpıyor. O da Esed'in Araplar'ın kahramanı olarak görünse de aslında Batı ile sürekli son tahlilde anlaşabilen kimliğinde odaklanıyor. Oldukça çok sayıda örnek de dile getiriliyor 69 yaşında hayata gözlerini kapayan Şam Aslanı Esed'in bu özelliğiyle ilgili. 1975'te Lübnan'daki iç savaşa müdahale eden Esed Suriyesi, oradaki Hıristiyanlar'dan yana ağırlığını koyarak Filistinli ve diğer Müslüman gruplara karşı savaşır. İsrail'le zımmi bir kırmızı hat oluşturarak aslında Lübnan'ı iki etkinlik bölgesine ayırır.
   <br/>
   <br/>
   Haziran 1982'de İsrail'in Güney Lübnan'ı istila hareketine tepkisiz kaldığı gibi, İsrail tarafından Filistinliler'in Beyrut'tan vahşi şekilde sürülmelerine sessiz kalmakla yetinmemiş, Filistin Kurtuluş Örgütü'nün bölünmesi için elinden gelen çabayı sarfetmiştir. Birçok Arap ülkesi gibi bağımsız, Sünni bir Filistin devletinin kurulmasını çıkarlarına ters bulan Şam, bu yolu tıkamak için sürekli direnecektir. İsrail'in Lübnan'dan çekilmesiyle ilgili olarak da benzer yorumlara yer veriliyor. Suriye ne kadar İsrail karşıtı sert demeçler verse de, İsrail'in çekilmesinin iki ülke arasındaki zımmi bir anlaşmayla sağlandığına inanılıyor. Bu mutabakat çerçevesinde Suriye güya kendi kararlı tutumunun bir sonucu olarak İsrail'in çekilmesini sağlamış ülke olarak Arap dünyasında imaj yaparken, Lübnan'daki etkinliğini artırmış olacak. Buna karşılık bu bölgeden İsrail'e karşı Filistinlilerin saldırıları önlenecektir.
   <br/>
   <br/>
   Büyük komutan, askeri kahraman Esed, 1967 savaşında Golan'da etkin hiçbir saldırıda bulunmuyor. Suriye Savunma Bakanı ve Hava Kuvvetleri Komutanı olarak Şam radyosunda yayınlattığı 66 nolu bildiride İsrail askerleri Kuneytra'ya adım atmadan şehrin düştüğünü ilan ediyor, ordunun en güçlü tank birliklerini cepheden çekip rejimi koruma amacıyla Şam'a gönderiyor.
   <br/>
   <br/>
   İsrail'in arkasında ABD'nin olduğunu iyi bilen Esed, bu ülkeye yönelik ağır eleştirilerine rağmen diplomatik ilişkileri asla diğer Arap ülkeleri gibi kesmiyor. ABD de terörist ülkeler listesine adını koymuş olmasına rağmen Esed yönetimine o kadar ağırlık veriyor ki, Ankara ile Şam'a gelen üst düzey Amerikalı devlet adamlarının sayısı karşılaştırılamayacak kadar Şam lehine cereyan ediyor. Esed taktikleri ve stratejileriyle oluşturduğu bu süper imajıyla 'Mısırsız savaş, Suriye'siz barış olmaz' jargonunun doğmasına sebep oluyor.
   <br/>
   <br/>
   Peki Suriye halkına Esed'in sunduğu farklılık nedir? Tek kelimeyle istikrar. Bunun önemini anlayabilmek için 1920'de kendisine verilen sözler gereği bağımsız olmayı beklerken Fransız mandasına dönüşen Suriye'nin 1946'da bağımsızlığı almasından Esed'in iktidarı bir darbeyle ele geçirdiği 1970'e kadar geçen döneme biraz yakından bakmak gerekiyor. Fransa'nın şahsında somutlaşan düşman karşısında Suriye'de sağlanan birlik, düşmanın ortadan çekilmesiyle sayısız ayrılıkların su yüzüne çıkmasına sebep oluyor. Halepliler, Şamlılar'la ekonomik ve siyasi alanda üstünlük kurma yarışına giriyor. Dürziler, Kürdler, kabileler ayrılıkçılığa başlıyor. Aleviler Sunni Müslümanlar'ın kontrolünden kurtulmak için ayaklanıyor. Taşra ile şehir arasında, muhafazakâr kesimlerle, ilerici kesimler arasında, genç nesillerle, yaşlı nesiller arasında sayısız ihtilaflar hortluyor. Siyasetçiler Suriye'nin monarşi mi, cumhuriyet mi olacağı konusunda tartışıyorlar. Osmanlı döneminde Arap milliyetçiliğinin de doğum yeri olan ülkede, Irak'a ve Haşimiler'e yönelenler olduğu gibi Fransa'nın kalıntıları dolayısıyla demokrasi idealine, Batılılaşmaya yönelenler de oluyor. Elbette Sovyetler'e doğru yönelenler de. Bunca tartışma yaşanırken, üstüne bir de 1948'de İsrail devletinin kurulması ve Araplar'ın başlattıkları savaşta yenilgiye uğramalarının travmatik etkisi gelince Suriye uzunca bir istikrarsızlık dönemine giriyor.
   <br/>
   <br/>
   Albay Zaim'le 1949'da başlayan darbeler süreci, 4 ay sonra Hinnavi, birkaç ay sonra Çiçekli ve Atasi'nin darbesi ile sürerken Eylül 1961'deki darbeyle 3 yıllık MısırSuriye Birleşik Arap Cumhuriyeti'nin sonunu getirdi. Sağcı subaylar da 2 yıl sonra Baasçı (Arap Sosyalist Yeniden Dirilişi) subaylar tarafından alaşağı edildi. Baasçılar'ın ilericileri, solcuları, sağcıları arasında karşılıklı darbeler 1970'de Esed'le noktalandı. Esed'e karşı da darbe girişimleri olduysa da, 10 Haziran 2000 sabahı öldüğü güne kadar Suriye'de 30 yıllık bir dönem açılmıştı. Dışa karşı hiçbir savaş kazanamadı, 1967'de Savunma Bakanı iken kendisinin kaybettiği toprakları 1973 savaşında ve bugüne kadar geri alamadı, ama Nusayri kökenli Esed, öteki hizipleri etkisizleştirerek Müslüman Kardeşler(İhvan)'i de 1982'de Hama katliamıyla noktalanan bir süreçte sindirmeyi başardı. Evet istikrarın faturası ağırdı. En büyüğünü de İhvan ödedi. Bu örgüte yalnızca üye olmanın bile cezası ölümdü.
   <br/>
   <br/>
   Uluslararası Af Örgütü raporuna göre Suriye sayıları 15'i bulan istihbarat örgütleriyle yalnızca kendi halkı üzerinde baskı kurmuş değil, şu anda hapishanelerinde 20 yıldır yargılanmadan tutulan birçok Ürdünlü, Lübnanlı ve Filistinli'yi ağırlıyor. Bunlar 197590 yıllarında süren Lübnan iç savaşı ve 1980'lerde yaşanan FKÖSuriye çatışmasının mirası. İhvan'ın hapise girmekten kurtulan isimleri Esed'in ülkeye davetine rağmen hâlâ Ürdün ve Avrupa ülkelerinde yaşıyor.
   <br/>
   <br/>
   Babası ve oğlu
   <br/>
   <br/>
   Esed'le oğlu Beşşar arasında bariz farklar var. Biri köylü çocuğu, diğeri saray çocuğu. Biri eğitiminin bir kısmını İngiltere'de almış, diğeri Suriye'de. Biri tıpçı, diğeri asker. Biri Soğuk Savaş, diğeri globalleşme neslinden. İki insan arasındaki bu farklılıkların, yönetim biçimlerine de yansıyacağına inanılıyor.
   <br/>
   <br/>
   Orta düzeyde varlığa sahip bir köylü ailenin en büyük çocuğu olan Esed, öğrencilik yıllarında 1944'e kadar İngiltere ile birlikte ülkeyi kontrol eden Fransa'ya karşı eylemlerde bulunur. 1952'de Askeri Akademi'ye, ardından Hava Kuvvetleri Akademisi'ne girer. Başarılı bir dereceyle pilot olarak mezun olan Esed, basamakları hızla yükseldikten sonra 1960'larda siyasetle yoğun şekilde ilgilenmeye başlayacak ve 1966'da Savunma Bakanı olacaktır.
   <br/>
   <br/>
   Kansız darbe ile 1970'te iktidara geldikten sonra basına kısıtlamalar, ülke dışına seyahatlar ve dış ticaret alanlarında özgürlükler getirmeye çalıştı. Muhalif grupların temsilcilerini hükümete aldı. Muhalefet güçlendikçe de liberal politikalar rafa kaldırıldı.
   <br/>
   <br/>
   Örneğin, Sünni Müslümanlar'la arasındaki çatışma 1970'lerin başında anayasa hazırlanırken ortaya çıktı. Sünniler, geleneksel olarak tüm Arap ülkelerinde olduğu gibi anayasaya devletin dininin İslam olduğunun yazılmasını istediler. Esed kabul etmedi, uzlaşma olarak cumhurbaşkanının Müslüman olması gerektiğini ekledi. Böylece Sünniler'in bir kısmı tarafından La ilahe illlaah yerine La ilahe illa Ali dedikleri gerekçesiyle Müslüman kabul edilmeyen Nusayriler'in Müslüman olduğunu tescil etmiş oluyordu.
   <br/>
   <br/>
   Dikkat ediyorum, Suriye hakkında tüm dünyanın bilgi kaynağı İsrail oldu. Suriye Devlet Başkanı Hafız Esed'in ölümünden hemen önce İsrail'de yayınlanan Ha'aretz Gazetesi,  kehanet gibi bir başlıkla hafta sonu ilavesine Beşşar Esed'i kapak yaptı ve "Beşşar: Gelecek Cumhurbaşkanı" manşetini kullandı.
   <br/>
   <br/>
   Gazete, 17 Haziran'da yapılacak Baas Parti Kongresi'nde Beşşar'ın partinin başkan yardımcısı seçilmesinin planlanması nedeniyle hazırladığı kapakta, "35 yaşında, bekar ve babasının yerine geçmek üzere. Hoşgeldin Beşşar, Suriye'nin bundan sonraki lideri" ifadelerine yer verdi.
   <br/>
   <br/>
   Dört sayfalık yazının başlığı da, "Onun bir centilmen olduğunu söylüyorlar" şeklinde.
   <br/>
   <br/>
   Beşşar'ın hayatı sır
   <br/>
   <br/>
   Beşşar'ın hayatı halen bir sır perdesi arkasında. Beşşar hakkında hiç bir biyografi yazılmadı ve Beşşar Batı medyasına hiç bir demeç vermedi. Kişiliği, dünya görüşü, İsrailArap sorununa yaklaşımı tam olarak bilinmiyor. Arkadaşları, hobileri, özel yaşantısı, çocukluğu ve okul günleri hakkında çok az bilgi var.
   <br/>
   <br/>
   Esed'in biyografisini yazan İngiliz yazar Peatrick Seale'e göre, Beşşar, babası gibi bir düşünce adamı, bir filozof. Seale'e göre, ilk ve yüksek öğrenimini Suriye'de yapan Beşşar'a hiç bir ayrıcalıklı muamele yapılmadı ve diğer 4 kardeşi ile birlikte çok sade bir hayat yaşadı.
   <br/>
   <br/>
   Esed'in üçüncü çocuğu olarak 11 Eylül 1965'te doğan Beşşar'ın hayatındaki en önemli kişi, öğretmen olan annesi Annisa'ydı. Esed'in, çocuklarına ayıracak zamanı yoktu. Beşşar tıp öğrenimi gördü, muhtemelen Esed'in doktor olma isteği, oğlunu bu şekilde yönlendirmesine yol açtı. Beşşar, uzmanlık için 1991 yılında Londra'ya gitti. Kimse nerede nasıl yaşadığını bilmiyordu ve Beşşar, 1994'te ağabeyi Basil bir trafik kazasında ölene kadar Londra'da kaldı. Bu yılların, Beşşar üzerindeki etkisi bilinmiyor.
   <br/>
   <br/>
   Basil'in ölümüyle Esed, Beşşar'ı yerine geçirmek üzere hazırlamaya başladı. Ancak buna inanmak zordu. Batılı bir büyükelçi "Bu hiçbir karizması olamayan adam mı Suriye'nin başına geçecek?" demişti. Beşşar ile bir süre önce görüşen Arap asıllı İsrail Milletvekili Azmi Bişara'nın izlenimleri şöyle:
   <br/>
   <br/>
   "Bir entellektüelle karşı karşıya idim. Çok gelişmiş bir Arapçası vardı. İyi bir insan olduğu izlenimi edindim. Daha çok beni dinledi. Sözümü hiç kesmedi. 19. yüzyıl siyasi tarihi üzerine konuştuk. İsrail'in 4 Temmuz 1967 sınırlarına çekilmesi konusundaki Suriye'nin resmi görüşünü tekrarladı".
   <br/>
   <br/>
   Beşşar, yumuşak ve 1.90 boyuna karşın gösterişsiz bir insan. Soru şu: Korkusuz olmayan böyle birisi Suriye gibi bir ülkeyi yönetebilir mi? Ya da böyle birisi korkusuz olmayı öğrenebilir mi? Seale, "Yeterince güçlü mü, bilmek zor. Suriye bir monarşi değil ve kendisini kanıtlaması gerekecek" diyor.
   <br/>
   <br/>
   Suriye'yi geçen yıl internete açması Beşşar'ın dünya görüşünü açığa vuran en önemli eylemiydi. Bunu ancak internete karşı çıkan güvenlik servisi ile uzun mücadelesi sonucu başardı. Seale'e göre, Beşşar modernizasyon, idari yapının iyileştirilmesi ve genç nesle şans verilmesinden sık sık sözediyor. Pekçok genç insan gibi o da gelecekle ve "hightech" ile ilgili.
   <br/>
   <br/>
   Türkiye'nin 1998'de PKK konusunda diş göstererek Öcalan'ın ülkeyi terketmesini sağlaması aslında bir büyünün sonunu gösteriyordu. Türkiye savaşı göze alıp Şam'ı baskı altına alınca tüm Arap dünyasının etekleri tutuşmuş, Esed hizaya gelmişti. İsrail'de son zamanlarda Türkiye'nin bu tutumu, Türkçe konuşmak olarak kavramlaştırılmış bulunuyor. Onlar da Lübnan'dan İsrail'e saldırıların devam etmesi halinde Şam'a karşı Türkçe konuşma seçeneğini tartışıyorlar. Aslında Sovyetler Birliği'nin cömert silah yardımından mahrum kaldığı 1980'li yılların sonundan itibaren Şam'ın askeri ve ekonomik açıdan zor durumda kaldığı sır değildi. Suriye büyüsünü bozan ikinci olay, varlığıyla denge unsuru olan Esed'in ölümü oldu. Beşşar'ın büyüsü kaçmış bir ülkenin başında, tamamen normalleşmeyi mi seçeceğini, yoksa yeni büyüler peşinde mi koşacağını zaman gösterecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6273-26-super-suriyenin-sonu.html), [web.archive.org (arşiv bağlantısı)](http://web.archive.org/web/20131031194357/http://www.aksiyon.com.tr:80/aksiyon/haber-6273-26-super-suriyenin-sonu.html)
