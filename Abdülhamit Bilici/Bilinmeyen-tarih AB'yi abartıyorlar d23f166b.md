# AB’yi abartıyorlar

*Abdülhamit Bilici Bilinmeyen-tarih*

<div>
 <p>
  <font>
   Avrupa Birliği’ni abartarak  nefret edenimiz de, hayran olanımız da aynı hataya düşüyor.En basit dış politika konularında ortak tavır alamayan AB’nin de zaafları var. Geleceği hakkında yüzlerce soru işareti olduğu gibi gerçekte herkesin kafasında farklı bir AB var
   <br>
    <br/>
    <br/>
    Aydınlık Gazetesi’ne yeni bir ifşaat şansı vermemek için, Türk gazetecilerin katıldığı Avrupa Birliği seminerini biz deşifre edelim. Bir zamanlar İsveç maliye bakanına İsveçli bir gazetecinin sorduğu anlamsız soru üzerine, çalışan gazetecilerin bilgi düzeyini artırmak amacıyla kurulmuş Fojo adlı gazetecilik okulunun düzenlediği seminerde 2 hafta boyunca AB’yi ve Türkiye—AB ilişkilerini tartıştık.
    <br>
     <br>
      Türkiye’ye yönelik ağır ve haksız eleştiriler taşıyan İsveç mahreçli bir broşürün meydana getirdiği skandalın ve AB’nin Ankara’daki temsilcisi Karen Fogg’un elektronik mektuplarının deşifre edilmesinin hemen ertesine rastlayan seminerin, MGK Genel Sekreteri Org. Tuncer Kılınç’ın çok tartışılan düşüncelerini gündeme getirdiği Harp Akademileri’ndeki sempozyumla aynı zaman dilimine rastlaması kaderin ilginç bir cilvesiydi.
      <br>
       <br>
        Seminerin Stockholm’de geçen ikinci haftasında uzun süre AB’ye üye olmamak için direnip nihayet 1995’te yüzde 2’lik bir oy farkıyla birliğe katılan İsveç’te Türkiye’de göründüğünden çok farklı bir AB olduğunun farkına varacaktık ki, Türkiye’de kıyamet koptu. Fogg skandalından sonra bu defa Org. Kılınç’ın AB’ye karşı Rusya ve İran’ı alternatif gösteren önerisi, AB üyeliği konusunda herkesin bir daha testten geçmesini sağladı. Kimi bir taktik, kimi parlak bir fikir, kimi saçma buldu öneriyi.
        <br>
         <br/>
         2,5 yıllık tıkanıklıktan sonra Avrupa Ordusu konusunda bir çözüm bulunması, Kıbrıs’ta nihayet doğrudan görüşmelerin hem de Türk tarafının inisiyatifiyle başlaması, özgürlükler konusunda anayasa ve yasalarda yapılan değişiklikler AB konusunda havayı hayli yumuşatmıştı. Dolayısıyla AB perspektifi yaklaştıkça karşıt çevrelerin hamleleri bekleniyordu.
         <br/>
         <br/>
         Kılınç Paşa’nın çıkışı, Johnson mektubu karşısında duyulan kızgınlıkla 1960’larda söylenen ‘Yeni bir dünya kurulur ve Türkiye orada yerini alır’ sözlerini hatırlatıyor. Ama o dönemde bu sözün gerçek bir karşılığı vardı. Çünkü iki kutuplu dünyada taraf değiştirmek en azından ihtimal dahilindeydi. Sözü edilen alternatif ise bugünkü dünyada bir geçerlilik ifade etmiyor. Rusya’nın da, İran’ın da AB ile çok sağlam ilişkileri var. Ayrıca 11 Eylül’den önce Rusya ve İran ikilisine Çin de dahildi, fakat bu AB’ye değil ABD’ye karşı bir hayali bloktu. Halbuki 11 Eylül’den sonra eski parametreler çok değişti. Bugün Rusya, Batı ittifakı içinde kendine yer arıyor.
         <br/>
         <br/>
         Sulandırıcı olarak Türkiye
         <br/>
         <br/>
         Aslında ortada hayran olunacak ya da nefret edilecek bir AB yok. İsveçli aydın, siyasetçi ve büroktratlarla yaptığımız temaslar, her ülkenin kafasında farklı bir AB olduğunu gösterdi. Örneğin Türk gazeteci grubunun İsveç Dışişleri’nden bir diplomatla Avrupa Ordusu üzerine yaptığı söyleşi bu çelişkiyi gözler önüne serdi. Sorularda ‘Avrupa’nın ABD’yi dünya politikalarında dengeleyebilecek bir askeri güce sahip olması’ arzusu belirirken, İsveçli diplomat tam da karşı oldukları şeyin bu olduğunu söylüyordu.
         <br/>
         <br/>
         İnsan hakları ve Kürt meselesinde Türkiye’yi en çok sıkıştıran ülkelerden biri olan İsveç’te Türkiye’nin AB üyeliğine sıcak bakan hatırı sayılır bir çevrenin olduğunu görmek de şaşırtıcıydı. Bu arzu, Türkiye’ye duyulan dostluk vs. gibi subjektif bir gerekçeden değil, İsveç’in farklı AB perspektifinden kaynaklanıyordu. Çünkü ‘bin yıllık ulus devlet’ olmakla övünen İsveç, milli devletlerin yok olacağı federal bir AB’yi istemiyor. Türkiye’nin üyeliğini de bu federal özlemleri sulandıracak en önemli faktör olarak görüyor. İsveçliler’in söylediğine göre küçük ülkeler Fransa ve Almanya dizginindeki AB içinde kimliklerini ve özgürlüklerini kaybetmekten korkuyor.
         <br/>
         <br/>
         Maalesef Türkiye’den AB’nin bu karmaşık yapısı, zaafları, farklı perspektifleri pek görünmüyor. Brüksel normal bir ulus devlette olduğu gibi bütün kararların alındığı bir başkent olarak algılanıyor. Ama Türkiye’de adaylık süreci biraz da tabii boyutları dışına taşılarak tartışıldığı için, birliğin içine bakmaya enerji kalmıyor. Daha üyelik perspektifi bile ortaya çıkmadığı halde yüzde 70’lerin üzerinde seyreden AB taraftarlığı psikolojisi, Türkiye’yi AB’nin üzerinde en rahat operasyon yapabileceği bir ülke haline getiriyor.
         <br/>
         <br/>
         Yoksa AB şimdilik herhangi bir dış politika konusunda sonuç alacak kabiliyetten mahrum. Günlerce Filistinliler’in dramı konusunda esip gürledikten sonra, İsrail’in Filistin topraklarındaki AB desteğiyle yapılan eserleri yerle bir etmesine rağmen Brüksel ortak bir politika tesbit edemedi, sonunda ABD ile saf tuttu.
         <br/>
         <br/>
         AB’nin durumu bugün böyle olduğu gibi geleceği de belirsizliklerle dolu. 25—30 üyeli AB’nin nasıl idare edileceği, federal mi, konfederal mi olacağı, merkez ve çevre gibi ayrımların olup olmayacağı sürekli tartışılırken, örgütün dış ilişkileri tam bir çokbaşlılığı yansıtıyor. Birliğin güvenlik ve dış politika alanındaki en tepe ismi NATO eski Genel Sekreteri İspanyol asıllı Solana. Birliğin dış ilişkilerinden sorumlu ismi, İngiltere’nin eski Hong Kong Valisi Chris Patten. Dış ilişkiler bürokrasisinin bir ayağı da, genişleme kapsamındaki ülkeleri takip eden Alman asıllı Verheugen. Bunlara ilave olarak 6 ayda bir değişen dönem başkanlığının dış ilişkilerde etkisi bulunuyor. Tabii bir de her biri geçmişte dünya siyasetinde önemli ağırlığa sahip olan Almanya, Fransa, İngiltere vb. ülkelerin kendi dışişleri kadrosu ve perspektifleri var. O kadar ki bazıları özellikle birlik üyesi bu önemli ülkelerin AB kılıfı altında kendi milli siyasetlerini yürüttüklerini öne sürüyor. ABD eski Dışişleri Bakanı Kissinger’in sürekli sorduğu ‘İhtiyaç olduğunda Avrupa’da kimi aramalıyız?’ sorusunun hâlâ cevabı yok anlayacağınız.
         <br/>
         <br/>
         Gözümüzde çok büyüttüğümüz AB projesinin aslında Alman—Fransız rekabetine pozitif bir mecra bulma çabasının sonucu olduğunu herkes bilir. Bugün bile AB önemli adımları Fransız—Alman ekseninin ittifakı ve İngiltere’nin onayıyla atabiliyor. Avrupa Birleşik Devletleri hayalinin en somut kazanımı olan ortak para birimi Euro’nun Fransa eski Cumhurbaşkanı Mitterand ile Alman eski Başbakanı Kohl arasındaki bir pazarlığın sonucu olduğu söyleniyor. Fransa, iki Almanya’nın birleşmesini Kohl’ün marktan vazgeçmesi karşılığında kabul ediyor.
         <br/>
         <br/>
         Bir AB üyesi ülkenin diplomatı Avrupa diye bir ortak kimliğin olmadığını söylerken, Türkiye’ye dönük bir ortak AB düşmanlığından söz etmek oldukça zorlama bir yorum gibi görünüyor. Her ülke kendi çıkarlarını maksimize etmenin peşinde. Ama Türk devletinin yıllar boyunca izlemiş olduğu siyasi ve ekonomik programların Avrupa ülkelerinde binlerce gayr—ı memnun, hatta devlet düşmanı kitleler ürettiği bir vakıa. Maalesef bu gayr—ı memnun kitle, Batı başkentlerinde devletten iyi çalışıyor. 20 gazetecinin 1 haftalığına bulunduğu İsveç’te Türk elçiliğinden bir ‘hoşgeldiniz’ telefonu bile almaması bunun göstergesi.
         <br/>
         <br/>
         Demokrasimiz kendini isbat edemediği için maalesef aynı çevreler devletten daha ciddiye alınıyor. İsveç hükümetinin 1996’dan beri her yıl bütçeden 1 milyon kron vererek kurdurduğu Kürt kütüphanesi bu olumsuz tablonun belgesi niteliğinde. Türkiye’deki insan hakları örgütlerinin politize olmuş karakterini anlamaya başlayanlar var. Ama bunlar çok marjinal çevreler.
         <br/>
         <br/>
         Mardin’deki kendi topraklarını terk eden Süryaniler İsveç’te 25 bin kişilik koca bir cemaat oluşturmuşlar. Hiç aleyhte propaganda yapmasalar bile bu grupların varlığı Türkiye imajını karartmaya yetiyor. AB üyesi olsa da, olmasa da sürecek bu karşı kampanyaya karşı durabilmek için Türkiye’nin gerçek demokrasiyi tesis etmekten başka seçeneği yok gibi.
         <br/>
         <br/>
         Aslında Türkiye, gerçek demokrasi için çoğu Avrupa ülkesinden daha zengin bir mirasa sahip. İstanbul dönüşünde Türkiye’de tekstil işi yapan bir İsveçli’ye Stockholm’deki minareli camiye izin verdikleri için teşekkür ettim, ama ezana izin verilmemesini anlayamadığımı söyledim. Uçağımız İstanbul semalarındayken ‘Bu şehirde 500 yıldır ezan sesi ve çan birlikte duyulur’ deyince İsveçli hayli şaşırdı. Belki de bu yüzden Türkiye’yi, İslam’ı  iyi bilen İsveç’in İstanbul Başkonsolosu Ingmar Karlsson Avrupa’ya Endülüs Modeli’ni öneriyordu.
         <br/>
         <br/>
         Birbirimizle kavga ettiğimiz kadar kendimizi anlamaya gayret etsek AB’ye kabul edilip edilmeme tartışmasının ötesine geçip onların da ihtiyacı olan yeni modeller önerebiliriz. Ancak bu şekilde nefret ve hayranlık kutuplaşmasından kurtulup dengeli bir anlayışa ulaşabiliriz.
         <br/>
         <br/>
         E—Posta: a.bilici@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 14 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12520), [web.archive.org (arşiv bağlantısı)](http://web.archive.org/web/20050301153540/http://www.aksiyon.com.tr:80/yazdir.php?id=12520)
