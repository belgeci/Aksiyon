# KENDİ DİKTATÖRÜNÜ KENDİN DEVİR

*Abdülhamit Bilici 2000.10.14*

<div>
 <p class="spot">
  İki başkent de bombalandı. İki ülke de ambargo altındaydı. İki halk da sefalet içindeydi. Balkanlı Sırplar, Miloseviç'i devirerek tüm bunlara 'paydos' dedi. Ortadoğulu Irak halkı henüz beklemede. Geçen haftanın gündemini iki kasap belirledi. Biri Ortadoğu'nun kasabı, İsrail'in Lübnan işgali sırasında Beyrut'taki Filistin mülteci kamplarında gerçekleştirdiği katliamlar dolayısıyla bu unvanı kazanmış Ariel Şaron'du.
 </p>
 <p class="metin">
  Dünyanın gündemini belirleyen diğer kasapsa Bosna, Hırvatistan ve Kosova'da uygulanan soykırım politikasının başaktörü Miloseciç'ti. Gerçi Miloseviç edilgen konumdaydı. Asıl kendilerinden söz ettirenler, yakın zamana kadar tüm düyanın nefretini taşıyan Sırplar'dı. Özellikle Bosna acılarının unutulmadığı yıllarda yabancı bir dergide Sırplar'ın ruh halini ve dünyanın onlara bakışını anlatan bir yazı yayınlanmıştı. Yazıda, dünyanın neresine giderse gitsinler insanların Sırplar'ı vampir gibi gördükleri, bu yüzden Sırplar'ın da Batı'da Yunanistan, doğuda Çin dışında bir ülkeye gitmek istemedikleri belirtiliyordu.
 </p>
 <p class="metin">
  Vampirlikten özgürlük kahramanlığına
 </p>
 <p class="metin">
  Sırplar, Lahey'deki Savaş Suçları Mahkemesi'nde savaş suçlusu olarak aranan liderlerinden ülkeyi kurtaran eylemleriyle bu berbat imajlarını kurtaracak tarihi bir adım attılar. Birçok konuda Miloseviç'le aynı düşünceleri paylaşıyor olsa da, Hukuk Profesörü Koştunitsa'nın cumhurbaşkanlığına gelmesi bu imajın temizlenmesi için işe yarayacağa benziyor.
 </p>
 <p class="metin">
  Kimsenin burnunun bile kanamadığı 'yumuşak' devrimleriyle Sırplar, parlamento binasını kısmen ateşe vererek, devlet radyo ve TV'sini ele geçirerek ve birkaç gün sokakları tutarak, bir taşla birkaç kuş daha vurdular. Medeni dünya onları alkışladı ve bağrına bastı. Avrupa Birliği ve ABD ambargoyu büyük oranda kaldırdı.
 </p>
 <p class="metin">
  <img border="0" height="213" hspace="5" src="/web/20020329151035im_/http://www.aksiyon.com.tr/2000/306/resimler/SADDAM.jpg" vspace="5"/>
  Yeryzünde geri kafalı liderlerinin elinden çeken ne ilk ne de son millet Sırplar. Bölgemizde Sırplar'a çok benzer bir talihsizlikle karşı karşıya olan ve birçok konuda onlarla benzerlik taşıyan diğer bir millet ise Iraklılar. Onların başında da Saddam var. Ama ondan kurtulmanın yolunu hâlâ bulamadılar. Bu yüzden ambargo sürüyor. Düzensiz beslenme ve sağlık problemleri yüzünden masum çocuklar ölmeye devam ediyor. Ülke hava yolunu kullanamıyor. Dünya üretiminin ilk sıralarında yer almasına rağmen petrolünü ancak izinle satabiliyor. Bölünme süreci tıkır tıkır işliyor. Hasılı anlamsız bir trajedi sürdükçe sürüyor.
 </p>
 <p class="metin">
  Niçin Sırplar gibi Iraklılar da başlarındaki despottan kurtulamıyorlar? Fark nerede?
 </p>
 <p class="metin">
  İkisi de aynı harfle başlayan Belgrad ve Bağdat, tarih boyunca bölgesinde önemli rol oynamış  başkentler. Soğuk Savaş sonrası dönemde teknolojik gelişmelerle bir beyin ameliyatını andıran post—modern savaş oyunu, iki başkentte sergilendi. İkisinde de millet, hırsı aklının ve imkanlarının önünde giden iki liderin cezasını çekiyordu.
 </p>
 <p class="metin">
  Nüfus ve dini yapı farkı anlamak açısından bir fikir verir mi? Sırbistan ve Karadağ'dan oluşan yeni Yugoslavya Federasyonu 10.5 milyon nüfusa sahip. Etnik olarak Yugoslavya'nın yüzde 62'si Sırp, yüzde 16.5'i Arnavut, yüzde  5'i Karadağlı, yüzde 3'ü Macar. Ülkedeki Katolikler'in oranı yüzde 4. Arnavutlar, Türkler, Boşnaklar'la birlikte Müslümanlar'ın toplam oranı nüfusun beşte biri kadar.
 </p>
 <p class="metin">
  22 milyonluk nüfusu olan Irak'ta ise etnik yapı Araplar'ın yüzde 80'e varan çoğunluğu dolayısıyla Yugoslavya'dan parlak görünse de, mezhep yapısı bu homojenliği bozuyor ve ülkedeki en önemli sürtüşme noktalarından birini oluşturuyor. Yönetimi elinde bulunduran Sünniler nüfusun yarısından azını teşkil ediyor. Kimi kaynaklara göre nüfusun yüzde 60'ı Şii, yüzde 37'si Sünni.
 </p>
 <p class="metin">
  İki halk da geçen yüzyılda bizim gibi Osmanlı Devleti'nin bir parçasıydı. Örneğin Osmanlı'nın en namlı Sadrazamı Sokollu Mehmet Paşa Sırp kökenli. Ancak Müslüman Osmanlı yönetiminde Hristiyan bir millet olması ve Balkanlar gibi sürekli kaygan bir zeminde bulunması nedeniyle Sırplar rekabet halindeki Avrupa güçlerinin ve Rusyanın propagandası etkisiyle milliyetçilik fikirlerine erken uyanmış halklardan biri. Araplar arasında milliyeçilik fikrinin esamisinin okunmadığı 1830'da otonomi elde eden Sırplar, 1878'de bağımsızlıklarını kazanmışlardı. Irak devleti ve milleti Arap, Türk, Kürt mozayiğinden oluşan, sömürge sonrası dönemde suni olarak oluşturulmuş bir yapıyken, Sırplar hatırı sayılır tarih boyunca aynı adı taşıyan bir yönetime sahip olmuş bir millet özelliği taşıyor. Nitekim 1389 tarihli meşhur Kosova savaşında Osmanlı güçlerinin karşısında Sırp ordusu vardı.
 </p>
 <p class="metin">
  Yalnız tarih değil komşu olunan siyasi coğrafyanın da demokratik hareketleri özendirici olup olmadığı da önemli. Irak halkı Ortadoğu bağlamında demokratik bir rejim görmüyor ki, geri kalma korkusuyla harekete geçsin. Çek Cumhuriyeti, Macaristan, Hırvatistan hızla demokrasiyle tanışıp Avrupa ailesiyle entegre olmak için yarışırken Belgrad, bu trende karşı ne kadar  ayak direyebilir?
 </p>
 <p class="metin">
  Kimilerine göre, itaate büyük önem veren Sünni siyaset ekolünün etkisi de bu denkleme konabilir. Ama bu bakımdan devlet dini sayılan Ortodoksluk da farklı bir çizgiye sahip değil.
 </p>
 <p class="metin">
  Kuzey Irak mı bağımsız Kosova mı?
 </p>
 <p class="metin">
  Günümüze gelirsek iki ülkenin de karşısındaki en önemli sorun parçalanma tehlikesi. Irak'ın güneyindeki Şii bölgesine karşılık gelen Karadağ'ı var Yeni Yugoslavya'nın. Karadağlılar, Belgrad'daki milliyetçilere göre Sırplar'dan farksız, aynı ulusun parçaları ve Federal Yugoslavya'nın tartışmasız bir parçası. Ama Karadağ'ın milliyetçileri hiç de bu düşüncede değil. Onlar fiilen Belgrad'dan özgür hareket ediyorlar çoktandır. Kendi paralarını basmayı bile düşünüyorlar. Ancak Bağdat'ın Irak'ın Şii güney bölgesinde kontrolü sürdüğü gibi Belgrad'ın Karadağ üzerindeki egemenliği sürüyor. Ama tartışmalı, çetrefilli bir egemenlik bu. Miloseviç gösterişli seçim kampanyası için gittiğinde Karadağ'da muhalefeti sindirmek için bir de askeri tatbikat yaptırma gereği duymuştu.
 </p>
 <p class="metin">
  Yugoslavya'nın Kuzey Irak'ını bulmak için düşünmeye bile gerek yok. Kuzey Irak eşittir Kosova. Fiilen bağımsız, ama lafta hâlâ Yugoslavya Federasyonu'nun bir parçası, hatta federasyonun da değil, Sırbistan'ın bir parçası. Biliyorsunuz Irak üzerinde izlenen siyasetin birinci belirleyicisi olan ABD bile Irak'ın toprak bütünlüğünden yana olduğunu söylüyor, ama Saddam güçlerinin 36'ncı paralel üstüne kara ya da hava yoluyla geçmesi yasak. İncirlik'te üssü bulunan Kuzeyden Keşif Hareketi, meşhur adıyla Çekiç Güç bu işe yarıyor. Aynı şekilde Kosovalı Arnavutlar dışında tüm dünya ve bu arada Yugoslavya politikasının da başmimarı olan ABD, Yugoslavya'nın toprak bütünlüğünden yana olduğunu söylüyor, ama Belgrad güçlerinin Kosova'ya girmesi yasak. Hakimiyet uluslararası toplumun elinde.
 </p>
 <p class="metin">
  Kürtler'in Arnavutlar'dan belirgin farkı, her ne kadar içlerinden geçse de bölge şartları dolayısıyla bağımsızlık sözünü pek ağızlarına almamaları. Bir devlette bulunması gereken tüm kurumları hızla geliştirmeye çalışan Kuzey Irak'taki Kürt liderler bu konuda Ortadoğu'nun görüntü ve gerçek arasında büyük fark gösteren siyasi geleneğiyle uyum içindeler.
 </p>
 <p class="metin">
  Benzer tarihi şartlar içinde olmalarına rağmen Kuzey Irak'taki Kürt siyasi yapılarıyla Kosova'daki yapılar arasındaki farklar Balkan ve Ortadoğu farklılığını gösteriyor. Örneğin Kuzey Irak'taki en önemli iki grup olan Barzani ve Talabani aşiret ve kabile özellikleri gösterirken, Kosova'daki yapılar daha bireyci ve çoğulcu nitelik arz ediyor. Bir yönüyle Kuzey Irak'taki siyasi yapı Saddam'ı kopyalarken, Kosova'dakiler Beglrad'ı kopyalıyor.
 </p>
 <p class="metin">
  İki ülkeyi oluşturan halkların gen tahliline girmek hem zor hem yanlış. Ama Iraklılar'ın son 20 yılın savaşlarında büyük güç kaybettiği ortada. Nitekim Irak'ın ambargoya maruz kaldığı 1990'dan beri ülke dışında yaşayan bir genç Iraklı'nın, Iraklılar'ın niye Saddam'ı deviremediği sorusuna cevabı "Irak'ta sağlam insan kalmadı ki" oluyor.
 </p>
 <p class="metin">
  Miloseviçli Sırbistan bağımsızlıklarını ilan etmelesinden sonra komşuları olan Hırvatistan ve Bosna Hersek'e saldırdı. Önce bu halklar büyük bir direniş gösterdi, binlerce insan hayatını kaybetti, Sırplar'ın ilerlemesi halklar tarafından durduruldu. Geç de olsa dünya da yardıma geldi. Bosna savaşını bitiren 1995 Dayton Anlaşmasında işbirliği yapması  Miloseviç'in siyasi ömrünü biraz daha uzattı. Ancak Miloseviç, Boşnak ve Hırvat masumların kanı üzerinden kendisine verilen bu avansı yine halkı ve kendisi aleyhine kullandı. Tahrip olan ülke ekonomisini ayağa kaldırmak yerine milliyetçi serüvenlerine 1989'da yarım kaldığı yerden devam etmek için Kosova'ya yöneldi. Sonunda fiilen Kosova'nın kopmasına ve Belgrad'ın 72 gün bombalanmasına sebep oldu.
 </p>
 <p class="metin">
  Saddam da önce ihtilal dolayısıyla yaşadığı karışıklıktan yararlanarak İran'ı sıkıştırmak istedi. Şattü'l— Arap'ta öteden beri gözü olan zengin petrol yataklarına sahip toprakları ülkesine katmak için iyi fırsat olduğunu düşündü. Hedefi, güçlenerek 1979 Camp David'le Araplar arasında imajı sıfıra inen Mısır'ın yerini almaktı. Batı da bu savaşta İslam devrimini bastırmak için desteğini esirgemedi. Boşnaklar'ın direnişi gibi bu defa gerektiği halde ölen bir çocuk yerine 3 çocuk doğurarak İran halkı direndi. Hesap boşa çıktı. Hatta bu sayede devrim de oturma fırsatı buldu.
 </p>
 <p class="metin">
  Miloseviç'in sarsılan imajını kurtarmak için Kosova'ya yönelmesi gibi Saddam da Kuveyt'i hedef seçmişti. Hatta Amerikan büyükelçisinin bir kısım sözlerini yeşil ışık olarak algıladı. Miloseviç'in Batı'da dolaşan ve Bosna'nın Sırbistan ile Hırvatistan arasında bölündüğünü gösteren haritalardan aldığı cesareti Saddam bu sözlerden almıştı. Kuveyt'i işgal ve ilhak etti. Ama hepsi bu kadarla kaldı. Kuveyt'ten sökülüp atılmakla kalmadı, ülkesi bombalandı, Bağdat tarihin en ağır bombardımanı altında inledi. 100 binden fazla insan hayatını kaybetti. Savaşların Anası'nda Irak uçaklarını kaldıramadı bile. Ülke fethedeyim derken, aynı Miloseviç'in Kosova'yı kaybetmesi gibi Kuzey Irak'ı fiilen kaybetti Saddam. Ambargo dolayısıyla kendi petrolünü BM onayıyla satabiliyordu ancak. Elde edilen gelir yine BM gözetiminde ancak karnelerle zavallı halka dağıtılıyordu.
 </p>
 <p class="metin">
  İki liderin politikalarındaki benzerlik portrelerinde de göze çarpıyor. 1937 doğumlu Saddam, biyografisinde 'komşularına karşı maliyeti yüksek ve başarısız savaşlar açan lider' olarak tanıtılıyor. 1941 doğumlu Miloeviç ise şöyle: "Uyguladığı milliyetçi politikaları yüzünden Yugoslavya'nın parçalanmasına yol açan lider". Miloseviç 22 yaşında Komünist Parti'ye, Saddam ise 20 yaşında Baas Partisi'ne katılmış. İkisi de teoride sosyalist cumhuriyetçi fikirleri savunmasına rağmen, pratikte tek kişinin otoritesine dayanan dikta rejimleri kuruyorlar.
 </p>
 <p class="metin">
  Miloseviç'in hem annesi hem babası intiharla hayatına nokta koymuş. Birçok siyasi analizciye göre Sırp Kasabı'nın siyaset ve hayatla ilişkisinde bu acı iki olayın büyük etkisi oldu. Kanıyla Kur'an—ı Kerim'i yazdırması, en yakın akrabalarını gözünü kırpmadan öldürtebilmesi, Körfez Savaşı'nda yerle bir olmasına rağmen halkına zafer müjdesi vermesi Saddam'ın da sağlıklı bir piskolojiye sahip olmadığını gösteren yalnız birkaç örnek. İki diktatörün tahsillerinde de ortak noktalar var. Saddam Kahire'de, Miloseviç Belgrad'da hukuk tahsili görmüş. Bu iki ismin dünyanın en çok nefret ettiği isimler arasında yer alsa da, birbirine en yakın iki insan olması da herhalde tesadüf değil.
 </p>
 <p class="metin">
  Kendisine karşı darbe yapılan bir diktatörün canını kurtarması, hapse bile tıkılmaması, hatta halefiyle pazarlık yaparak siyasette kalmaya karar vermesi ilginç bir durum olsa da, Belgrad Miloseviç'in ağırlığından kurtulmuş durumda. Ama eğer eceli gelmezse Bağdat'ın belirsiz bir süre daha Saddam'ı, o gitse de yeri şimdiden hazır olan oğlunu taşıyacağı kesin gibi.
 </p>
 <p class="metin">
  Bombardıman değil, kendi halkı deviriyor
 </p>
 <p class="metin">
  Beglrad'da yaşananlar gösteriyor ki, bir ülke yönetiminin, bir diktatörlüğünün devrilmesi dışarıdan bomba yağdırarak olmuyor. Ya kara kuvvetlerinin o ülkeye girip son noktaya kadar işgal etmesi gerekiyor, ya da Beglrad'da olduğu gibi halkın kitlesel olarak sokağa çıkıp hayatı durdurması. Saddam örneğinde ABD'nin Bağdat'taki rejim muhaliflerine 90 milyon dolar resmi bütçesinden ödenek ayırdığı biliniyor. Sayısı bilinmeyen sayısız darbe girişimi de. Çoğu ülke dışında bulunan bu muhalif hareketlerin bir sonuç alması çok zor gürünüyor.
 </p>
 <p class="metin">
  Aslında Miloseviç'in devrilmesini halkın değil Batı'nın yaptığı özel girişimlerin ve perde arkasındaki pazarlıkların sağladığını iddia eden yaklaşımlara gelince, akıldan uzak bir ihtimal değil. Ancak hakim güçlerin hedefi Irak'ı da, Yugoslavya'yı da parçalamak idiyse yapmaları gereken Miloseviç'i Belgrad'da bir süre daha tutmalarıydı. Çünkü Miloseviç'siz bir Belgrad'dan Kosova'yı koparmak kat kat daha zor olacak. Dolayısıyla Yugoslavya'yı parçalamak hedefi üzerinde hareket ettiği iddia edilen Batı'nın Miloseviç'i indirmesi ancak bu amaca ulaşılmasını zorlaştırır. Halbuki birçokları Saddam'ın iktidarda kalmasının da Batı'nın politikalarının bir neticesi olduğuna inanıyor. Dolayısıyla komplocuların karar vermesi gerekiyor, bir diktatörü milletinin başında tutmak mı büyük güçlerin çıkarına, yoksa indirmek mi?
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/306/dishaberler/1.htm), [web.archive.org (arşiv bağlantısı)](http://web.archive.org/web/20020329151035/http://www.aksiyon.com.tr:80/2000/306/dishaberler/1.htm)
