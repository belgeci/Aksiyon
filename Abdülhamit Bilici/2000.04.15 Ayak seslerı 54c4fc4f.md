# Ayak seslerı

*Abdülhamit Bilici 2000.04.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Asya'da 3 yıl önce yaşanan ekonomik krizden sonra daha az gündeme getiriliyor olsa da, kıtanın öte yakasında dünya dengelerini değiştirecek bir uyanış yaşanıyor.
  </font>
 </div>
 <div id="newsText">
  <font class="detail-text">
   Hong Kong'u devralan Çin Halk Cumhuriyeti bölge ülkeleri içindeki muazzam ekonomik ağırlığı ve nüfusuyla dirilişin en önemli motoru. Napolyon'un, Çin için sarfettiği "Bırakın uyusun, uyandığında dünyayı saracak" tavsiyesi kıymetini çoktan kaybetmiş, Çin uyanmış. Dünya bir süredir bu uyanışın muhtemel etkilerini tartışıyor, ortaya çıkan fırsatların nasıl değerlendirileceğini konuşuyor. Büyük büyük devlet adamları büyük iş adamı kafileleriyle Çin pazarını keşfe çıkıyor. Peki Çin gerçek gücüyle tanınıyor mu yoksa gereğinden fazla mı abartılıyor? Düne kadar Çin'i dünyada düzeni altüst edecek güçte bir ejderha olarak gösteren çevreler son zamanlarda Çin'in dünya ekonomisi ve siyasi sistemi için o kadar da önemli olmadığı görüşünü işlemeye başladılar.
   <br/>
   <br/>
   Amerika Deniz Kuvvetleri'nden James George, Çin'in kağıttan mı yoksa gerçekten mi kaplan olduğu sorusuna cevap aradığı yazısında şunları söylüyor: "Çin karmaşık bir resim. Tarihleri yabancıları dışarıda tutmak için inşa edilmiş Çin Seddi ile simgeleşmiş, izole edilmiş bir ülkenin tarihidir. Diğer milletlerden farklı olarak çok az sınır ötesi tehlikeye atılmıştır. Yakın zamanda Çin'in çok söylenen insan gücü üstünlüğü Kore'de Batı'nın askeri teknolojisine karşı galip gelememiştir. Vietnamlılar tarafından ciddi yenilgiye uğratılmış, Rusya ile olan ihtilaflarını çözememişlerdir. En büyük başarıları savunmasız Tibet karşısında olmuştur. Tarihinde parlak askeri zaferlerin olmadığı bir ülkedir."
   <br/>
   <br/>
   "Çin'deki gerçek değişiklik askeri alanda değil, ekonomik alandadır. 1986'dan 1994'e kadar Çin'in askeri harcamalarının yüzde 159 arttığı belirtilmektedir. Halkın Özgürlüğü Ordusu'nun kendi işletmesindeki gazino, otel gibi 20 bin ekonomik şirketin gelirleriyle birlikte Çin'in gerçekte savunma harcamasının 50 milyar doları bulduğu tahmin ediliyor. Çin 1986'ya kadar 4 milyon olan askerini 3 milyona indirmiş. Bölgede Hindistan'ın ve Kuzey Kore'nin 1'er milyon askeri var. Silahlanma yarışında dur durak yok. Çin ordusunun yüzde 60'ı teknik açıdan 1950'li yıllar düzeyinde. Deniz Kuvvetleri'ne ait 850 uçakla birlikte 5300 uçaklık filosuyla korkutucu bir görüntü veriyor, ancak bunların 4 bininden fazlası 1950'li yılların modası geçmiş uçakları. İsrail aracılığıyla F10'ları imal etmeye çalışıyor. Çin'in önemli füzeleri 7500 km menzilli DF41, 5000 km menzilli DF31 ve JULANG2'dir. "
   <br/>
   <br/>
   ABD Harp Okulu'nda oynanan savaş senaryolarında 2006'da bölgede en önemli ihtilaf konularından biri olan Spratly adalarında Çin'le ABD savaşa tutuşuyor. Neticede ABD bölgeyi terketmek zorunda kalıyor. Amerikalı generale göre en tutucu gözlemcilere göre bile Çin şu anda kesinlikle kağıttan bir kaplan. Ama 10 yıl içinde gerçek bir kaplan olabilir.
   <br/>
   <br/>
   Çin önemli mi?
   <br/>
   <br/>
   Çin'le ilgili alışılmış korkutucu tahminleri yerle bir eden en cesur değerlendirme uluslararası ilişkiler alanında saygın yayın organı Foreign Affairs'de yayınlandı. İngiltere'deki Uluslararası Stratejik Çalışmalar Entitüsü Başkanı Gerald Segal'ın makalesinde, Çin'in orta sınıf bir güç olacağı, 150 yıldır süper güç olmasının beklendiği ama umutların hep boşa çıktığı ve Çin'in insanların abartılı hayallerinde süper güç olduğu belirtiliyor. Segal süper güç iddialarını teker teker ele alıyor: Çin, Asya dışındaki dünya pazarını çok az etkileyen küçük bir pazardır. 1800'de Çin dünya üretiminin yüzde 33'ünü kontrol ederken Avrupa yüzde 28, ABD yüzde 0.8'ine sahipti. 1900'de yüzdeler Çin 6.2, Avrupa 62, ABD 23.6 şeklinde değişti. 1997'de Çin dünya üretiminin yüzde 3,5'ine sahipti, ABD yüzde 25,6'sına. Çin ekonomisi 1997'de İtalya'nın arkasında, Brezilya'nın önünde dünya 7'ncisi oldu. Ama kişi başına milli gelirde 300 küsûr dolarla 81'inciydi. BM İnsani Gelişmişlik Endeksi'nde Çin 107'nci sırada, Arnavutluk'la komşu. Çin istatistikleri de güvensizlik veriyor. Mesela 1950 ile 80 arasında Çin ortalama gelişme oranının yüzde 12,5 olduğunu açıklıyor. Aynı dönem için Japonya'nın rakamı yüzde 11.5. İki ülkenin durumu karşılaştırıldığında Çin istatistiklerine güvenmenin hata olduğu anlaşılıyor. Dış ticaret açısından da Çin'in abartıldığı kanaatinde. 1997'de Çin dünya ticaretinin yüzde 3'ünü yapmış. Bu Güney Kore'ye eşit bir rakam, Hollanda'nın ise gerisinde. Asya'daki ticaretin yüzde 11'i Çin'in. ABD'nin Çin'e ihracatı toplam ihracatının yüzde 1.8'i. Bu, ABD'nin Tayvan'a ihracatının üçte biri kadar.
   <br/>
   <br/>
   Peki askeri açıdan durum nasıl? Çin askeri açıdan henüz ikinci sınıf güç. Çin dünya savunma harcamalarının yüzde 4.5'ini yaparken ABD yüzde 33.9'unu yapıyor. Tayvan savunma planlayıcıları başarılı bir şekilde Çin'in adayı işgal edebileceğine inanmıyor. Teknik olarak daha üstün NATO füzelerinin Sırbistan'daki etkisizliği gözönüne alınırsa Çin füzelerinin Tayvan'a etkisi de fazla abartılıyor. Çin'in ABD'yi hedef alan silah sistemi olan tek ülke olması ciddi, ama bunun ABD'nin savunma harcamalarını artırmaktan başka bir neticesi olmuyor.
   <br/>
   <br/>
   Çin'in 1950'lerin Sovyetler Birliği'nden çok 1990 Irak'ına benzediğini söyleyen Segal'e göre Çin önemli bir ülke ancak Batılılar'ın çoğunun büyüttüğü kadar değil. Abartılı bakış açısı Çin'e karşı strateji geliştirme şansını azaltıyor, verilen tavizlerin boyutunu artırıyor.
   <br/>
   <br/>
   Paranoyadan megalomaniye
   <br/>
   <br/>
   Çin'in stratejik açıdan dünyadaki konumuyla ilgili çarpıcı değerlendirmelerde bulunan biri de ünlü stratejist Zbigniew Brzezinski. Carter'ın Milli Güvenlik Danışmanı olarak görev yapan, meşhur Trilateral Komisyonunun kurucularından Brzezinski de Büyük Satranç Tahtası kitabında Çin'in gereğinden fazla abartıldığını vurguluyor: "Çin bir bölgesel güç olarak ortaya çıkmaktaysa da, uzun süre daha küresel bir güç olamaz. Çin'in büyük güç olarak algılanması sonucu doğan paranoyak korku, Çin'de megalomani doğurmakta, ABDÇin düşmanlığı fikrine gerekçe olmaktadır. Çin'e sembolik olarak dünyada özel bir oyuncu gibi davranmalı ve keskin milliyetçi köşeleri yıpratmalıdır. Rusya'ya yapıldığı gibi Çin'in G7'ye davet edilmesi bu sonucu doğurabilir."
   <br/>
   <br/>
   Tayvan, Güney Çin Denizi'ndeki Paracel ve Sypratly adaları, Senkaku adaları, Kuzey Kore, Kuril adaları ve sınır meselelerinin Çin'i de içine çekecek önemli kriz noktaları olduğunu söyleyen Brzezinski, "Çin bölgedeki en etkin askeri güçtür. Japonya'nın askeri gücü nitelik olarak güçlüdür, ancak ABD gücünün uzantısı görünümündedir. Avustralya ile Endonezya bu dengesizlik yüzünden birbirine yaklaşmaktadır. Pasifik'teki 100 bin ABD askeri ile bu bölgede güvenliğin sağlanıp sağlanamayacağı tartışılmaktadır."
   <br/>
   <br/>
   Beyaz Saray yıllarında muhaliflerine rağmen ÇinABD yakınlaşmasını savunan Brzezinski'nin Çin yorumu şöyle sürüyor: "Çin milliyetçiliği bir olgudur. Son 150 yıllık düşüşü tarihinde bir istisna olarak kabul edilmekte ve bunun sorumluları hak ettikleri cezayı bulmalı inancı yaygın. 4 sorumlu ülke İngiltere (Afyon savaşı), Japonya (geçen yüzyıl yaşanan korkunç savaş, işgal ve acılar), ABD (Asya'daki varlığı, Japonya'ya desteği) ve Rusya (kuzeydeki Çin topraklarındaki varlığı, Stalin'in Çin'in özsaygısına otoriter duyarsızlığı)'dır. Çin'in bakış açısına göre bu 4 güçten ikisini tarih cezalandırmıştır. İngiltere artık imparatorluk değildir, Rusya kendi dertlerine düşmüştür, en ciddi sorun Japonya ve ABD'dir."
   <br/>
   <br/>
   Futuristlerin Çin tahminlerini birkaç yıl önce Japonya (süper güç olacağı yönünde) için de yapıp yanıldıklarını, değerlendirmelerde Japon ekonomisinin duyarlılığının ve siyasi istikrarsızlığının gözardı edildiğini, şimdi aynı hatanın Çin konusunda tekrarlandığını söylüyor Brzezinski. Çin'in aynı oranda (yüzde 10) büyümesi, büyürken enerji ve gıda talebini karşılayabilmesi, siyasi istikrarı ve toplumsal disiplini, yüksek tasarruf oranlarını koruyabilmesi, yüksek yabancı sermaye akışını devam ettirebilmesi oldukça zor. Brzezinski'ye göre Moskova gibi ABD ile silahlanmada yarışı tercih edip ekonomiyi ihmal etmenin bedelini bilen Çin nükleer gücü dışında uzun süre askeri gücünü bölgesel çevrenin dışına çıkaramayacak. Aksine Çin, Sun Tsu'nun stratejisiyle düşmanın, bu durumda Amerika'nın gücünü kullanarak Amerikan egemenliğini yenmeyi hedefliyor.
   <br/>
   <br/>
   Çin Dışişleri Bakan Yardımcısı Chen Jian da, The Economist'e 1997'de verdiği açıklamada Çin'in çok yakında dünyanın bir numaralı ekonomisi olacağı, sonra süper güç olacağı yönündeki tahminleri abartılı bulduğunu söyleyerek bu değerlendirmelerin bölge ülkelerini Çin'den endişeye sevkettiğini vurguluyor.
   <br/>
   <br/>
   Japon Uluslararası İlişkiler Profesörü Masaru Ikei de, Süper Çin düşüncesinin mübalağadan başka bir şey olmadığını söylüyor.
   <br/>
   <br/>
   Çin fotoğrafı
   <br/>
   <br/>
   4 Haziran 1989'da Gorbaçov 30 yıl sonra ilk kez gerçekleşecek RusÇin zirvesi için Pekin'deydi. Zirve Tiananmen olaylarının gölgesinde yapıldı. Aynı yılın 9 Kasım'ında Berlin Duvarı yıkıldı. Doğu Bloku'nda takip eden gelişmeler biliniyor. Komünist Çin bu tarihi dönüm noktasını nisbeten kazasız atlatarak bugüne gelen ülkelerden biri oldu. Hem de Küba gibi dünyadan kendini yalıtarak değil, hızla bütünleşerek. Bu farklılığı kimileri Çin'in Sovyetlerin tersine işe önce ekonomiden başlamasına, kimileri 1976'da Mao'nun ölümünden sonra ipleri ele geçiren Deng'in 1978'de başlattığı Sosyal Piyasa Ekonomisi ile tarım, sanayi, savunma ve bilimi kapsayan Dört Modernleşme programına, kimi Komünist Parti'nin insanlar üzerindeki nisbeten zayıf kontrolüne, kimileri Tiananmen olaylarında ordunun güçlü karşı koyuşuna bağlıyor. Sebebi ne olursa olsun Çin bugün Dünya Bankası ile devlet işletmelerini kurtarmaya, IMF ile Merkez Bankası'nı, Sosyal Güvenlik sistemini reform etmeye çalışan, Dünya Ticaret Örgütü'ne girmek için çabalayan bir ülke. DTÖ'ye girebilmek için tüm üye ülkelerle ayrı ayrı anlaşması gerekiyor. Geçen yıl ABD ile anlaşma imzalayan Çin, AB ile sıkı pazarlıklarını sürdürüyor. AB adayı Türkiye kamuoyunun tekstildeki rakibimiz Çin'le nelerin pazarlığının yapıldığından pek haberi yok. Tüm dünya Çin'de ticaretin daha düzenli hale geleceği, gümrüklerin ineceği bu anı bekliyor. Halen Çin'i yöneten kuşaklar komünist Moskova'da eğitim almışken, onların çocukları Yale, Harvard, Chicago gibi Batı'nın saygın üniversitelerinde okuyorlar. Her yıl Amerika'ya binlerce öğrenci okumaya gidiyor ve çok azı geri dönüyor.
   <br/>
   <br/>
   Çin 20 yılda 300 milyon insanı fakirlik sınırının üstüne taşıdığı için gururlanıyor. Dönüşüm, Deng'in köyülere kendileri için de çalışmalarına izin vermesi ve kasaba düzeyinde işletmelerin kurulmasına izin verilmesiyle başladı. 1978'deki bu değişiklik neticesinde bugün Çin toplam üretiminin beşte ikisini şimdi bu kasaba girişimleri yapıyor. Partinin en önemli kontrol sistemi Danwei. Devlette çalışanların dosyaları tutuluyor ve buna göre 3040 metrekarelik evlerde oturma imkanı doğuyor. Statü yükseldikçe şehir merkezine yaklaşılıyor. En büyük ceza konut mahrumiyeti. Şehirlerde özel sektörün gelişmesi taşradaki nisbi özgürlükçü yapıyla birleşince Denwei dışında geniş bir alan oluşuyor. Çin'in şaşırtan dinamizmi de bu alanda saklı.
   <br/>
   <br/>
   Dünya ile ilişkilerinde çekingen tavrı nedeniyle 150 yıldır Japonya'nın gerisinde kalan Çin şimdi açık kapı politikası ve Hong Kong'u absorbe etmesine imkan veren 'bir ülke iki sistem' modeliyle modernleşmeye çalışıyor. Ancak yabancı yatırımlar ülke içindeki dengesizlikleri artırıyor, devlet kurum ve teşebbüslerinin tekelini daha açığa çıkarıyor. Doğudaki sahil kesimde kümelenen yabancı yatırımlardan teşviki kesip, Batı'daki fakir bölgelere kaydırarak ekonomik uçurumu tamire çalışıyor.
   <br/>
   <br/>
   Dışarıdan eleştiri getirenlere Çin idaresi alın bu nüfusu siz idare edin diyor. Ekime elverişli toprakların yüzde 7'si üzerinde dünya nüfusunun yüzde 22'sini barındırıyor. Tek çocuk politikasına rağmen yılda Avusturalya kadar artıyor. 35 kentin 29'unda tahıl kupon sistemiyle dağıtılıyor. Bir sistem krizinde nüfusun yüzde 5'i dışarı çıksa bölgenin karışması işten bile değil. Batı'nın sistemi değiştirmek için fazla bastırmamasının arkasında biraz da Çin'le ilgili bu gerçek yatıyor. Şu anda dünyanın birinci tahıl üreticisi olan Çin 2030'da 210 milyon ton extra tahıla ihtiyaç duyacak. Çin ve Uzakdoğu üzerine çalışmalarıyla tanınan Mehmet Öğütçü, bu noktada GAP'a dikkat çekiyor.
   <br/>
   <br/>
   Büyük Çin için büyük dayanışma
   <br/>
   <br/>
   Çin kalkınmasının diğer motoru Güneydoğu Asya'daki ülkelerde yaşayan 50 milyona yakın etnik Çinli. Bunların zenginliği dev 1.3 milyarlık Çin'inkine eşit. Çin'deki en büyük ferdi yatırımcı Robert Kuok, Malezyalı bir Çinli. Nüfus çoğunluğu Çinli olan Singapur'un Çin'de büyük yatırımı var. 20 milyar dolar harcanarak yapılacak olan Suzhou Sanayi parkını inşa ediyor. 220 Çinli bürokrat Singapur'da bu Singapur modeli hakkında eğitim görüyor. Dış yatırımın üçte ikisinin Hong Kong ve Tayvan'dan gelmesi Çinli dayanışmasını da gösteriyor. Bağımsızlık yanlısı bir adayın Tayvan'da cumhurbaşkanlığını kazanmasının ardından dünya basını savaş senaryoları yazmaya başladı. Ama isminin açıklanmasını istemeyen bir Tayvanlı Çinli, Tayvan'ın Çin'le birleşmeye dünden razı olduğunu, ama bunu ABD'nin istemediğini söylüyor. Bunu söyleyen bir komünist değil, bir Çinli Müslüman. Tayvan için Çinliler kendilerine 2010'u hedef koymuşlar. Gerekirse güç kullanarak adayı almaya and içmişler. Adanın önemli limanlarının 15 mil açığına 199596'da füze gönderen Çin, yakın bölgede denemeler yapıyor. Çin'in gözünde Tayvan 10 Hong Kong'a bedel. Temmuz 1997'de Hong Kong'un, Aralık 1999'da Macau'nun birleştiği gibi Tayvan'ın da birleşmesi durumunda ortaya çıkacak bilginüfus bütünleşmesi Çinliler'i heyecanlandırıyor. 500 yıldır kırılan Çin gururunun ancak o zaman tamir olacağına inanıyorlar.
   <br/>
   <br/>
   Kişi başına değerlendirmede yabancı yatırımlar o kadar çarpıcı değil. 1994'te Çin 26 dolar çekiyor kişi başına. Bu Hindistan'ın 0.9 dolarından çok yüksek. Ama 226 dolar çeken Malezya'dan çok geri. Şili, Meksika, Polonya, Macaristan'dan da. Rakamların çarpıklığı burada da sözkonusu. Çünkü birçok şirket, kasaba kooperatifi, hatta devlet kuruluşu parayı Hong Kong'a götürüp, sonra geri getirerek teşviklerden yararlanmayı tercih ediyor. Yabancı yatırımlar içindeki bu aldatmacanın toplamın üçte birine tekabül ettiği tahmin ediliyor. 100 bin devlet şirketinin yüzde 70'i zarar ediyor. Ordunun 20 bin şirketi var. Son Halk Kongresi'nde ordu dahil devlet kuruluşlarının ekonomik faaliyetlerden çekilmesi, devletin stratejik sektörler dışında büyük hisse sahibi olmaması kararlaştırılmış.
   <br/>
   <br/>
   2.9 milyonluk Çin ordusu, nükleer gücü ve sivil kontrolün zayıflığı nedeniyle tehlike olarak algılanıyor ancak Batılı bir Çin uzmanı Pekin'in Tayvan'ı işgal edecek güce sahip olmadığını söylüyor. İşgal için gereğinden çok askeri olan Çin'in operasyon için gerekli 60 bin askeri Tayvan'a çıkaramayacağını, bunu Amerikan deniz gücünün bile yapamayacağını söylüyor. Hava gücünü antik bulan uzman, deniz gücünün Amerikan 7'nci filosu kadar olmadığını belirtiyor. Çin askeri gücünün ABD'den 2030 yıl geride olduğunu belirtiyor. Tayvan'ın 150 F16 savaş uçağı siparişini ABD kabul etti. Çin'in Rusya'dan aldığı denizaltılara karşı sipariş ettiği Amerikan denizaltılar ise yolda.
   <br/>
   <br/>
   Yeniden ÇinRus dostluğu
   <br/>
   <br/>
   Çin, 14 ülkeyle kara sınırı paylaşıyor. Bunlardan Rusya, Kuzey Kore, Hindistan, Tacikistan'la sınır ihtilafı var. Japonya, Vietnam, Malezya, Filipinler, Brunei, Endonezya, Güney Kore ile denizlerde çakışan egemenlik iddiaları bulunuyor. RusyaJapon ilişkileri Kuril adaları dolayısıyla sıcak değil, bu Çin'in lehine bir durum. Rusya'ya karşı Pasifik'teki Amerikan varlığı da Japonya'nın askeri milliyetçiliğinin yükselmesini önlediği için Çin'in aslında lehine. Ancak ABD'nin Japonya ile 1996'da Güçlendirilmiş İttifak Anlaşması imzalaması ve Japonya'ya füze savunma sistemi için yardım sözü vermesi Çin'i tedirgin ediyor. Çünkü Pekin, Japonya ve Amerika'da Çin'i bölmeyi ya da kuşatmayı arzulayan siyasetçiler olduğunu biliyor. Örneğin Amerika'da Cumhuriyetçi Bush'un kazanması durumunda Çin'e yaklaşımı değişebilir.
   <br/>
   <br/>
   Bu kuşkulara karşı Çin de Asya'da MoskovaPekinTahran ekseninde hegemonya karşıtı bir cepheleşme sergiliyor. Türkiye gibi İsrail'le ilişkisini güçlendirerek bu ülkeden insan hakları engeline takılmadan askeri teknoloji almaya çalışıyor. Rusya Çin'e savaş uçaklarından hava savunma sistemlerine, füzelerden denizaltılara yıllık 1 milyar dolarlık silah satıyor. Bu rakam, Rusya'nın toplam silah satışının yüzde 40'ına tekabül ediyor. Yüzlerce Rus nükleer bilim adamı Çin için çalışıyor. Çin ordusunun modernleşmesinin yavaş olacağı varsayımına göre yapılan tahlilleri tehlikeye atıyor bu işbirliği. 20 yıl önce Asya'dan Afrika'ya ideolojik etki yarışında olan, nükleer silahlarını birbirine çevirmiş iki ülkenin ilişkisi, 1997'de stratejik ortaklık olarak tanımlandı. Çin bu sayede kuzeydeki asker sayısını azaltırken silah teknolojisi geliştirmekle zaman ve para kaybının önüne geçmiş oluyor.
   <br/>
   <br/>
   Asya Stratejik Araştırmalar Merkezi'ne göre Moskova'nın nakit ihtiyacını karşıladığı ilişkide Çin, hem Rusya'nın içindeki ayrılıkçı hareketlere desteğini kesmeyi, hem de çok kutuplu bir dünya düzeni oluşturmayı hedefliyor. Çok kutuplu sistemin başka alıcıları da var. İlk resmi gezisini Çin'e yapan Endonezya devlet başkanı Vahid, bir ya da iki hegemonun baskısından kurtulmak için ilişkileri geliştirme ihtiyacına vurgu yapıyor. Çin'e silah teknolojisi transferinin Rusya'nın zararına olacağını düşünenler de var. Pazar kaybı dışında Çin'in I. Dünya Savaşı'nda kaybettiği Moğolistan üzerinde hak iddia edebileceği gibi, Orta Asya'da nüfuzunu artırabileceğinden kaygı duyuluyor. RusÇin gerilimi üzerine kurulu Amerikan politikası da Clinton'ın son gezisinde görüldüğü gibi yenileniyor. Çin'in rakibi Hindistan'la ve antihegemonyacı ittifakın Müslüman unsuru İran'la ilişkiler geliştiriliyor.
   <br/>
   <br/>
   TürkÇin ilişkileri
   <br/>
   <br/>
   Türkler ve Hıtaylar(Çin) birbirini 3 bin yıldır tanıyor. Orta Asya'dan çıkmadan önce Çinlilerle savaş, kız alıp verme dahil her türlü etkileşim yaşanmış. Çin tarihi reddetse de 6 bin km'lik Çin Seddi bize karşı yapılmış. Anadolu'ya egemen Roma ile Çin'i birbirine bağlayan İpek Yolu'nu atalarımız beraber inşa etmişler. Ünlü gezgin Marco Polo'nun Çin'e giderken kullandığı bu yolun SincanPakistan bölümü şimdi asfaltlı, Avrupa'yı Çin'e bağlayacak İpek Trenyolu Projesi adım adım yürüyor.
   <br/>
   <br/>
   Batı'ya yönelen Türkler bir daha pek geri bakmamışlar. ÇinTürk ilişkileri bölgede kalan şimdi bir kısmı Çin egemenliğinde yaşayan, bir kısmı bağımsızlığını kazanan topluluklarla sürmüş. Sincan Özerk Bölgesi ya da Doğu Türkistan Turfan, Tarım'daki enerji kaynaklarına sahip olması yanında, Çin'in enerji kaynaklarıyla öne çıkan Orta Asya ile iletişimini sağlayan vazgeçilmez önemde bir stratejik bölge. Rusya'yı dengeleme düşüncesiyle Çin'le iyi ilişkiler kurmaya çalışan bu ülkeler 'Şanghay Beşlisi' adıyla oluşturdukları platformda bir araya geliyor ve sınır güvenliği, karşılıklı iç işlerine karışmama, fundamentalizm ve ayrılıkçı hareketler gibi konularda ortak anlayış geliştiriyorlar. Bu ilişkiler neticesinde taraflar sınır bölgesinde asker indirimine gittiler. Ama Çin'le ilişkiler sınırın öte yakasındaki Kazak, Kırgız, Uygurların bağımsızlık taleplerinin bu ülkelerde dile getirilmesini zorlaştırıyor. Ayrılıkçılık hareketi Tibet'te de güçlü. Budizmin merkezine Holywood'dan Avrupa başkentlerine kadar uluslararası büyük bir sempati var. 1950'de Çin'in el koyduğu bu bölgeye Han kökenli insanların göç ettirilmesi, Dalai Lama'nın yurtdışına (Hindistan) sürgüne gönderilmesi bu hareketi bitirmiş değil. Moğol milliyetçiliği, bölgedeki 6 kat Han nüfusuna rağmen devam ediyor.
   <br/>
   <br/>
   Sınır paylaşan Orta Asya Türk devletleri bir yana Türkiye Çin ilişkilerinin göbeğinde Doğu Türkistan var (RusTürk ilişkilerindeki Çeçen bağı gibi). 36 sayılı Başbakanlık genelgesiyle Türkiye'deki Doğu Türkistan halklarının Çin karşıtı gösteriler yapması yasaklanmıştı. Pekin ziyaretinde İçişleri Bakanı Sadettin Tantan, Çin'le Güvenlik ve İşbirliği Anlaşması imzaladı. Çin PKK ve Hizbullah'a yardım etmeyecek, Türkiye de özgürlük yanlısı Doğu Türkistanlılar'a destek vermeyecek. Türkiye'de iş yapan genç bir Çinli'ye Çin devlet başkanının Türkiye'de hangi konuları konuşacağını tahmin ettiğini sorduğumda, "PKK konusunu" demesi meselenin Çin kamuoyunda uyandırdığı hassasiyeti gösteriyor. Uluslararası İlişkiler Profesörü Ahmet Davutoğlu konuya temkinle yaklaşılmasından yana: "Doğu Türkistan ve Tibet Çin'in yumuşak karnı. Çin ve Rusya'nın Orta Asya'daki etkinlik mücadelesinde Türkiye dengeleri iyi izlemeli. Doğu Türkistan kısa zamanda istikrara kavuşamaz, ancak insan hakları, gerçek otonomi gündeme getirilebilir. Asya'nın büyük dengelerini düşünmeden Türkiye'nin Doğu Türkistan politikası geliştirmesi uygun değil, uzaklığı yönüyle Doğu Türkistan da Azerbaycan değildir."
   <br/>
   <br/>
   Milliyetçi çevrelerin bu dengeye ne kadar riayet edebildikleri tartışmalı. Demirel ve Bahçeli'nin katıldığı 8. Türk Kurultayı'nda Doğu Türkistan bayrağının gönlere çekilmesine izin verilmese de sonuç bilgidirgesinde şu ifadeler yer aldı: "Doğu Türkistanlı kardeşlerimizin esaret durumu tekrar dile getirilmiş; Türkiye Cumhuriyeti başbakanlığının Doğu Türkistan'ın Gök bayrağının asılmasını yasaklayan 36 sayılı genelgenin kaldırılması, Doğu Türkistan'daki insan hakları ihlallerinin incelenmesini öngören önergesinin TBMM'de işleme konulması ve bu ihlallerin BM İnsan Hakları Komisyonu'na götürülmesi için Türkiye'nin öncülük etmesi istenmiştir."
   <br/>
   <br/>
   Çin'deki Müslüman nüfusu, Doğu Türkistanlılar'dan ibaret değil. İslam Çin'de Budizm, Taoizm, Hıristiyanlık gibi büyük dinlerden biri. Nüfus içindeki 56 azınlıktan 10'u Müslüman. Son resmi rakamlara göre Müslüman sayısı 16 milyon, ama bağımsız kaynakların verileri çok farklı. Çinli Müslümanlar'a Çinliler Hui Hui diyorlar. Mao'nun kültür devriminde acı günler yaşayan Müslümanlar 1976'da Mao'nun ölümünden sonra gelen Deng döneminde itibarlarını yeniden kazanmış, okullarını açmış, şeriata uygun lokantalar işletebilme izni almış, dini faaliyetlerinde özgürleşmişler. Petrol krizi sonrası Ortadoğu'nun öneminin daha iyi anlaşılması ve Orta Asya'da bağımsız Müslüman devletlerin ortaya çıkması Müslümanların statüsünü yükseltmiş.
   <br/>
   <br/>
   Osmanlı döneminde Çin'le ilişkiler Abdülhamid'in yürüttüğü İttihadı İslam politikasının bir parçası olarak gelişmiş. Ünlü Boxer İsyanını (18981901) bastırmak için Avrupa devletlerinin Çin'e cephe aldığı dönemde Abdülhamid, buradaki Müslümanlar arasında halife olarak tanınmak ve Çin'in sempatisini kazanmak için Mirliva Enver Paşa'yı göndermiş.
   <br/>
   <br/>
   Daha çok Japonya'da aktif olarak görev alan Tatar kökenli Osmanlı aydını Abdürreşid İbrahim'in (Akif'e Süleymaniye Kürsüsünde'yi ilham eden zat) 19071910 yılları arasında Uzakdoğu'da yaptığı gezi notları arasında ilginç anekdotlar yer alıyor. Çinlileri Hintliler kadar, hatta onlardan daha mazlum ve mağdur bir millet olarak gören İbrahim Efendi, Pekin'de Avrupalılar'a ait bir mahallede Çinliler'e yabancıların yaptığı aşağılık muamele karşısında şaşkınlığını ifade eder. Yerli ahalinin oraya girmesi yasaktır. Avrupalılar Çinliler'le alay etmeyi, çok değer verdikleri saçlarını kesmeyi adet edinmişlerdir.
   <br/>
   <br/>
   Batı sömürgeciliği karşısında Şarklılık ortak paydası altında dayanak arayan bir milletin ferdi olarak İbrahim Efendi, 'JaponÇin birliğinin bütün Şarklılar'ın siyasi hayatı için büyük bir diplomatik başarı olacağı' kanaatindedir. Ziyarette tanıştığı bir Rus diplomatın Çinliler'le ilgili değerlendirmelerini notları arasına alır: "Japonya okullarındaki 10 bin Çinli oradan ayrıldıkları anda Japon kesiliverir. Rusya'da tahsilini yapan Bulgarlar gibi. Milli taassup güçlü. Avrupa karşısına 10 milyon asker çıkar. Sadece silah lazım. Erzak lazım değil, ne bulsa yerler, hatta ölülerinin cesetlerini. Bir Çinli dışarıya gider kazandığı parayı orada harcamaz. Harcadığı kazancı içinde yüzde 2.5'tir."
   <br/>
   <br/>
   Cumhuriyet döneminde Çin'le resmi ilişkiler iki ülkenin Washington büyükelçilikleri aracılığıyla 1925'te kurulur. İlk Türk elçiliği o zamanki başkent Nanjing'te 1929'da açılır. 1949'da iç savaştan milliyetçiler karşısında komünistlerin galip çıkmasıyla Türkiye tüm dünya gibi ilişkilerini  1970'lerin başına kadar Formoza adasındaki Tayvan yönetimiyle yürütür. Bu arada zamanın şartları gereği Kore'de Mehmetçik Çin askerleriyle karşı karşıya gelir. PekinMoskova ilişkilerinin bozulması ve Çin'in Washington'a yaklaşması sonucu 1971'de Batı ittifakı ile birlikte Çin Halk Cumhuriyeti tanınır ve dünya Tayvan'ı BM'deki Çin koltuğundan atıp yerine komünist Çin'i oturtur, üstelik Güvenlik Konseyi'ne veto hakkıyla. İki devlet arasındaki ilişkiler orada kalmış, ancak darbe sonrası Batı içinde yalnız kalan Türkiye'nin kendine nisbeten benzeyen ülkelerle ilişkileri geliştirme programı çerçevesinde 1982'de Evren'in Çin ziyaretiyle biraz canlanmış. Bunu Özal'ın, Demirel'in (1995), Kalemli ve Akbulut, Ecevit ve birçok bakanın ziyaretleri ve cevabi ziyaretler izlemiş. Soğuk Savaş sonrası dönemde ortaya çıkan Irak, Bosna, Kosova krizlerinde Çin'le Türkiye'nin bakış açıları genelde pek uyumlu olmadı. Ayrılıkçı bir hareketle karşı karşıya olan Çin, aynı rahatsızlığı hisseden Türkiye'ye göre etnik milliyetçilik konusunda daha statükocu. 18 Nisan'da Çin devlet başkanı Jiang Zemin'in iki günlük bir ziyaret için Türkiye'ye gelmesiyle ilişkilerde yeni bir adım daha atılmış olacak. Zemin'in gezisi Filistin, İsrail, Yunanistan, Güney Afrika ve Mısır'ı da kapsayan bir tur niteliğinde.
   <br/>
   <br/>
   Her Çinli bir sakız alsa
   <br/>
   <br/>
   Türkiye'nin Çin'de varlığı hissedilmeyecek kadar az. 1 milyar doları bulmayan toplam dış ticaretin büyük kısmı ithalat. ABD'den (ABD'nin açığı 30 milyar dolardan fazla) Japonya'ya birçok ülke gibi Çin'le ticaret aleyhimize gelişiyor. İşgücünün bu kadar ucuz olduğu bir pazarla başka türlü olması zor deniyor. Zamanında sırf ticaret olsun diye Özal'ın bulduğu bir formülle Çin'den petrol alıp, demir çelik satmışız. Şimdi Çin'in aynı çeliği üretmesi, Rusya gibi ucuz pazarlardan temin etmesi yanısıra, kaliteli çeliği Batı pazarlarından almaya başlamasıyla aradaki makas tekrar açılmış. Çin'le ilgili tüm ticaret erbabı bu açık nasıl kapatılır diye düşünüp duruyor yıllardır.
   <br/>
   <br/>
   Çin'deki tek Türk bankası olan Şanghay'daki Garanti Bankası temsilciliğinden Özgür Baykal, dünyanın en hareketli 15 milyonluk şehrinde Türk varlığının bir elin parmaklarını geçmediğini söylüyor. THY ofisi, Teba temsilciliği, konsolosluk. Türk mallarının pazarda tanınmadığını, Batı malları gibi bir imajı da olmadığını söyleyen Baykal, fuarlara gelen Türkler'in nümune bile getirmediklerini, işleri takip etmediklerini söylüyor. Herkes Çin'in zor pazar olduğu konusunda hemfikir. Baykal'a göre Çin'in avantajı önemli konularda hızlı adım atması. Demir Yumruk'la akşamdan sabaha mesele çözülebiliyor. Bunun biraz istikrarsızlık yaratan tarafı da yok değil. Ama Çin'de kimsenin Sovyetler benzeri bir kaos beklentisi yok. Dünya 1980'deki açılmadan sonra 300 milyar dolar yatırım yapmış bu ülkeye. Önce siyasi sistemden başlamak yerine ekonomiden başladılar. Belki siyasi sistem de pazar ekonomisinin gereklerine uygun hale gelir. Baykal, Şanghay
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0CE7148062D0EBDB8481A0E2C028E045?newsId=6082), [web.archive.org (arşiv bağlantısı)](http://web.archive.org/web/20131122084235/http://www.aksiyon.com.tr:80/aksiyon/newsDetail_getNewsById.action;jsessionid=0CE7148062D0EBDB8481A0E2C028E045?newsId=6082)
