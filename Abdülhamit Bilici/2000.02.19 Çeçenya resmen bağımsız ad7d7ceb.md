# Çeçenya "resmen" bağımsız

*Abdülhamit Bilici 2000.02.19*

<div class="pNewsDetailMainContent" itemprop="articleBody">
 Çeçenistan'da neler yaşandığını tüm dünyayla birlikte biz de sadece izliyoruz. Çeçenler başkent Grozni'yi Ruslar'a terkettiler. Aylardır başkentte Rus bombardımanı altında hayatlarını sürdürmeye çalışan 30 binden fazla sivil şimdi tamamen Ruslar'ın insafına kalmış durumda. Hayalet şehirde, sivil Çeçenler'in gözleri bağlanarak bilinmeyen yerlere götürüldüğü, rastgele öldürüldüğü haberleri geliyor. 21'inci yüzyılın eşiğinde bir trajedi yaşanıyor.
 <br/>
 <br/>
 Çeçenler önemli komutanlarını kaybettiler. Çeçenler'in ünlü savaşçısı Şamil Basayev, Grozni çıkışında mayına bastı ve  bir bacağını kaybetti. Meşru Devlet Başkanı Mashadov'un barış çağrılarına, önümüzdeki ay Rusya'da yapılacak başkanlık seçimlerinde galibiyeti Çeçenistan'daki başarısına bağlı olan Putin kulak tıkamayı sürdürüyor. Rus savaş makinesi dağlarda Çeçenler'le başa baş mücadele safhasına geçiyor. Buna karşılık Çeçenler topyekun savaş çağrısında bulunuyor, ardından bunun terörü kapsamadığı açıklaması geliyor.
 <br/>
 <br/>
 Halbuki 1996'da Çeçenler bağımsızlık mücadelesinde Ruslar'ı pes ettirmiş, Yeltsin'le imzaladıkları barış anlaşmasıyla da bunu tescil ettirmişlerdi. İmzalanan 6 protokol ve barış anlaşmasıyla, Çeçenistan'ın 1 yıl sonra, yani 2001'de bağımsızlığı kesinleşecekti. Şimdi Rusya kısmen kendi provokasyonları (apartman bombalamaları gibi), kısmen Çeçenler'in hatalarını (Dağıstan olayı gibi) vesile yaparak başlattığı operasyonla federasyon içindeki Çeçen ve diğer ayrılıkçı eğilimleri bastırmak, Kafkaslar'da kontrolünü artırmak ve dünyaya güçlü devlet imajı vermek gibi neticeler hedefliyor.
 <br/>
 <br/>
 Tarih boyunca Hazarlara, Arallar'a, Altın Ordu'ya, Moğollar'a, Çarlığa ve Sovyetler'e isyan etmiş ve asla bir başka otoritenin egemenliğini gönüllü olarak kabul etmemiş bir millet Çeçenler. Sovyetler'in dağıldığı 1991'de Çeçenler tarihin sunduğu fırsatı kaçırmak istemediler. Sovyetler'i oluşturan devletler birer birer ayrılırken onlar da bağımsızlıktan yana tavır aldılar. Çeçenler'in şanssızlığı cumhuriyet statülerine rağmen Sovyetler Birliği'nin değil, Rusya Federasyonunun içinde olmalarıydı. Buna rağmen Çeçenler bağımsızlıkta direndi ve federasyon anlaşmasını imzalamak, federal seçimlere katılmak gibi Rusya Federasyonu'nun bir parçası olmayı kabul ettikleri anlamına gelecek hareketlerden kaçındılar.
 <br/>
 <br/>
 Illinois Üniversitesi Hukuk Koleji öğretim görevlisi, Uluslararası Hukuk Profesörü Francis Boyle da 12 Mayıs 1997'de Yeltsin ve Mashadov arasında imzalanan anlaşmayı Çeçenler gibi yorumluyor ve bu anlaşma ile Rusya'nın Çeçenistan'ın bağımsızlığını tanıdığı sonucunu çıkarıyor.
 <br/>
 <br/>
 12 Mayıs 1998 günü Çeçen Parlamentosu üyeleri tam bir yıl önce aynı gün imzalanmış olan bu anlaşmayı onayladılar. Parlamento üyeleri karşısında bir konuşma yapan Cumhurbaşkanı Mashadov, bir yıl sonra devletinin yeniden Rus işgaline uğrayacağından ve anlaşmanın hiçe sayılacağından habersiz olduğu için anlaşmayı 'tarihi bir belge' olarak niteliyordu. Ona göre bu anlaşma Çeçenistan bağımsızlığının fiilen tanınması anlamına geliyordu. Çeçen lider ikinci maddede geçen Çeçenistan ile Rusya arasındaki ilişkiler uluslararası hukuk kurallarına göre şekillenecekti.
 <br/>
 <br/>
 Profesör Boyle'un anlaşmayla ilgili değerlendirmesi Mashadov'un yorumuna, yani Rusya'nın Çeçen bağımsızlığını fiilen tanıdığına destek veriyor.
 <br/>
 <br/>
 Boyle, bu anlaşmayla Çeçenistan'ın Rusya Federasyonu tarafından uluslararası hukuk ve uygulamalar doğrultusunda fiilen tanınmış olduğunu, Çeçen cumhuriyetinin bu belgeyi diğer devletlere ve uluslararası topluma karşı bağımsız bir ülke gibi muamele isteğinde bulunmak için kullanabileceğini söylüyor. Hukuk profesörü Boyle bu çıkarımını şu temellere dayandırıyor: Anlaşmanın en önemli parçası başlığıdır: Rusya Federasyonu ve Çeçen İçkeriya Cumhuriyeti(ÇİC) Arasında Barış ve Karşılıklı İlişkilere Dair Anlaşma. Uluslararası hukukun başlıca ilkelerine göre anlaşma iki bağımsız milli devlet arasında yapılır. Diğer bir deyişle Rusya Federasyonu, ÇİC'i uluslararası hukuk ve uygulamalar doğrultusunda bağımsız bir milli devlet olarak görmektedir.
 <br/>
 <br/>
 Rusya Federasyonu, kendini oluşturan parçalar, birimlerle yaptığı anlaşmalarda dogovoryonnost (compact) ya da soglaşenie(accord) tanımını kullanırken, bu anlaşmada (treaty) anlamına gelen Dogovar kelimesinin seçilmesi Rusya'nın Çeçenistan'ı kendisinin bir parçası olarak değil, bağımsız bir milli devlet olarak kabul ettiğini göstermektedir. Ayrıca normal şartlarda Rusya gibi bir federe devletle onun bir parçası arasında 'barış anlaşması' imzalanması mantık dışıdır. Normal durumda, Rusya Federasyonu ile alt birimler arasındaki ilişkiler Rusya Federasyonu anayasasına göre düzenlenmektedir. Halbuki bu belge RF ile ÇİC arasındaki karşılıklı ilişkileri, anayasaya hiçbir referansta bulunmadan düzenlemektedir.
 <br/>
 <br/>
 Boyle'a göre, anlaşmanın başlığında Çeçenistan'ın ismi olarak Çeçenler'in benimsediği terminoloji olan ÇİC'ın kullanılması da dikkat çekici. Rusya'nın bu kullanımı kabul etmesi, Çeçen bağımsızlığını tanıdığı anlamına geliyor. Boyle ayrıca, "Bir milli devlet olarak RF'nin uluslararası hukuk ve uygulamalara göre sadece diğer milli devletlerle anlaşma yapması normaldir. RF'nin kendini oluşturan bir birimiyle anlaşma yapması doğal olmadığına göre RF, Çeçenistan'a bağımsız bir devlet gibi yaklaşmaktadır" yorumunda bulunuyor.
 <br/>
 <br/>
 Boyle, 1997 anlaşmasını imzalayan taraflar ve belgenin başlığından hareketle bu yorumları yaptıktan sonra maddelerin tahliline geçiyor:
 <br/>
 <br/>
 Anlaşmanın birinci maddesi, esasen Birleşmiş Milletler yasasında yer alan, "Üye devletler uluslararası ilişkilerde güç kullanımı ya da güç kullanımı tehdidinde bulunmaktan kaçınacaklar' anlamındaki hükmüyle örtüşüyor. Yine BM Yasası üye devletler arasındaki ilişkilerin barışçı yollarla çözümünü öneriyor. Böylece RF, ÇİC'a BM yasasının bu iki hükmü doğrultusunda yaklaşma yükümlülüğünü bu anlaşma ile itiraf etmiş bulunuyor. Bu yükümlülük de bir federal devletin alt birimlerine karşı yüklenebileceği bir yükümlülük olmayıp, ancak devletlerarası ilişkilere esas olabilecek bir özelliktir.
 <br/>
 <br/>
 Anlaşmanın ikinci maddesinde 'karşılıklı ilişkilerimiz, uluslararası hukukun genel kabul görmüş ilke ve kurallarına uygun olarak yapılandırılacaktır' deniliyor. Uluslararası hukukun ilkelerinden biri devletlerin toprak bütünlüğünün korunmasıdır. Bu anlaşmadan açıkça anlaşılmaktadır ki, Rusya Federasyonu, Çeçenistan'la ilişkilerinde milli hukuku değil, uluslararası hukuku esas almayı kabul etmekte, dolayısıyla ÇİC'ı başka bir milli devlet gibi kabul etmektedir.
 <br/>
 <br/>
 Üçüncü madde bu anlaşmanın karşılıklı ilişkilerin değişik konularına dair ileride yapılacak anlaşma ve sözleşmeler için temel oluşturacağı kabul edilerek, taraflar arasındaki diğer meselelerin de alışıldığı gibi iç hukukun normal yollarıyla değil iki devlet arasındaki tüm münasebetler gibi uluslararası hukuk ve anlaşmalar çerçevesinde ele alınacağını hükme bağlıyor.
 <br/>
 <br/>
 Anlaşmanın dördüncü ve beşinci maddeleri federe devlet ile onun parçalarından biri arasında yapılan herhangi bir uzlaşmadan farklı olarak iki bağımsız milli devlet arasında yapılan anlaşmalarda izlenen prosedürü çağrıştırıyor.
 <br/>
 <br/>
 Boyle, anlaşmanın imzalar kısmından da şu sonucu çıkarıyor: "Bu anlaşma, devlet başkanı olarak iki cumhurbaşkanı tarafından imzalanmış ve hemen yürürlüğe konulmuştur. Cumhurbaşkanları sadece kendi devletleri adına hareket edebilirler. Bu anlaşma her iki devleti ve onların başkanlarını yükümlülük altına sokmaktadır."
 <br/>
 <br/>
 Bu değerlendirmeler çerçevesinde Profesör Boyle, anlaşmaya katılmakla Rusya Federasyonu'nun, Çeçen İçkeriya Cumhuriyeti'ni uluslararası hukuk ve uygulamalar doğrultusunda bağımsız bir milli devlet olarak tanıdığını itiraf ettiğini belirtiyor. Dolayısıyla Çeçen hükümetinin bu belgeyi uluslararası örgütler ve diğer milli devletlere sunarak hukuken tanınma isteğini gündeme getirebileceğini söylüyor. Sonuç olarak Uluslararası Hukukçu Boyle'a göre, Rusya Federasyonu Çeçen Cumhuriyeti'ne bağımsız bir devlet gibi davranıyorsa, diğer devlet ve uluslararası kuruluşların da benzer şekilde davranmasında bir sakınca yok.
 <br/>
 <br/>
 Afganistan'daki Taliban yönetimi dışında, dünyada anlaşmayı bu şekilde yorumlayan devlet ve uluslararası kuruluş yok. Dudayev'in ölümünden sonra onun yerine bir süre vekalet eden Selimhan Yandarbiyev yakında Afganistan'ın başkenti Kabil'de büyükelçilik görevine başlayacak. Taliban yönetimi Çeçenistan'a Sovyetler Birliği'ne ait temsilcilik binasını tahsis etmiş.
 <br/>
 <br/>
 Peki bu anlaşmaya rağmen dünyanın niçin Çeçenistan meselesine adi bir terör hadisesi gibi yaklaştığını merak ediyorsanız, uluslararası ilişkilerde hukukun üstünlüğü fikrine kendinizi fazla kaptırmışsınız demektir.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dunya/cecenya-resmen-bagimsiz_505884), [web.archive.org (arşiv bağlantısı)](http://web.archive.org/web/20150529213739/http://www.aksiyon.com.tr:80/dunya/cecenya-resmen-bagimsiz_505884)
