# Çeçenistan, Çeçen eylemlerini kınıyor

*Abdülhamit Bilici 2001.05.05*

<div>
 <p class="spot">
  "İki olay da bir tür terör eylemi  ve Çeçen yönetimiyle bir ilişkisi  yok. Ankara'nın faillere yönelik  her türlü yasal işlemini saygıyla  karşılıyoruz. Çeçen topraklarında  aynı şeyi yapsalardı, çok ağır cezalarla karşılaşırlardı"
 </p>
 <p class="metin">
 </p>
 <img border="0" src="/web/20020103155822im_/http://www.aksiyon.com.tr/2001/335/resimler/Cecen.jpg"/>
 <p class="metin">
  Rus uçağının Medine'ye kaçırılışı ve beş yıldızlı bir otelin basılması eylemlerine farklı tepkiler verdi kamuoyu. Olumsuz tepkilerin çoğu da eylemlerin özüne değil, turizm gelirlerinde yol açacağı olumsuz etkiye yönelikti.
 </p>
 <p class="metin">
  Acaba toplum olarak burnumuzun dibi denecek mesafedeki bir drama seyirci kalmanın bedelini mi ödüyorduk? Konunun popüler gündemin bir parçası olmadığı günlerde, Rusya'yı Uluslararası Adalet Divanı'nda soykırım suçuyla dava eden Amerikalı bir hukukçuyla röportaj yapmıştık. Türk kamuoyunun ve devletinin desteğini istemiştik, ama kimseden ses çıkmamıştı. Son günlerde eylemler sayesinde medya yeniden Kafkaslar'daki trajediyi hatırladı.
 </p>
 <p class="metin">
  Çeçen yetkililerden aldığımız bilginin ortaya koyduğu en çarpıcı nokta, son eylemlerle ilgili tutumlarının bizden net oluşu. Gerçi şu anda iki Çeçen yönetimi var: Biri AGİT'in bile meşruiyetini tanıdığı bir seçimle işbaşına gelen Mashadov'un, diğeri Rusya'nın işgali altındaki Grozni'de tesis ettiği Rus taraftarı Çeçenler'in yönetimi.
 </p>
 <p class="metin">
  Mashadov'a bağlı yönetimin Dışişleri Bakanlığı Siyaset Dairesi Başkanı Roman Halilov, Aksiyon'a yaptığı açıklamada eylemleri açık bir dille kınamakla kalmadı, bu eylemleri Çeçenistan'da yapmış olmaları durumunda faillerin daha ağır cezalara çarptırılacaklarını söyledi.
 </p>
 <p class="metin">
  İkinci savaşın başlamasına neden olan Basayev'in Dağıstan eyleminin de hatalı olduğunu söyleyen Halilov, demokrasiden insan haklarına, Hattap'tan Taliban'a birçok konuda çok ilginç açıklamalarda bulundu.
 </p>
 <p class="arabaslik">
  -Kafkas kökenli Türk vatandaşları, Rus uçağının kaçırılması ve otel baskını gibi eylemler yaptılar. Bu eylemler Çeçen davasına yardım ediyor mu?
 </p>
 <p class="metin">
  Devlet terörü dahil terörün bütün çeşitlerini kınıyoruz. Bir ölüm kalım savaşı veriyoruz, ancak savunmasız ve masum insanlara karşı savaşmıyoruz. Bütün Çeçen silahlı güçleri Başkomutan Mashadov'a karşı sorumludur. Yönetimimiz halk tarafından seçilmiş, hukukun üstünlüğü ilkesine dayalı meşru bir idaredir.
 </p>
 <p class="metin">
  İki olay da bir tür terör eylemi ve Çeçen yönetimiyle bir ilişkisi yok. Ankara'nın faillere yönelik her türlü yasal işlemini saygıyla karşılıyoruz. Çeçen topraklarında aynı şeyi yapsalardı, çok ağır cezalarla karşılaşırlardı.
 </p>
 <p class="metin">
  Bu gereksiz olay, dünya kamuoyunun dikkatini halkımızın gerçek sıkıntılarından biraz daha uzaklaştırmakta. Ancak bu gibi olaylar dünyanın sessizliği karşısında bireylerin sabrının taşma noktasına geldiğini gösteriyor.
 </p>
 <p class="metin">
  -Çeçenistan'daki savaşta bugün tarafların askeri durumları, stratejileri nedir?
 </p>
 <p class="metin">
  Şu anda 1996 yazındaki duruma benzer bir ortamdayız. 1996'da olduğu gibi Rusya'nın baskıları Çeçen halkını dayanılabilecek en son noktaya getirmiş durumda. Çeçenistan'daki durum gazla dolu bir odanın durumunu andırıyor. Bir kıvılcım yeterli. Bir kibrit çakacağız yakında. Rusya ya gidecek, ya ölecek.
 </p>
 <p class="metin">
  Çeçen savaşçılar iki grup: Bir grup sürekli savaşla meşgul. Diğeri büyük bir saldırı anında harekete geçmeyi bekliyor. Ağustos 1996'da Grozni'nin geri alınması operasyonunda başlangıçta bin Çeçen savaşçı vardı. Bir haftada sayı 30-35 bine çıktı. Bugün savaşan Çeçen güçlerinin sayısı 5 bin. Bu yaz 1996'yı hatırlatacak gelişmeler yaşanacak. Rusya'nın burada üçte biri savaşa hazır 150 bin askeri var.
 </p>
 <p class="arabaslik">
  -Mashadov yönetimi dağlarda liderliğini nasıl sürdürebiliyor?
 </p>
 <p class="metin">
  Cumhurbaşkanı Mashadov, aynı zamanda Çeçen Silahlı Kuvvetleri'nin başkomutanı. Özellikle bir ulusa karşı sorumluysanız, savaş hiç kolay bir görev değil. Ancak Mashadov asker kökenli bir insan. Geçen savaştan büyük deneyimi var. Yalnız dağlarda değil, bütün Çeçen topraklarında iyi korunmuş ve maskelenmiş üslerimiz var. Çok iyi organize edilmiş bir iletişim ve koordinasyon sistemimiz var. Farklı üniteler, farklı görevler yapıyor. Üslere ulaşan bütün yollar iyi korunuyor. Rus ordusunun hareketi sürekli gözetleniyor. Allah'ın yardımıyla yönetim fonksiyonlarını icra edebiliyor.
 </p>
 <p class="arabaslik">
  -Büyük gücüne rağmen nasıl oluyor da, Rusya bir türlü bağımsızlık savaşını bitiremiyor?
 </p>
 <p class="metin">
  Herhangi bir insanın hayat ve ölümünde söz sahibi Ruslar değil, Allah'tır. Aynı soru Afganistan'ın Rusya tarafından işgali sırasında ya da Vietnam'ın Amerikalılarca işgali sırasında da soruldu. 1994-96 savaşında Çeçenistan için de soruluyordu. Toptan temizlik için tek yol, nükleer silah kullanmaktır. Allahtan, Rusya da bunu yapmanın yolaçacağı maliyetin getireceği faydadan fazla olacağını biliyor.
 </p>
 <p class="arabaslik">
  -Batı'nın Çeçen meselesine sahip çıkmaması, Rusya korkusundan mı, Çeçenler'in hatalarından mı kaynaklanıyor?
 </p>
 <p class="metin">
  17. yüzyılda bir Fransız devlet adamı "Güçlü olan çoğunlukla haklıdır, güçsüz olan ise çoğunluk tarafından büyük zorlukla haksız görülmekten emin olabilir" diyor. Bizim durumumuzu anlatıyor bu söz. Eğer Batı Çeçenistan'a Müslüman olduğu için ilgi göstermediyse, Müslüman ülkelerin Batı'dan daha düşük ilgisini nasıl açıklayacağız?
 </p>
 <p class="metin">
  Müslüman ülkelerin desteği bu savaşta Rusya'nın işini çok kolaylaştırdı. İran'ın, Irak'ın Rusya ile ilişkilerine bakıldığında, devletlerin dini değil, yalnız çıkarları olduğu anlaşılır. İslam dünyası istese Çeçenistan'daki soykırımı durdurabilirdi. OPEC'e bakın. Petrol fiyatlarını yükselterek Çeçenistan savaşına Rusya'nın daha fazla para ayırmasına yardım ettiler. Bu durum 'Siyasi İslam tehlikesi' veya 'medeniyetler çatışması' tezlerinin bir efsane olduğunu gösteriyor.
 </p>
 <p class="arabaslik">
  -Bush'un Rusya politikası  Clinton'dan farklı. Olumlu bir beklentiniz var mı?
 </p>
 <p class="metin">
  Clinton'ın Rusya politikası ABD çıkarları açısından da hatalıydı. Amerika, Rusya'yı modern, medeni, istikrarlı, demokratik bir milli, genişlemeci, otoriter ve Batı karşıtı olmayan devlet olarak görmek istiyor. Bunun için yapılacak ilk iş Rusya'nın Kafkaslar'daki emellerinin önünü kesmektir. Clinton yönetimi bunu yapamadı.
 </p>
 <p class="metin">
  Mevcut yönetim Rusya'nın ne olduğu ve ne yapılması gerektiği konusunda açık fikirlere sahipler. Bush yönetiminin Kafkaslar'ın ve Çeçenistan'ın strataejik önemini anlayacağını umuyoruz. Başarılı ve bağımsız bir Çeçenistan, ABD'nin çıkarınadır. Tarihi olarak genişlemeci bir Rusya, Azerbaycan ve Gürcistan'ın bağımsızlığına zor razı olur. Hür Çeçenistan, Kafkaslar'daki Rus emellerini önler.
 </p>
 <p class="arabaslik">
  -Çeçenistan'ın izlediği stratejiyi hiç eleştirdiğiniz oldu mu? 8 yıllık savaş Çeçen varlığını, ekonomisini, ülkesini harap etti, ediyor. Tataristan'ın izlediği siyaset daha tutarlı değil mi?
 </p>
 <p class="metin">
  Geçmişte yaptığımız birçok hatayı şahsen ben çok eleştirdim. Ancak devlet kurma süreci kolay ve bir gecede olacak iş değil. İki konuda hiç şüphe etmedim: Tam bağımsızlık altında hiçbir çözüm kabul edilemez. İkincisi, yalnız güç, Rusya'nın bunu kabul etmesini sağlayabilir. Mevcut stratejiyi sürdürdükçe Tataristan asla bağımsız olamaz. Çeçenler elbette bağımsızlık için bir bedel ödüyor ve ödemeye devam edecek. Ancak bu meselenin 1990'da başladığını düşünmek yanlıştır. Son 3 asırdır milletimizin verdiği mücadelenin son aşamasıdır bu. Bedeli yüksek de olsa, gelecek nesillerin güvenliği sağlanırsa o bedel küçük kalır.
 </p>
 <p class="arabaslik">
  -Tarihi perspektifte Çeçen İslamı ılımlı çizgiye yakındır. Ancak Taliban'dan Hattap'a uluslararası üne sahip bazı gruplarla ilişkileriniz, meselenin uluslararası arenada tam ters şekilde algılanmasına yol açıyor, Rusya'nın işini kolaylaştırıyor.
 </p>
 <p class="metin">
  Bu iddialar temelsiz ve abartılı. Taliban'ın üst düzey yetkilisi Seyid Rahmatullah'ın açıklamasını size aktarayım: "Çeçenistan meselesi 1991'de, yani iktidara gelişimizden 4 yıl önce başladı. Buradan Çeçenistan'a gitmek için kaç ülkeyi geçmek gerekiyor? Biz onlara ne öğretebiliriz? Bizim yalnız kalaşnikoflarımız var. Onların da var. Gerçekte onlar bize savaşı öğretmeliler, bizden daha tecrübeliler çünkü". ("Times of Central Asia" 30 Mart 2001)
 </p>
 <p class="metin">
  Hattap konusuna gelince, o birinci savaşta Çeçenistan'a gelerek savaşa katılan, sonra bir Çeçen'le evlenerek Çeçen vatandaşı olan biri. Bir Çeçen vatandaşı olarak Ruslar'a karşı savaşmak hem hakkı, hem görevi. Onun yaptığı da bu. Elbette Rusya bunu propoganda olarak kullanıyor. Şayet Hattap olmasaydı, emin olun kendisi bir tane yaratırdı. Rusya'ya göre her Çeçen suçludur. Ve onları dinlesek kendimiz dahil bütün Çeçenler'i hapse tıkmalıyız.
 </p>
 <p class="metin">
  Çeçenistan'da bu gün savaşan Çeçen olmayan gönüllü sayısı 50'den fazla değil. Bunların birçoğu Kafkas kökenli. Çeçenistan'dan 19 ve 20'nci yüzyıllarda Rusya tarafından sürülen insanların çocukları. Bu insanlar anavatanları için savaşmalarına engel olamayız. Rusya'nın ithamları doğruysa, niçin siyasi İslam'a ve teröre destek veren İran'la çok iyi ilişkileri var?
 </p>
 <p class="arabaslik">
  -Dışarıdan bakınca Çeçenler içinde önemli farklılıklar olduğu gözleniyor. Basayev ile Mashadov savaş öncesi çatışıyordu. Bu liderlik yarışı mı, yoksa temel konulardaki yaklaşım farkından mı kaynaklanıyor?
 </p>
 <p class="metin">
  Çeçenistan çoğulcu bir toplumdur. Ancak bütün farklı grupları birleştiren bir nokta, bağımsızlık. Bunun nasıl elde edileceği konusunda görüşler var. Bu da her toplumda olan bir şey. Bana liderini halkın yüzde 100'ünün desteklediği bir ülke gösterebilir misiniz? Mashadov, 1997'de halkın yüzde 60'ının desteğiyle seçildi. Ne kadar farklılık olursa olsun, Çeçen yönetimini halk özgür iradesiyle belirleyecektir.
 </p>
 <p class="arabaslik">
  -Aslında demokrasiyi tanımlıyorsunuz.  Bazıları demokrasiyi Hıristiyan icadı görüp İslam'a aykırı buluyor. Siz ne düşünüyorsunuz?
 </p>
 <p class="metin">
  Bağımsız bir Çeçenistan, demokratik olmak zorunda. Demokrasi Çeçenler için Batı tarafından icad edilen bir fikir değil zaten. 19. yüzyıla kadar Çeçenler'in demokratik kurumları vardı. Her köyün demokratik meclisi 'URt-Khell' vardı. Bunların temsilcileri en üst iradeyi temsil eden ulusal meclisi 'Makhk Khell' oluştururlardı. Rousseau'nun savunduğu sisteme çok benziyor. İstikrar için demokrasi gerekli. Çeçenistan'ın her zaman farklı çıkar grupları olacaktır. Demokrasi, bu farklı, bazen çatışan gruplar arasında barışçı etkileşimi sağlamak için gerekli  yapısal çerçeve, kural ve prosedürler sunuyor. İnsan hakları ve demokrasinin yerel farklılıkları gözönüne alınmak kaydıyla İslam'la uyumlu olduğuna inanıyorum.
 </p>
 <p class="arabaslik">
  -2 yıl sonra Basayev'in Dağıstan'da giriştiği eylemi nasıl değerlendiriyorsunuz, bir hata mıydı?
 </p>
 <p class="metin">
  2 yıl değil, olayların cereyan ettiği anda hata olduğu konusunda en ufak şüphem yoktu. Basayev'in Ruslar'ın kendisine hazırladığı bir tuzağa düştüğü anlaşılıyor. Ancak Dağistan'daki olaylar Rusya'nın Çeçenistan'a yönelik operasyonunu 3 ay geciktirdi. Bu olay olsa da olmasa da, Rusya savaşı başlatacaktı. Bu 1996'da Rusya'nın ülke dışına çıkmak zorunda bırakıldığı andan itibaren biliniyordu. Rusya'nın eski başbakanı Stepashin de Mayıs 1999'da ikinci savaşın başlatılması kararı alındığını kabul etti.
 </p>
 <p class="arabaslik">
  -Çeçenler, 1996'dan 1999'a kadar geçen süreyi niçin gerektiği gibi kullanamadı? Bu dönemde adam kaçırma ve her türlü istikrarsızlığın sürdüğünü biliyoruz.
 </p>
 <p class="metin">
  İki sebebi var. Rusya, Çeçenistan'ı istikrarsızlaştırmak için ne gerekiyorsa onu yaptı. Adam kaçırma sanayii Rus güvenlik güçlerince desteklendi ve organize edildi. Çeçenistan'da negatif rol oynayan güçleri destekledi. Suç grupları çoğu kez Moskova tarafından silahlandırıldı ve finanse edildi. İki ülke arasında imzalanan anlaşmaların hiçbirine sadakat göstermedi.
 </p>
 <p class="metin">
  İkincisi, tamamen tahrip edilmiş bir Çeçenistan, Rusya ile başbaşa bırakıldı. Hiçbir ülke en küçük yardımda bulunmadı bize. Rusya'nın döneceğinden kimsenin kuşkusu yoktu. Bu yüzden uzak durdular. Çeçen yönetiminin de elbette hataları oldu.
 </p>
 <p class="arabaslik">
  -Çeçenistan'dan sonra sıranın Gürcistan ve Azerbaycan'a geleceğini söylüyorsunuz. Birçokları da böyle düşünüyor. Peki bu ülkeler durumun farkında mı, size yardımları oluyor mu?
 </p>
 <p class="metin">
  Durumun farkındalar. Rusya'nın sürekli ve şiddetli baskısı yüzünden bize yardım edemiyorlar. Ancak problem de çıkarmıyorlar. Bu da önemli katkı. Örneğin Rusya, Gürcistan'a asker yerleştirerek Çeçenler'e arkadan cephe açmak istedi. Ama Gürcistan bunu kabul etmedi.
 </p>
 <br/>
 <center>
  <a class="anaorta" href="http://web.archive.org/web/20020103155822/mailto:a.bilici@aksiyon.com.tr">
   a.bilici@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/dishaberler/1.htm), [web.archive.org (arşiv bağlantısı)](http://web.archive.org/web/20020103155822/http://www.aksiyon.com.tr:80/2001/335/dishaberler/1.htm)
