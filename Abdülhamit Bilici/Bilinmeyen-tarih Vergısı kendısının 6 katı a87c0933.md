# Vergısı kendısının 6 katı

*Abdülhamit Bilici Bilinmeyen-tarih*

<div>
 <p>
  <font>
   Milli geliri 3 bin dolarlarda seyreden Türk halkına, petrol, Avrupa’nın gelir düzeyi en yüksek ülkelerindeki fiyatlardan satılıyor
   <br/>
   <br/>
   Son 10 yılda Türkiye hergeçen gün biraz daha ‘enerjik’ ülke oluyor. Bir avuç rantiye dışında herkesin krizin öldürücü darbesi altında adeta tuş olduğu bir ortamda, Türkiye’nin enerjik olduğundan söz edilebilir mi?
   <br>
    <br>
     Son 10 yılda Türkiye’nin konuştuğu en önemli meseleler alt alta sıralansa, enerji bahsi kuşkusuz ilk 5’e girer. İsterseniz hafızayı biraz tazelemek için şifre kavramların birkaçını sıralayalım: Bakü—Ceyhan, Mavi Akım, Kekrük—Yumurtalık, Türkmen doğalgazı, doğalgaz fiyatları, nükleer enerji, enerji koridoru ve diğerleri. Bunlardan Mavi Akım gibi bazıları o kadar popüler ki, Teksaslı petrolcülerin hikayesini anlatan Dallas gibi, yerli dizilerin senaristlerine ve roman yazarlarına ilham kaynağı oluyor. Bu arada Mavi Geçiş’in ortaya çıkmasından sonra, uğrunda sayısız zaferler kazanılan Bakü—Ceyhan’ın ününün biraz gerilediğini kabul etmek gerekiyor.
     <br>
      <br>
       Türkiye son dönemde adeta yatıp kalkıp enerjiyi konuşmuş. Ekonominin uzunca bir dönemin tembelliğini üzerinden attığı 1980’li Özal yılları için ana temanın enerji olması normal karşılanabilirdi. Ancak 10 yıldır, havası kaçmış bir balonu andıran bir ekonomi içinde enerji konusunun bu kadar popüler olmasını anlamak güç.
       <br>
        <br>
         Enerjiyi bu kadar konuşuyoruz da bari vatandaşlar olarak bu işten bir fayda sağlayabiliyor muyuz? Geçtiğimiz bir iki hafta içinde her yönüyle kamuoyunun önüne saçılıp dökülen doğalgaz tartışması, mangalda kül bırakmayan edebi söylemlerin dönüp dolaşıp vatandaşa ‘kazık’ olarak yansıdığını ortaya koydu.
         <br/>
         <br/>
         Satan razı, alan perişan
         <br/>
         <br/>
         En önemli dış satıcılardan Rusya enerji satışları sayesinde dünyaya borç dilenmekten kurtulmuştu, kârlıydı. Rusya’da gazın üretiminden Türkiye’de son tüketiciye ulaşımına kadar uzanan zincirin herbir halkasının da keyfi yerindeydi. Bütün bu güçlerle işbirliği içinde hareket eden devlet de aslan payını gerek vergilerle ve gerek kamuya ait şirketlerin kaydettiği tatlı kârlarla aldığı için durumdan memnundu. Birçok yerde kira bedelini geçen ve neredeyse bir asgari ücret miktarına ulaşan doğalgaz faturasıyla karşılaşınca vatandaş çaresiz feryadı bastı.
         <br/>
         <br/>
         Beklenen ve ilk etapta söz verilen iyileştirmeyi temin edemediyse de, bu feryat işe yaradı ve kamu ender rastlanacak biçimde küçük bir geri adım attı.
         <br/>
         <br/>
         Vatandaşın tepkisinin az da olsa sonuç vermesi bakımından sembolik bir değeri olsa da, İstanbul’daki bir tüketici için yüzde 13’lük bir indirim anlamına gelen bu miktarın özde pek anlamı yoktu. Çünkü fiyattaki bu gerileme tek başına 1 buçuk milyondan 1 milyon 300’lere gelen dolardaki düşüşe bile karşılık gelmiyordu. Daha garibi doğalgaz tartışılırken, yıllardır asıl fiyatının 5—6 katı fiyatla satılan petrolün ya da akaryakıt fiyatlarının es geçilmesiydi.
         <br/>
         <br/>
         Nükleer enerjiye bir türlü geçilemediği ve hidro—elektrik potansiyelinin de sınırlı olması nedeniyle Türkiye şu anda enerji zengini bir ülke değil. Fosil kaynaklı enerji çeşitleri bakımından da fazla şanslı görünmüyor. Üstelik az miktardaki petrol kaynakları da, ihmal ve yatırım eksikliği nedeniyle hızla tükeniyor. 10 yıl önce 4.45 milyon ton ham petrol üreten Türkiye, bugün bunun ancak yarısını üretebiliyor. Arama faaliyetleri duraksadığı için mevcut kuyular da hızla tabii ömürlerini tamamlıyor.
         <br/>
         <br/>
         Ancak Türkiye son yıllarda başka bir konuda iddialı olmaya çalışıyor: Dünyanın en fazla enerji tüketen bölgelerinden Avrupa ile enerji zengini Asya arasında bir köprü olmak. Bu çerçevede Türkiye; Azerbaycan, İran, Türkmenistan, Rusya ve Irak gibi ülkelerle enerji bağlantıları yapıyor. Boru hatları döşüyor. Kendi iç pazarının da cazibesini kullanarak bu konuda etkin olmaya çalışıyor. Bu alandaki suiistimal, stratejik derinlikten yoksunluk ve yolsuzlukları bir kenara koyarsak, Türkiye bütün bu faaliyetlerde belli şirketlerin üstleneceği taahhüt işleri, cüz’i transit ücretleri ve boru hatlarıyla örülmüş bir ülke olmanın getireceği siyasi önemi hesap ediyor. Ama bunun ötesinde enerji üreticisi olmasa da, dünyanın en önemli enerji kaynaklarına yakınlığı, onlarla olan siyasi, kültürel, tarihi ilişkilerini de kullanarak ekonomi için adeta vücuttaki kan kadar hayati olan enerjinin ucuza temini üzerine bir politika geliştirmiyor.
         <br/>
         <br/>
         Özellikle etrafımız, herbiri ekonomilerinin acil ihtiyaçlarını karşılamak için elindeki petrolü, doğalgazı satmak için birbiriyle yarışa giren ülkelerle çevrili iken böyle bir siyasetin güdülmemesi insanı şaşırtıyor. Çünkü bu siyasetle Türkiye taşımacılıkta, sanayide ve vatandaşlarının refahında büyük bir sıçramaya yardımcı olacakken, mevcut sanayicilerini enerji girdilerinin daha ucuz olduğu ülkelere kaçırıyor. Ekonomik aktiviteyi, onu izleyecek vergi geliri artışlarını  değil, ölüm sessizliğini tercih ediyor.
         <br/>
         <br/>
         Nitekim dünyada bu temele dayalı politikayı, devletin birinci önceliği olarak gören ülkeler var. Bunların başında şu anki süper güç ABD geliyor. Uzun yıllar akademik, siyasi, ticari birçok bakımdan petrol işiyle ilgilenen Korkut Özal, ABD’deki ekonomik gelişmenin arkasındaki birinci faktörün bol ve ucuz enerji olduğunu vurguluyor. Özal, ABD’nin enerji politikasına yaklaşımını şöyle özetliyor: “ABD’de 200 milyondan fazla otomobil vardır. Buna uygun yollar yapılmıştır. Uçak çok yaygın kullanılır. Bu faktörler sayesinde ortaya çıkan ulaşım sistemi sayesinde ABD’nin her tarafı yaşanması, üretim yapılması mümkün hale gelmiştir. Isınma sorunu halledilmiştir. Doğalgaz yaygınlaştırılmıştır. Bütün bunlar ekonominin temelini oluşturur ve tüm mekanizma için ucuz enerji temini devletin birinci sorumluluğudur.”
         <br/>
         <br/>
         Büyük güçlerin Ortadoğu politikası, Hazar ve Orta Asya’ya duydukları ilgi, bu konu etrafında kopan savaşlar, ihtilaller ve oyunlar ‘dostlar bizi alışverişte görsün’ mantığıyla değil, daha büyük stratejiler uğruna sergileniyor. Raif Karadağ’ın Petrol Fırtınası gibi her Türk’ün kitaplığındaki yerini koruyan kitapların ele aldığı bu derin konuya girerek asıl konudan sapmadan sadede yaklaşalım.
         <br/>
         <br/>
         Fakir halkın pahalı hayatı
         <br/>
         <br/>
         Türkiye’nin bol ve ucuz enerji siyasetinin olmadığını söylerken, haksızlık etmeyelim. Mavi Akım’da enerjinin pahalıya alındığı tartışması  sürüyor olsa da, petrol fiyatlarının 25 yıl öncesine göre çok gerilediği bir ortamda Türkiye genelde çok ucuza enerji alıyor. Ancak bu ucuz enerjiyi vatandaşa ucuza vermiyor. Dış piyasalarda 38 dolardan 9 dolara kadar gerileyen ham petrol fiyatındaki bu başdöndürücü farkı, sanki daha verimli kullanıyor, hortumlanmadan emin biçimde koruyabiliyor gibi vatandaşın cebine değil, kendi cebine koymayı tercih ediyor. Milli geliri 3 bin dolarlarda seyreder Türk halkına Avrupa’nın gelir düzeyi en yüksek ülkelerindeki fiyatlardan enerji kullandırıyor. Halbuki ya milli gelir seviyesini Avrupa düzeyine çıkarmak ya da petrol fiyatlarını mevcut şartlara uygun hale getirmek gerekiyor.
         <br/>
         <br/>
         Tüm Tüketicileri Koruma Derneği’nden Ali Büyüknohutçu’nun dediği gibi devlet vergi toplama gibi en temel bir görevini yerine getir(e)mediğinden, neredeyse tek kalem üzerinden bütçenin bütün gelirlerini elde etmeye çalışıyor. Devletin vergiyi adil şekilde toplamak yerine alabildiği kaynaktan maksimum faydalanma mantığıyla hareket ettiğini söyleyen Büyüknohutçu’ya göre akaryakıt ve genel olarak enerji tüketim düzeyi gelişmişliğin ölçüsü olduğundan, bütün ekonominin en temel girdisi olan bu ürünlere yapılan aşırı zamlar ekonomiyi durma noktasına getirecektir. Enerji israfını değil, yerinde ve verimli kullanımını savunan Büyüknohutçu, petroldeki aşırı zam ve vergiler için çevrenin tahribi, yolların yetersizliği gibi bahanelerin minarenin kılıfı olduğunu belirtiyor. Netice itibariyle arabasına 100 liralık benzin koyan bir Türk vatandaşı, bunun 90 lirasını petrol dışı maliyetler için ödüyor. Resmi veriler, geçtiğimiz günlerde ‘Niçin petrol değil de doğalgaz bu kadar tartışıldı?’ sorusunu haklı bir soru olarak gündeme getiriyor.
         <br/>
         <br/>
         Diğer büyük tüketici derneği TÜKODER’in başkanı Mehmet Barak da, bu enerji fiyatlarıyla halkın satın alma gücünün, dolayısıyla ekonominin boğulduğunu söylüyor ve etkili kampanyalar için hazırlık yaptıklarını belirtiyor.
         <br/>
         <br/>
         Bir—iki yıl önce hatırlarsanız elektrik kesintileri yaşanmış ve daha sonra bunların halkı bazı politikaları kabul etmeye mecbur bırakmak için yapıldığı ileri sürülmüştü. O tarihlerde ‘En pahalı enerji olmayan enerjidir’ denerek, bugün bir kısmı Danıştay’ca iptal edilen milyar dolarlık çeşitli ihalelerdeki yüksek fiyatların sineye çekilmesi öneriliyordu. Halbuki bugün pahalı enerjinin de en az olmayan enerji kadar kötü bir şey olduğu anlaşılıyor. Çünkü sanayiciler enerji fiyatlarından yakınıp ya tesislerini kapatıyor, ya başka ülkelere taşıyorlar. Vatandaş arabanın kontağını kapatıyor. Üretim ya da ulaşım gerçekleştirilse de fiyatlar ürün fiyatlarına yansıtılıyor. Otobüs bileti 1 markı, maydanoz 250 bin TL’yi geçiyor. Dinamik, gelişen bir ekonomi yerini içine kapanan, zar zor ayakta duran bir anlayışa bırakıyor.
         <br/>
         <br/>
         Akaryakıt ürünlerinden alınan fahiş vergiler bu politikanın en iyi göstergesi. Petrol fiyatlarıyla ilgili çalışmalar yapan Doç. Dr. Aykut Kibritçioğlu, akaryakıttan alınan vergilerin 1980’de bütçe gelirlerinin yüzde 1’i iken son yıllarda yüzde 12’ye fırladığını kaydediyor. Üstelik ham petrol fiyatlarının dünyada en düşük düzeyde seyrettiği dönemde bizde en yüksek fiyat artışlarının yaşandığının altını çiziyor. Bu vergi politikası ile yaklaşık 6 katrilyon TL’lik bir kaynak toplanıyor. Yıllara göre petrol fiyatlarının değişimi izlendiğinde bu politikaya geçilmesinde Körfez Savaşı bahanesinin kullanıldığı anlaşılıyor. Çünkü ham petrol fiyatlarıyla akaryakıt tüketici fiyatları arasındaki uçurum o dönemde başlıyor. Kamu açıklarının bu kolay yolla kapatılması politikasından vazgeçilmedikçe de bu sarmaldan kurtulmanın imkanı yok gibi.
         <br/>
         <br/>
         Yukarıdaki gerçekler ışığında söylenecek fazla bir şey yok galiba. Ya Fransa ve İngiltere’deki kamyoncuların fiyatlardaki artışa karşı gösterdiği tepki ortaya konacak, ya da ‘Allah kimseyi hazinesi iflas etmiş bir ülkede tüketici yapmasın’ diye dua edilecek.
         <br/>
         <br/>
         BENZİN FİYATI VE MİLLİ GELİR
         <br/>
         <br/>
         <br/>
         <br/>
         Ülke        Litre/$        Milli Gelir ($) *
         <br/>
         <br/>
         ABD         0.45        36.200
         <br/>
         <br/>
         Türkiye         0.95        3.000
         <br/>
         <br/>
         G.Afrika         0.41        8.500
         <br/>
         <br/>
         Yunanistan         0.68        17.200
         <br/>
         <br/>
         Almanya         0.92        23.400
         <br/>
         <br/>
         Fransa         0.97        24.400
         <br/>
         <br/>
         Japonya         1.00        24.900
         <br/>
         <br/>
         Avustralya         0.50        23.200
         <br/>
         <br/>
         Akaryakıt vergilerinin dayanılmaz cazibesi
         <br/>
         <br/>
         Petrol fiyatları üzerine önemli araştırmalar yapan Doç. Dr. Aykut Kibritçioğlu (Ankara SBF İktisat Bölümü) ile, Türkiye’nin artık tahammül sınırlarını aşan akaryakıt fiyatlarını ve alternatif stratejileri konuştuk.
         <br/>
         <br/>
         —Bugün yaklaşık 1.3 milyon TL’den satın aldığımız benzinin fiyatını oluşturan faktörleri analiz edersek, petrolün payı kaç çıkar?
         <br/>
         <br/>
         Örneğin İstanbul’daki perakende satışı 1 milyon 262 bin TL olan kurşunsuz benzinin rafineriden tavan çıkış fiyatı 201 bin 807 TL. Bunun alt unsurlarını da ele almak gerekir. Rafineri çıkış fiyatının oluşumunda, otomatik fiyatlandırma sistemi devreye girmektedir. Rafineri üretim maliyetlerinin dünya genelinde çok büyük değişiklikler göstermediğini söyleyebiliriz. DİE’nin girdi—çıktı tablolarına göre 201 bin 807 TL’lik tutarın oluşumunda kabaca yüzde 60—65’lik bir payın ham petrol ithal maliyetlerinden (yani dolar cinsinden ham petrol ithal fiyatı ve kur değişmeleri), geri kalan kısım ise işgücü ve diğer maliyetlerden oluşuyor. Başka bir deyişle 1 milyon 262 bin TL’lik kurşunsuz benzin fiyatının tahminen sadece 131 bin 175 TL’lik bölümü (yaklaşık yüzde 10.4’ü) ham petrole ve dolayısıyla döviz kuru değişmelerine bağlı. Dolar cinsinden petrol fiyatları bazen artmakta, bazen gerilemekte. Bu Türkiye’nin etkileyebileceği bir faktör de değil zaten. Bu yüzden fiyatlardaki en önemli unsur Akaryakıt Tüketim ve Katma Değer vergileri.
         <br/>
         <br/>
         —Bir araştırmanızda bütçe gelirleri içindeki akaryakıt vergisi payının 1980’de yüzde 1’den son dönemde yüzde 12’ye fırladığını söylüyorsunuz. Niçin akaryakıta bu kadar yükleniliyor?
         <br/>
         <br/>
         Verileri biraz güncelleştirecek olursak, Muhasebat Genel Müdürlüğü’nün verilerine göre akaryakıttan alınan vergi türlerinden yalnız ATV’nin konsolide bütçe gelirleri içindeki payı, 1999’da 11.9; 2000’de yüzde 9.8; 2001’de (ilk 11 ay) yüzde 10.5 olarak gerçekleşmiş. Vergilerin bu kadar artmasının en önemli sebebi, hükümetlerin bu yöntemi kamu açıklarını finanse etmek için kolay bir formül olarak keşfetmiş olmaları. KDV’yi değil yalnız ATV’yi dikkate alıyorum. Çünkü akaryakıt fiyatını oluşturan en önemli vergi kalemi ATV.
         <br/>
         <br/>
         —Enerji fiyatları komşularımızın hepsinden yüksek. Satın alma gücü yüksek Avrupa piyasalarının bile üstünde fiyat ödüyor tüketici. Bu rekabeti olumsuz etkileyen büyük bir çelişki değil mi?
         <br/>
         <br/>
         Kamu açıkları sürdükçe, kurlar artmasa ve ham petrol fiyatları yükselmese de hükümetler açıkları kapatmak için akaryakıt üzerindeki yüksek vergi silahından vazgeçmez.
         <br/>
         <br/>
         —Türkiye, ABD gibi bol—ucuz enerji politikasıyla ekonomik gelişmeyi teşvik eden bir politika izleyemez mi?
         <br/>
         <br/>
         Bunun için öncelikle vergi silahından vazgeçilmesi, kamu açıklarının azaltılması ve başka sağlam gelir kaynaklarının bulunması gerekir.
         <br/>
         <br/>
         E—Posta: a.bilici@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12181), [web.archive.org (arşiv bağlantısı)](http://web.archive.org/web/20050301151139/http://www.aksiyon.com.tr:80/yazdir.php?id=12181)
