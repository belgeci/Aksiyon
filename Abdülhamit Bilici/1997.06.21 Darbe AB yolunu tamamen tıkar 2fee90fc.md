# Darbe AB yolunu tamamen tıkar

*Abdülhamit Bilici 1997.06.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'deki siyasi gelişmelere dışarıdan bakmak istediğimizde genelde AngloSakson gözlükleri kullanıyor, Avrupa'yı, özellikle de gerek ticari ilişkilerimiz,
  </font>
 </div>
 <div id="newsText">
  <font class="detail-text">
   gerek bölgede yaşayan vatandaşlarımızın çokluğuna rağmen Almanya'nın yaklaşımlarını tam olarak irdelemiyoruz. Tabii Solingen ya da Krefeld gibi insanlık dışı hadiselerin patlak verdiği zamanların dışında. Bu anormal zamanlarda  karşılıklı sarfedilen yakışıksız sözler, normal zamanların gündemini de belirlemiş oluyor bir yerde. Bu yazıda biraz bu önyargılardan sıyrılarak Avrupa'nın motoru durumundaki Almanya'dan Türkiye nasıl görünüyor sorusunun cevabını aradık. Frankfurter Allegemeine'den Christiar Rössler, Berliner Zeidung'dan Martina Doering, Hannoveriche Allgemiene'den Dr. Daniel Schacht ve Focus dergisinden Michael Jach'la yaptığımız toplu söyleşide, darbe tartışmalarından AB üyeliğine birçok aktüel konu gündeme geldi:
   <br/>
   <br/>
    Bir dargın bir barışık giden Almanya Türkiye ilişkilerinin en önemli boyutu nedir?
   <br/>
   <br/>
   Jach: Birkaç boyut var. İlki insani boyut. 2 milyon insan Almanya'da yaşıyor ve Almanya'da doğan yüzbinlerle ifade edilen çocuk var. İkincisi, birinci boyutla da alakalı olarak iki ülke arasındaki siyasi ilişkiler. Bir de Türkiye'nin Doğu Akdeniz'deki konumundan kaynaklanan stratejik boyut var. İki ülke de tartışmasız Batı bloku içinde. Türkiye'de bu konuda bir tartışma olduğunu biliyorum ama, yüzünün Avrupa'ya dönük olması bizim için çok önemli.
   <br/>
   <br/>
   Rössler: Almanya'daki 2.5 milyon Türk'ün getirdiği bir yakınlık var iki ülke arasında. İlginç olan bunun siyasi ilişkilere tam olarak yansımaması. Türkiye'nin Orta Asya ve Ortadoğu'daki rolünü de ihmal etmemek gerekiyor.
   <br/>
   <br/>
   Doering: Soğuk savaşla birlikte Türkiye'nin stratejik öneminin azaldığı düşüncesi, Avrupa Birliği'ndeki bazı tartışmalara sebep oldu. Türkiye'de en önemli gelişme, 70 yıl Batı'ya yüzü dönük olan Türkiye'nin bir İslamizasyon sürecine girmiş olması. Bir İran olması mesela. Bu konuda ciddi  korku var.
   <br/>
   <br/>
   Schacht: Kürt meselesi çözüldüğünde Türkiye'nin bölgedeki liderliği olumsuz olmayacak. Ancak İran gibi olmasa bile Türkiye'nin din ve devlet işlerini birleştiren bir devlet haline gelmesi potansiyel tehlike olarak görülmesine yol açacaktır. Diğer eğilimlere de izin veren İslami yönetim anlayışının benzer şekilde Batı tarafından tehlike olarak algılanmayacağını düşünüyorum.
   <br/>
   <br/>
    Batı ılımlı İslam'la çalışabilir mi diyorsunuz?
   <br/>
   <br/>
   Schacht: Evet, bizde de ılımlı Hıristiyanlar iktidara geliyor. Mesela Kohl. Eğer hâlâ eleştiriler devam ederse, bunu İslam dinine karşı bir önyargı olarak alırım.
   <br/>
   <br/>
    Şu anda RP  iktidarda. Erbakan sizin anladığınız manada ılımlı mı?
   <br/>
   <br/>
   Schacht: Erbakan'ın ılımlı olduğunu düşünmüyorum. Şu andaki iktidarını da bazı şahsi problemleri yüzünden Bayan Çiller'in iktidar arayışı içinde olmasına borçlu. Defalarca açıkladığı gibi Erbakan dinle devleti biraraya getirmek istiyor. Bunu gerçekleştirmemiş olması koalisyonda olmasından.
   <br/>
   <br/>
    Ancak Erbakan İran tipi bir devlet değil, Amerikan tipi laiklik istediğini söylüyor. Yani ne din devlete, ne de devlet dine karışsın istiyor.
   <br/>
   <br/>
   Schacht: Ben devletle dini yakınlaştırma isteğinde olduğunu biliyorum.
   <br/>
   <br/>
   Jach: Almanya'da da dinin önemli bir konumu var. Ancak dinle devleti birbirinden kesin çizgilerle ayıran kurallar var. Her ülke bu işi kendi geleneklerine göre halletmiş. Türkiye de kendi karakteristiklerine uygun olarak gerçekleştirilebilir. İlla herhangi bir Batı ülkesindeki gibi olması gerekmez. Bizim korkumuz, İslam'ın yeniden bir dini totaliterlik oluşturması.
   <br/>
   <br/>
    Türkiye'de mi?
   <br/>
   <br/>
   Jach: Türkiye'de ya da başka bir ülkede. Halkın istediği gibi bir sistem kurma hakkı vardır. Diğer taraftan da totaliter sistemlerin genişlemeci eğilimleri olduğu gerçeği var. Bu tip ülkeler uluslararası düzene tehdit oluşturuyorlar.
   <br/>
   <br/>
   Doering: Korkunun bir nedeni de, Türkiye'nin İslami yönetime geçmesi halinde Orta Asya ve diğer bölge ülkelerinin durumunun ne olacağı. Düşen bir taşı diğerleri izleyebilir. Erbakan daha önce Amerika'nın kilise tarafından yönetilen fundamentalist bir ülke olduğunu iddia ediyordu. Şimdi örnek gösteriyor olması ilginç ve güzel bir şey tabii.
   <br/>
   <br/>
    Peki bir askeri darbe olursa sizin buna yaklaşımınız ne olacak?
   <br/>
   <br/>
   Rössler: Gerekçesine ve seçim sonuçlarına bağlı. Eğer gelecek seçimlerde İslamcılar daha da güçlenecekse, birçok insan "Generaller iyi yaptı. Yeni bir Cezayir, yeni bir İran önlendi" diyebilir. Askerlerin el koymasıyla Batı'nın alışmış olduğu sistem değişmemiş olacaksa, olumlu bakılır sanıyorum. Ancak böyle olacağına inanmıyorum.
   <br/>
   <br/>
    Yani gelecek seçimlerden Refah güçlü çıkar ve asker duruma el koyarsa, darbeye olumlu mu bakacaksınız?
   <br/>
   <br/>
   Rössler: Genel olarak böyle değerlendirilir diye tahmin ediyorum. İslami devlet korkusu içindeki Batı için geçerli bir senaryo alabilir bu. Bana göre ise Türk halkı, İslam'ın toplumda nasıl bir rol alması gerektiğini, nasıl bir devlet yapısı istediklerini tartışarak kendileri belirlemeli. Atatürk'ün bazı düşünceleri, açıkça İslamî arkaplan ihmal edilerek topluma empoze edilmiş cumhuriyetin kuruluşunda. Şimdi belki de bunları tekrardan değerlendirme ve dengeleme zamanı gelmiştir. Bu mevcut olan herşeyi yıkmaktan, yeni bir İran olmaktan daha iyi bir alternatif. Ancak Erbakan seçmenlerine açıkça ne yapmak istediğini açıklamalı.
   <br/>
   <br/>
    Devletin İslam'a, İslamcılar'ın da devlete, modern hayata karşı durumlarını gözden geçirmesinin mi uygun çözüm olacağını düşünüyorsunuz?
   <br/>
   <br/>
   Rössler: İki taraf da dogmatik olmaktan kurtulursa bu zor olmaz. Siyasi hayatta gündeme gelebilecek sosyal adalet prensipleri olsa da İslam'ın bir marka gibi doğrudan politikada kullanılması bana garip geliyor. Almanya'daki Hıristiyan partiler sadece isimden ibarettir.
   <br/>
   <br/>
   Doering: Bence askeri darbe imkansız. Türkiye'de askeriyenin birçok ekonomik yatırımları, büyük şirketleri var. Darbe olması durumunda tüm iş imkanları da darbe yemiş olacak.
   <br/>
   <br/>
    Askeri darbe AB üyeliğini nasıl etkiler?
   <br/>
   <br/>
   Doering: Bence imkansız kılar.
   <br/>
   <br/>
   Schacht: Türkiye'nin AB üyeliği önündeki en önemli problem demokrasi ve askeri bir diktatörlükle bu daha kötü olacak. Bence problem asker değil, Türkiye'de siyasi demokrasinin zayıflığı. Güçlü bir muhalefet yok. Bütün partilerle ilgili çeşitli iddialar var. Son 2030 yıldır Türk siyasi hayatında etkin isimlerin değişmesi gerekiyor. Durum böyle olunca asker muhalefete geçiyor ki, bu da demokrasi değil. Demokrasi eksikliği Türkiye'yi İslamcılıkla askeriye arasına sıkıştırıyor.
   <br/>
   <br/>
   Karadayı darbeye müsaade etmez
   <br/>
   <br/>
   Jach: Türkiye'nin tüm uluslararası ilişkileri demokrasiye bağlı. Eksik de olsa, demokrasisi Türkiye'nin uluslararası alanda ve özellikle Batı'daki en önemli sermayesi. Ve ben Genelkurmay Başkanı Karadayı'nın darbeye müsaade etmeyeceğine güveniyorum.
   <br/>
   <br/>
    Bu yönde özel bir şey mi biliyorsunuz?
   <br/>
   <br/>
   Jach: Sadece gazeteleri dikkatlice okuyorum. Özellikle Türkiye uzmanı değilim; Alman dış politikasını ilgilendirdiği kadar biliyorum. Bence Almanya'da Türkiye bir yabancı olarak değerlendirilmiyor, problemleri olan bir dost olarak görülüyor.
   <br/>
   <br/>
    AB üyeliğinde Almanya'nın olumsuz tavrını nasıl görüyorsunuz?
   <br/>
   <br/>
   Rössler: Demokrasi konusundaki hassasiyetlere daha önce değindik. Ancak Türkiye'nin yeni bir durumu kabul etmesi gerekiyor. AB'ye daha yakın görülen Orta Avrupa ülkeleri ortaya çıktı. Polonya, Çek Cumhuriyeti, Macaristan gibi. Birçok Alman için bu ülkelerin AB'ye alınması Türkiye'nin alınmasından daha anlamlı.
   <br/>
   <br/>
    Yani, Türkiye'nin "Sizin medeniyet ortaklarınız ortaya çıktı. Bunları almanız normal" demesi mi gerekiyor?
   <br/>
   <br/>
   Rössler: Ben insancıl bir yaklaşım getirdim. Ancak asıl soru, AB'nin ne olduğu ve gelecekte ne olacağı ile ilgili. AB eskiden olduğu gibi malların serbest dolaştığı pazar mı olacak, yoksa ortak sosyokültürel temelleri olan bir yapı mı ortaya çıkacak? Tüm üyeler aynı kategoride mi olacak, ayrı ayrı mı? Zengin fakir ayrımı olacak mı? Tüm bunlar, devam eden Hükümetlerarası Konferansta tartışılıyor. Kohl'ün bir düşüncesi olabilir, ama Fransa'nın düşüncesi daha farklı. Para Birliği başarısız olursa ne olur? Tüm bunlar şu anda canlı bir tartışmanın parçası.
   <br/>
   <br/>
    Size göre Türkiye er ya da geç üye olacak mı? Yoksa medeniyetlerimiz farklı mı diyorsunuz, Kohl gibi.
   <br/>
   <br/>
   Rössler: Elbette. Ortada anlaşmalar var. Ancak bence bir zamanlama konusu. Şu anda zaman Türkiye'nin lehine değil.
   <br/>
   <br/>
   Schacht: Arada problemler var. Farklı medeniyetlerden olduğumuz da doğru ancak bu argümanın Türkiye'nin AB'ye  entegrasyonunu engellemek için kullanılmasına katılmıyorum. AB'nin oluşmasıyla, Avrupalı, Avrupa'nın Fransa, Almanya, İngiltere'den daha büyük bir şey olduğunu anladı. Küreselleşmeyle birlikte diğer medeniyetlerin varlığı daha iyi anlaşılacak.
   <br/>
   <br/>
   Jach: Bence burada sorun İslam'dan çok İslam'ın hangi karakterinden bahsedildiği. Kohl İslam'ın geleneksel Hıristiyan ülkelere uymadığını söyleyerek büyük hata yaptı. Nasıl bir İslam'dan bahsettiğiniz çok önemli: Savaşçı bir İslam mı, yoksa başka kültürlere müsamaha gösteren bir İslam mı?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2694-darbe-ab-yolunu-tamamen-tikar.html), [web.archive.org (arşiv bağlantısı)](http://web.archive.org/web/20120406114741/http://www.aksiyon.com.tr:80/aksiyon/haber-2694-darbe-ab-yolunu-tamamen-tikar.html)
