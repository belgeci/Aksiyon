# Yer, gök, su savaş kokuyor

*Abdülhamit Bilici 1997.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gün geçmiyor ki Kıbrıs yüzünden Yunanistan ile ülkemiz arasında yaşanan gerginlik bir kademe daha yükselmesin
  </font>
 </div>
 <div id="newsText">
  <font class="detail-text">
   Bu haftanın gerilim sebebi, adada Rum, Yunan silahlı kuvvetleriyle Rus uzmanların katıldığı, Kuzey Kıbrıs'ın ve güney sahillerimizin işgalininin hayali planlarının tatbik edildiği Zafer97 tatbikatıydı. Bu kriz havayı öyle gerdi ki, ABD'nin çoktan Kıbrıs fatihi diye ilan ettiği Holbrooke'un Ankara'ya gelip dönüşü gölgede kaldı. Bir önceki hafta tansiyonu yükselten Rusya'nın Kıbrıs Büyükelçisi'nin, Türkiye'nin Rum Kesimi'ne satılan S300'lere müdahalesinin Rusya açısından savaş sebebi olacağını açıklaması oldu. Bu açıklamayla birlikte füze krizinde gelinen son nokta şöyle: Rum Kesimi füzeleri getirmekten vazgeçmiyor. Türkiye füzelere müdahale edeceğini açıklıyor. Yunanistan ve Rusya, Türkiye'nin füzelere müdahalesini savaş sebebi sayıyor. Henüz marketlerde şok alımlar başlamadı, krizin tarafları evlere un stoğuna girişmedi. Ama Rum Kesimi'ndeki turistlerin Rum ve Yunanlar'ın tatbikatından ürkerek adayı terkettiği görüldü. Bakalım konuyu yakından izleyenler sıcak bir çatışmaya ihtimal veriyorlar mı, kriz nasıl gelişecek? Önümüzdeki günlerde bizi ne bekliyor?
   <br/>
   <br/>
   Silah gösterilip çekilir
   <br/>
   <br/>
   Dış Politika Enstitüsü Başkanı Seyfi Taşhan, Kıbrıs konusundaki gelişmeleri değerlendirirken gelecek yılın ağustos ayına kadar önümüzün açık olduğunu belirttikten sonra bu yılın aralık ayında yaşanacak gelişmelere dikkat çekiyor. Aralık ayında yapılacak AB zirvesinde Türkiye ile bu birliğin ilişkileri ya düzelecek ya da artık düzelmeyeceği anlaşılacak. Yani bir karara varılacak. Ayrıca önümüzdeki aylarda başlayacak ABKıbrıs üyelik görüşmelerinde birliğin Kıbrıs'la ilgili politikasının da ne olduğu net biçimde görülecek.
   <br/>
   <br/>
   Türkiye'in Kıbrıs konusunda sert tavrını sürdüreceğini ve çözüm bulunmadığı takdirde tırmanmanın devam edeceğini ifade eden Taşhan "Rusya ile karşı karşıya gelecek bir durum yok. Bir kere Rusya'da işler bir kaç başlı yürüyor. Askeriye, ekonomi, dış siyaset ayrı tellerden çalıyor. Bir de bizimle savaşacak halleri yok. Rusya ve Türkiye aralarında anlaşırlar. Amerika bu konuda rahat olduğuna göre, Ağustos 1998'e kadar füzelerin adaya gelmeyeceğinin garantisini almışlar demektir. Ruslar, Amerikalılar'a 'Biz bu işi Türkler'e barışa yanaşsınlar amacıyla baskı için kullanıyoruz' demiş olabilirler. Yunanistan'a gelince, ilk kez kriz yaşanmıyor iki ülke arasında. İki ülke de silah gösterir, sonunda bu silahlar geri çekilir" diyor.
   <br/>
   <br/>
   Restleşmelerin tek sebebi AB
   <br/>
   <br/>
   Dr. Hasan Ünal'a göre ise bu kriz iki ülke arasındaki her zaman olagelen ve artık alışır olduğumuz Piri Reis Petrol Arama Gemisi ya da Kardak krizlerine benzemiyor. Sinsice tırmanıyor. Karşı taraflar, özellikle AB krizin Türkiye tarafından ne kadar ciddiye alındığını farkedemiyorlar. Ankara'daki AB temsilcilerinin "Türkiye Rum Kesimi'nin AB'ye üyelik konusunu 1995 Mart'ında biliyordu, ses çıkarmadı. Şu anda aslında Türkiye Kıbrıs meselesini kendi AB üyeliği için kullanıyor" düşüncesinde olduğunu söyleyen Ünal, Yunanistan'ın da "Bakın Türkiye NATO'nun genişlemesi konusunu da AB üyeliği için kullanmaya kalkmıştı. Şimdi Kıbrıs'ı aynı şekilde kullanıyor. Ciddiye almayın" diyerek özellikle bu mesajı verdiği kanaatinde.
   <br/>
   <br/>
   Gerçekte Türkiye'nin köşeye sıkıştırıldığını, vurma gücüne sahip olmasının bu sıkıştırmayı her an sıcak çatışmaya döndürebileceğini belirten Ünal, böyle bir akıbetten kurtulmak için üç çare öne sürüyor: AB'nin Rum Kesimi ile üyelik görüşmelerini durdurduğunu açıklaması; Kıbrıs Cumhuriyeti'nin adanın tamamını değil sadece Rum tarafını temsil ettiğini kabul etmesi; ya da tarafları eşit statüde gördüğünü ortaya koyması.
   <br/>
   <br/>
   "Bunlar gerçekleşmezse, kılıçlarını çeken tarafların geri adım atması zor" diyor Hasan Ünal; "Rum S300 getiriyor, Türkiye vururum diyor, Yunan bunu savaş sebebi sayıyor. Buna bir de Rusya ekleniyor. Bence bu restleşmelerin tek sebebi AB. Ama AB bunu anlamıyor. Ruslar'ın Rum Kesimindeki büyükelçisi Muradov ocak ayından beri benzer açıklamalar yapıyordu. Son açıklama ile zirveye çıktı. Oradaki varlığının gereğini yapayım derken ipin ucunu kaçırdı sanıyorum. Rus ordusunun savaşamayacak durumda olduğu Çeçenistan'da belli oldu. Yunanistan önümüzdeki yıllarda 17 milyar dolarlık silah alacak. Rusya bundan pay almak istiyor. Şimdi Rum tezlerinin yanında görünmeye çalışıyor, silahlarının reklamını yapıyor. Bir de NATO'nun genişlemesi karşısında ABD'nin kendisine bölgede etkin olma konusunda yeşil ışık yaktığı imajını vermeye çalışıyor. Halbuki böyle bir şey yok. Bu arada Rusya iki NATO ülkesinin savaşmasını temin edebilirse, Doğu'ya genişlemeye çalışan NATO arkasından yırtılmış ve albenisini kaybetmiş olacak."
   <br/>
   <br/>
   Dr. Ünal'a göre Rusya'nın Kıbrıs'a el atarak Akdeniz'e indiğini iddia etmek doğru olmaz. Çünkü ordusunun maaşını ödemekte zorlanan bir ülkenin böyle büyük bir maceraya kalkışamayacağı aşikardır. Amerika'nın Rusya ile anlaşıp Türkiye'ye Kıbrıs konusunda baskı yaptığını düşünmek de komplocu bir yaklaşımdan öteye geçemez. Bu olsa olsa Rumlar'ın planıdır. Hasan Ünal Türkiye'nin yapması gerekenler konusunda da "Bence Türkiye, S300'lerin gerektirdiğinin üstünde tedbir almalı. Tansiyonu yükseltmeli. İleride pazarlık yapıldığında S300'ler öncesine dönülür. İsrail de bu füzelerden rahatsız. Bu rahatsızlık ABD'nin devreye girmesinde kullanılmalı. İsrail Genelkurmayı Suriye ile bir savaş ihtimalini uzak görmüyor ve bunun için Rum Kesimi'ndeki Rus varlığından rahatsızlık duyuyor" diyor.
   <br/>
   <br/>
   Rusya ile ABD danışıklı dövüşüyor
   <br/>
   <br/>
   Kıbrıs Vakfı'nın başkanlığını da yürüten Prof. Dr. Erol Manisalı Kıbrıs konusunun Yunan ve AB için stratejik değil, taktik bir hadise olduğu görüşünde. Hedeflerinin Türkiye üzerine baskıyı artırmak, daha çok taviz koparmak ve kriz politikasında çıtayı yükseltmek olduğunu söylüyor Manisalı.
   <br/>
   <br/>
   Rusya'nın bu işleri kendi başına yapacağına ise ihtimal vermiyor; "ABD ile Rusya arasında bir anlaşma var gibi geliyor bana. Çünkü ABD'nin Akdeniz'de Rusya'yı bu şekilde serbest bırakması pek mantıklı değil. ABD, Türkiye'ye daha fazla baskı yapıp dostluğunu kaybetmek istemiyor. Bu tür bir senaryo inanılmaz gibi gelebilir, ama Küba füze krizinde Kennedy'nin Türkiye üzerinden Rusya ile pazarlık yaptığını, yine yakın tarihte AKKA konusunda Rusya'nın Türkiye üzerinden ikna edildiğini düşünürseniz bunun mümkün olabileceğini görürsünüz" diyor.
   <br/>
   <br/>
   Prof. Erol Manisalı, Türkiye'nin sıkı durması halinde önemli bir olay olmayacağı görüşünde. Türkiye'nin Kıbrıs'taki Türk toplumunun Rumlar'ın içinde bir azınlık olarak, Batı Trakyalı Türkler'in statüsüne indirilmesini kabul etmesi sağlanmak isteniyor ama olay sıcak çatışmaya yaklaştığı anda müdahale edilir.
   <br/>
   <br/>
   Karamsar hava yükseliyor
   <br/>
   <br/>
   Wall Street Gazetesi'nden Hugh Pope'a göre Yunanlılar, Türkler ve Kıbrıslıların 40 yıldır bir türlü çözemedikleri Kıbrıs sorununda gerilim artıyor. Türkiye'nin zıtlığı, Yunanistan'ın korkuları, Avrupa'nın Yunanistan lehine dönmesi ve Amerika'nın sorunu çözmede kullandığı yanlış metod gerilimin yükselmesinin en önemli sebepleri arasında yer alıyor. Bölgedeki silahlanma yarışı Yunanistan'ın Ortak Para Birliği standartlarının iyice altına düşmesine yol açacak. Sorunun Türkiye'nin istediği tarzda çözümünün, Yunanistan'ın AB'nin doğuya doğru genişlemesini veto etmesiyle neticelenebileceği tahmininde bulunan Pope, Yunanlı diplomatların bir taraftan "Vakit kısa, Türkiye bizimle işbirliği ya da Avrupa dışında kalmak arasında tercihini yapsın" derken, bir taraftan da Türkiye'ye muhtemel bir saldırının olabildiğince çok pahalıya malolmasını sağlamak için silahlanmayı savunduklarını belirtiyor. Hugh Pope'a göre; "Amerika'nın Holbrooke'la yapmaya çalıştığı gerilimi indirme teşebbüsünün de pek meyve vermediği anlaşılıyor. 1974 müdahalesinin mimarı Ecevit'in de içinde bulunduğu Türk hükümetinin tavrında bir değişiklik beklemek zor. Neticede karamsar bir havanın yükseldiği söylenebilir."
   <br/>
   <br/>
   Yine blöf yapılıyor
   <br/>
   <br/>
   Jane's Defense Weekly ve Fighting Ship Türkiye Temsilcisi Selçuk Emre ise S300'lerin Türkiye'nin Akdeniz şehirlerini vurabilir nitelikte önemli silahlar olduğuna dikkat çekerek Rusya'nın bu füzelerle iki şeyi birden elde etmeye çalıştığını söylüyor. Birincisi, Rusya ekonomik darboğazı aşmak için silah satışlarını önemli bir gelir kapısı olarak görüyor. İkincisi, Katerina'dan bu yana hayali olan Akdeniz'e inme hayalini gerçekleştirmeye çalışıyor.
   <br/>
   <br/>
   Selçuk Emre Türkiye ile Yunanistan arasında bir savaş çıkacağını sanmıyor. Bunu hem büyük güçlerin hem de NATO'nun engelleyeceği görüşünde. Tarafların birbirlerine blöf yaptıklarına inanıyor Emre. "Türkiye füzelere müdahale konusunda kararlı görünüyor" diyor; "Boğazlar'dan geçmesi ya da başka bir yerden adaya konuşlandırılması noktasında böyle bir müdahale beklenebilir. Ancak gerginliğin bu noktaya ulaşmadan aşağıya çekileceğini tahmin ediyorum. ABD'nin Rusya'nın Akdeniz'e inmesine fazla ses çıkarmamasına gelince, demek ki "ABD kendine güveniyor" derim."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3089-yer-gok-su-savas-kokuyor.html), [web.archive.org (arşiv bağlantısı)](http://web.archive.org/web/20120201112108/http://www.aksiyon.com.tr:80/aksiyon/haber-3089-yer-gok-su-savas-kokuyor.html)
