# Suriye ile savaştan bayram havasına

*Abdülhamit Bilici Bilinmeyen-tarih*

<div>
 <p>
  <font>
   ŞAM - Daha dün savaşın eşiğindeki iki ülkeydi Suriye ile Türkiye. Cumhurbaşkanı Sezer’in Hafız Esad’ın cenazesine katılmasıyla Ankara ile Şam arasında kurulan dostluk köprüsü, Başbakan Erdoğan’ın ziyaretiyle pekiştirildi.
   <br/>
   <br/>
   Dünyanın en eski medeniyet merkezlerinden biri olan Şam’ın sembolü Emeviye Camii’nin avlusunda duyulan sesler çok aşinaydı. Suriyeliler arasında popülaritesinden hiçbir şey kaybetmeyen Sultan Abdülhamid’in yaptırdığı ünlü Hamidiye Çarşısı ile Roma döneminden kalma Jüpiter Tapınağı’nın görkemli duvarları arasında toplanmış mavi üniformalı ilkokul öğrencileri, cılız vücutlarından hiç beklenmeyecek yüksek bir tonda haykırıyorlardı: Birruh, biddem, nefdike ya Beşşar! Kanlarını ve canlarını liderleri uğruna feda edeceklerini haykıran bu minik yavrular, çok kritik bir zamanda ülkelerini ziyaret eden eski düşman, yeni sevgili komşu ülkenin başbakanı Recep Tayyip Erdoğan’ı memnun etmek gibi önemli bir ‘milli görevi’ ifa ediyorlardı.
   <br>
    <br>
     Cılız bedenleriyle, muhtemelen farkında olmadan, ülkelerini tehdit eden dünyanın tek süper gücü Amerika’ya ve bölge için önerdiği BOP ya da GOP gibi, çocuk dünyası için oldukça anlamsız planlara meydan okuyorlardı. Canlarını uğruna fedaya hazırlandıkları liderlerinin, halkı ve ülkesi için yapması gereken çok şey vardı. Vakit daralmıştı. Elini çabuk tutmalı ve ülkesini hedef olmaktan, komşunun hazin akıbetine uğramaktan kurtaracak politikalar geliştirmeliydi.
     <br>
      <br>
       Fransa’dan bağımsızlığını aldığı 1946 yılından bu yana iç ve dış, soğuk ve sıcak savaşların yanı sıra derin rejim sorunlarından başını bir türlü kurtaramayan Şam yönetimi bu kez varlığını hedef alan çok ciddi bir tehditle karşı karşıyaydı. Irak’taki kaos canını yaktıkça, yeni süper komşu ABD, Şam yönetimini direnişin arkasında olmakla suçluyordu. Washington yönetimi içindeki ‘şahin’ sesler, sınırını kontrol etmesi ya da sonuçlarına katlanması tehdidini rutin hale getirmişti. Kapsamının yakıcı bir şekilde genişletilmesi tamamen Başkan George Bush’un inisiyatifine bırakılmış bir ekonomik ambargo altındaydı. Suriye tarafından dile getirilen “sınırın 400 kilometresi çöl olmak üzere 600 kilometreden oluştuğu, tamamen kontrolünün imkansız olduğu, isterlerse bu işi birlikte yapmak için verecekleri desteği kabule hazır oldukları ve kolaysa kendilerinin Meksika sınırını niçin kontrol edemedikleri” şeklinde uzayan savunma da maalesef Beyaz Saray’da yankı bulmuyordu.
       <br>
        <br>
         Öcalan sonrası başlayan yeni süreç
         <br/>
         <br/>
         Yıllardır fiilen yönettiği ve ikinci adresi durumundaki Lübnan’dan askerlerini derhal çekmesi isteniyordu. Bu ülkedeki Dürzi lider Velid Canbolat’ın yanı sıra BM’nin de gündemde tuttuğu bu konuyu ABD de takip ediyordu. Şam, İsrail’le barışa hazır olduğunu her fırsatta tekrar etmesine rağmen, 11 Eylül sendromunun bahşettiği ganimeti sonuna kadar kullanmakta kararlı görünen İsrail’deki Ariel Şaron yönetimi Şam’a kendi şartlarını dayatıyordu: Önce Hamas ve İslamî Cihad gibi örgütlere kapılarını kapat, sonra konuşalım.
         <br/>
         <br/>
         Erdoğan’ın ilk kez bu ülkeye yaptığı resmi ziyareti değerli kılan faktörlerin başında hiç kuşkusuz bu konjonktürün payı büyüktü. Aslında 10-15 yıllık bir perspektifle bakıldığında, Şam-Ankara arasındaki ilişkilerin kopuk olmasından büyük oranda Suriye tarafının sorumlu olduğu, dolayısıyla şu anki yumuşamanın da büyük oranda Şam’ın siyasi tercihinden kaynaklandığı görülür. Kuşkusuz bu olumlu gelişmede, Türkiye’nin 28 Şubat Süreci’nde zirveye çıkan İsrail’le ilişkilerinin eski hızını kaybetmesi, 1998’den itibaren stratejik bir kararla başlattığı komşularla iyi ilişkiler geliştirme çabası, Irak’taki gelişmelerin özellikle de Kuzey Irak kaynaklı parçalanma riskinin iki ülkeyi aynı safa taşıması, Fırat nehri üzerindeki barajların büyük oranda tamamlanması yüzünden su sorununun fiilen sıcaklığını yitirmesi gibi başka faktörler de etkili oldu.
         <br/>
         <br/>
         Ancak yine de kimse ilişkilerin, uzun süre su sorununa karşı PKK kartını oynayan Hafız Esad’ın Ankara’nın açık savaş tehdidi sonrasında Öcalan’ı sınır dışı etme kararıyla başladığını inkar edemez. Buzdolabındaki münasebetleri ısıtan ilk hamleyi, diplomasideki soğukluğu yüzünden yer yer eleştirilen Cumhurbaşkanı Ahmet Necdet Sezer, Esat’ın cenaze törenine katılarak yaptı. 30 bin canı yakan teröre 14 yıllık desteği yüzünden Suriye’ye kırgın olan Türklerin kalbini kazanmak ise bu yılın ilk ayında Türkiye’ye muhteşem bir çıkarma yapan güler yüzlü genç çift Beşşar ve Esma Esad’ın eseri oldu.
         <br/>
         <br/>
         Recep Tayyip ve Emine Erdoğan çiftine ise 2 günlük Şam seferiyle, rayına giren ilişkiyi bayram havasına dönüştürmek kaldı. İzlediği Filistin ve Irak politikalarıyla zaten çoktandır Erdoğan’a gönlünü kaptıran Suriye halkını kazanmaya fazla ihtiyaç yoktu. Çünkü 5 yıl öncesine kadar ilişkilerdeki bozukluk tamamen siyasiydi ve birçoğu kan ya da tarih bağıyla Türkiye’ye sıcak bakan kardeş halkın onayı yoktu. Nitekim Şam’da karşılaştığımız birçokları gibi gazeteci Cihat Mürşit, hemen her Suriyelinin mutlaka İstanbul’u ziyaret etmeyi hayal ettiğini, eşinin İstanbul’dan birkaç gün önce döndüğünü, 1998 öncesinde Şam’ın Türkiye’ye karşı izlediği siyaseti halkın asla tasvip etmediğini dile getiriyordu.
         <br/>
         <br/>
         İş adamlarının ortak toplantısında konuşan bir Suriyeli yatırımcı başbakanları Muhammed Naci Itri’den Türklere vize uygulamasının kaldırılmasını, bir başkası Türklere ihalelerde ve her alanda Avrupalılarla eşit davranılmasını istedi. Benzer talepler artınca Başbakan Itri, radikal bir teklifte bulunarak ortak bir komite kurularak sorunların tespit edilip derhal çözülmesini, Türkiye nasıl davranırsa Suriye’nin de aynısını yapacağını söyledi. Başbakan’ın “Şu salondaki nurlu yüzler arasından bir Suriyeli ile bir Türkiyeliyi ayırt edebilir misiniz? Size arkadaşlarım değil kardeşlerim demek istiyorum.” sözleri de bu sıcak havayı yansıtıyordu. Zaten halklar düzeyinde hiçbir zaman kopmayan bu sıcaklık olmasaydı, 5 yılda ilişkilerin soğuk savaştan bayram havasına dönüşmesine imkan yoktu.
         <br/>
         <br/>
         Sudan savaştan sulu işbirliğine
         <br/>
         <br/>
         Gezinin somut sonuçlarına gelince, çifte vergilendirmenin önlenmesi ve yatırımların teşviki anlaşmalarından sonra bu ziyarette iki ülke zaman içinde gümrüklerin düşürülmesini, ekonomik ilişkileri daha da canlandırmayı hedefleyen Serbest Ticaret Anlaşması’na imza attı. Böylece ekonomik ilişkiler için hukuki altyapının hemen hemen tamamlandığı teyit edilirken, 5 yıl öncesinde 100 milyon dolar civarı olan ve bugün 8 kat artan ticaret hacmi için 2005’te 2 milyar dolar hedefi kondu. Suriye’nin Arap dünyasıyla sıfır gümrükle ticaret yaptığı dikkate alınırsa, Şam’ın Arap dünyasına giriş kapısı olabileceği ve fırsatlar değerlendirilirse kısa sürede bu hedefin de aşılabileceği söylenebilir.
         <br/>
         <br/>
         İkili görüşmelerde Mısır’dan gelecek doğalgaz konusundaki pürüzler giderilirken, şimdiye kadar hep kriz kaynağı olarak gündeme gelen su konusunda işbirliği adımları atıldı. Türkiye, Suriye’nin Dicle Nehri’nin sınırdaki bölümünden su alarak 150 bin hektarlık dünyanın en bereketli topraklarını sulamasına yeşil ışık yaktı. Taşkınlarıyla Türk çiftçisinin başını ağrıtan Suriye kaynaklı Asi Nehri üzerinde de işbirliğinin önündeki engeller aşıldı. Buna göre tam sınırda iki ülke ortak bir baraj yapacak. 20 bini Türk tarafında olmak üzere toplam 30 bin hektar arazi suya kavuşacak. Taşkınlar önlenecek ve enerji üretilecek.
         <br/>
         <br/>
         Su sorununda gelinen noktayı Başbakan Itri’nin konuyla ilgili sorusu üzerine bir Suriyeli gazeteciyi azarlaması ortaya koydu. El Hayat muhabirinin “Asi’de işbirliği yaptığınıza göre su sorunu çözüldü diyebilir miyiz?” şeklindeki masum sorusu üzerine Itri, “sorunun maksatlı olduğunu, her alanda işbirliğinin konuşulduğu ortamda eski çıbanların kaşınmamasını” istedi. Muhtemelen bu duruma, daha bu ay ortalarında birçok sancılı başlık arasında bu konuyu da Türkiye raporuna sokuşturarak şaşkınlığa yol açan Avrupa Parlamentosu hayret edecek.
         <br/>
         <br/>
         Somut başka bir başlık da, karşılıklı ticareti kolaylaştıracak olan Suriye Gaziantep Konsolosluğu’nun 2005’in ilk aylarında açılması sözüydü. En küçük sorunları bizzat takip eden, Itri’ye ve Beşşar Esad’a ileterek çözümü için söz alan Erdoğan, konsolosluğa bina bulunması görevini Itri’nin huzurunda ayağa kaldırarak Gaziantep Ticaret Odası başkanına verdi. Ayrıca, iki ülke, başta Filistin ve Irak konusu olmak üzere bölgeyle ilgili birçok siyasi konuda ortak tutumlarını teyit etti.
         <br/>
         <br/>
         AB ile ABD arasında
         <br/>
         <br/>
         Irak Savaşı’nın, İsrail-Filistin-Lübnan gerilimlerinin göbeğinde yer alan ve hepsinden doğrudan etkilenen Suriye’de bu olumlu neticeler alınırken, daha yukarılarda iki zıt rüzgarın şiddetle çarpıştığı gözden kaçmıyordu. 17 Aralık kararının da etkisiyle AB’nin olumlu rüzgarı Şam’da Türkiye lehine eserken, Bush’un Erdoğan’ın ziyareti öncesine denk gelen uyarıları nedeniyle ABD rüzgarı kaygılara yol açıyordu. Türk gazetecilerin sorularında “ABD ile ilişkiler daha da kötüleşir mi?” kaygısı dikkat çekiyordu. Türk stratejtler ise bu soru sahiplerini “Soğuk Savaş mantığı içinde düşünmekle” itham ediyordu. Türkiye’nin bu ülkelerle iyi ilişkisinin Batı ile ilişkilerine avantaj olarak yansıyacağını söylüyorlardı. Gerçekte görülen ise bu kaygının paylaşıldığı ve Dışişleri Bakanı Abdullah Gül’ün önümüzdeki günlerde yapacağı İsrail ziyaretiyle bu adımın dengeleneceğiydi.
         <br/>
         <br/>
         Gezi, ayrıca 17 Aralık kararına kötümser yaklaşanların haksızlığını ortaya koydu. Çünkü sadece müzakerelere başlanacak olması ve Erdoğan’ın Brüksel’de Meclis’in tezkere olayında yaptığı gibi gerekirse Türkiye’nin ‘hayır’ diyebildiğini bir kez daha ortaya koyması diplomatik sonuçlarını doğurmaya başladı. Suriyeliler AB’ye komşu olmanın heyecanını yaşarken, Türkiye’nin çok taraflı ilişkileri daha özgürce kurabilme konusunda eli rahatladı. Baş başa görüşmede Devlet Başkanı Esad’ın Erdoğan’a AB üyeliğinin hem ülkesine hem de bölgeye çok büyük katkı sağlayacağını ifade ettiği söylendi.
         <br/>
         <br/>
         Şam’daki hava medeniyetler buluşması tezinden hareketle Batı’da ve özellikle Avrupa’da Türkiye’ye destek verenlerin haklılığını da teyit etti. Temaslar ayrıca, ABD’nin şiddet içeren yönteminin aksine tedrici açılımı öngören AB’nin, Ortadoğu politikasına büyük katkı sağladı. Medya, hâlâ devlet kontrolünde olsa da, alternatif partiler henüz kurulmamışsa da, Erdoğan’ın ziyareti, yaptıklarıyla halkının sempatisini kazanan Beşşar Esad’ın kısa zamana sığdırmaya çalıştığı adım adım açılım programına da destek niteliğindeydi. Objektif gözlemciler, onun kokuşmuş kadrolara karşı mücadele verdiğini, ekonomide şeffaflığa, özelleştirme ve dış dünyaya açılmaya çaba harcadığını, interneti ve genel olarak iletişimi teşvik ettiğini, bazı siyasi muhaliflerle kucaklaşabildiğini belirtiyor.
         <br/>
         <br/>
         Kahir ekseriyeti Sünni, 18 milyon nüfuslu Suriye’yi ABD’nin hışmından kurtarmaya yetip yetmeyeceği tartışılsa da, AB’ye biraz daha yaklaşmış bir ülkenin başbakanı olarak Erdoğan’ın, Emeviye Camii’nde 3 bakanla birlikte 2 rekat mescit namazı kılması, sonra da büyük mütefekkir Bediüzzaman Said Nursi’nin 1911’de İslam dünyasını cehalet, istibdat, ihtilaf ve fakirlik gibi en temel hastalıkları konusunda uyardığı minbere bağlanan ipleri kaldırması, başta Müslümanlar olmak üzere insanlık için güzel mesajlar taşıyor.
         <br/>
         <br/>
         Peki başı açık Esma Hanım’ın tam 17 Aralık günü doğum yapması ve 5 gün sonra ayağa kalkıp tesettürlü Emine Hanım’ın elini sıkı sıkıya tutarak çarşı pazar dolaşmasına ne demeli.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 907 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19314), [web.archive.org (arşiv bağlantısı)](http://web.archive.org/web/20050216182303/http://www.aksiyon.com.tr:80/yazdir.php?id=19314)
