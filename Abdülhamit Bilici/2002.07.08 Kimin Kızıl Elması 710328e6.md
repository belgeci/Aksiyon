# Kimin Kızıl Elması?

*Abdülhamit Bilici 2002.07.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkmenler, Kerkük'ü tabii bir başkent; Türkiye ise Misakı Milli'nin bir parçası olarak görüyor. Iraklı Kürt siyasilerin hayalinde 'Kürdistan'ın Kudüs'ü olan bu şehir, Bağdat açısından ise ülkenin en önemli petrol merkezlerinden biri. Bu durumda Kerkük kimin 'kızıl elma'sı oluyor?
  </font>
 </div>
 <div id="newsText">
  <font class="detail-text">
   Amerika'nın bir dönem Ankara büyükelçiliğini yapan Mark Parris acele içindeydi. Arı Hareketi'nin Filistin ve Irak'ın geleceğinin ele alındığı konferansına ara verilmiş, şimdi özel şirketlerin danışmanlığını yapan elçi yemeğe yetişmeye çalışıyordu. Bir Türk akademisyen giderayak da olsa sorusunu sordu Parris'e: "Amerika Irak'a operasyon yapmaya karar vermiş görünüyor. Türkiye'nin çıkarlarını en iyi koruması için yapması gereken sizce nedir?" Soruda buram buram eziklik koksa da, Parris'in cevabı ilginçti: "Türkiye öncelikle ne istediğini netleştirmeli."
   <br/>
   <br/>
   Çünkü Türkiye'nin net tavır koyduğu politikalardan biri sanıyorduk Irak meselesini. Demek ki başbakan seviyesinde Irak'ta bir Kürt devletinin kurulmasını 'casus belli' yani savaş sebebi saydığını deklare etmiş olsa da, hâlâ Amerikalılar Ankara'yı ne istediğini bilmeyen bir konumda kabul ediyordu.
   <br/>
   <br/>
   Gerçekten de bu günlerde akbabalar Irak'taki hesaplarını şekillendirmeye çalışırken, Türkiye hâlâ istedikleriyle değil, istemedikleriyle meşgul. Irak'a operasyon yapılmasını istemiyor. Toprak bütünlüğünün federal olarak bile parçalanmasını istemiyor. Kürt devletinin kurulmasını istemiyor. Olumlular hanesinde ciddi bir gündemin olmadığı uzun bir olumsuzlar listesi.
   <br/>
   <br/>
   Geleneksel olarak Irak nüfusunun yüzde 10'u (1957 nüfus sayımına göre), yani yaklaşık 2 buçuk milyon olarak kabul edilen ve Kuzey Irak'ta Kürtler'den sonra ikinci büyük etnik grup olan Türkler de, 5  yıl  öncesine  göre  daha derli toplular ama hâlâ  ne istediklerini şekillendirmiş değiller. Kendilerini Kürtler'in adımlarına endekslemiş görünüyorlar. Irak Türkleri Kültür ve Yardımlaşma Derneği Başkanı Kemal Beyatlı'nın, "Kürtler ayrı bir devlet kurarsa biz de kendi devletimizi isteriz. Kürtler'den oluşan federal bir birim kurarlarsa biz de federal birim oluruz" sözleri onların da Türkiye gibi aksiyoner değil reaksiyoner politikayı tercih ettiklerinin göstergesi gibi.
   <br/>
   <br/>
   Irak'a yapılması muhtemel bir operasyona öteden beri soğuk baktığı bilinen Rusya, 11 Eylül sonrası ABD ile geliştirdiği stratejik ilişki sayesinde artık Batı'dan elde edeceği kazançların peşinde. Oyun bozanlık rolüne hevesli görünmüyor. Avrupa Birliği'nin Filistin konusunda görüldüğü gibi ABD'den çok farklı düşünceleri de olsa, bunlar hiçbir operasyonel değeri olmayan retorikten ileri gitmiyor.
   <br/>
   <br/>
   Ortadoğu'da farklı öncelikleri olduğuna inanılan Almanya bile, Afgfanistan'da oynadığı role dünden razı görünüyor. İstanbul'daki konferansa Alman Dışişleri adına katılan üst düzey bir diplomat, operasyondan değil sonrasında yapılacaklardan söz etmeyi tercih ediyor. Hatırlarsanız Almanya, Amerikan operasyonundan sonra Afgan grupların ülkenin geleceğini tartıştığı toplantıya ev sahipliği yapmış, Kabil'de ilk kez bir araya gelen Loya Jirga da (Afgan meclisi) toplantısını Almanlar'ın temin ettiği modern bir çadırda yapmıştı.
   <br/>
   <br/>
   Afganistan'daki Kuzey İttifakı'nın oynadığı role benzer bir rol alması beklenen Kürtler de isteklerini netleştirmiş durumda. Devlet idealini gönüllerinde saklı tutuyor, ancak ne federal çözümün altına düşmek, ne de şu an elde ettikleri haklardan azına razı olmak istiyorlar. 8 Haziran'da Washington'da American Üniversitesi tarafından düzenlenen 'Irak Kürtleri: Irak'ta İstikrarın Kilidi' başlıklı toplantıda işaretleri görüldüğü gibi muhtemel bir ABD operasyonuna katılma karşılığında ise Kerkük'ü istiyorlar.
   <br/>
   <br/>
   Konferansa konuşmacı olarak katılan Washington'daki Türkiye uzmanlarından Alan Makovsky'nin, "Federasyon yapısında Kerkük'ün Kürt bölgesine dahil edilmesine istekli misiniz?" sorusu salondan alkış aldı. Kürt gruplar daha sonra bunun abartılmaması gerektiğini, böyle bir politikaları olmadığını açıklasalar da bunların inandırıcılığı tartışmalı. Çünkü Kürdistan Demokratik Partisi'nin hazırladığı bir anayasa taslağına göre Irak, kuzeyde Kürtler ile ülkenin orta kesimi ve güneyde Arapların yaşadığı iki federal bölgeden oluşuyor. Kürtlerden oluşacak Kuzey Federal Bölgesi, Kürtlere özerklik tanıyan 1968 anlaşmasında olduğu gibi, Duhok, Erbil, Süleymaniye ve Kerkük illerini kapsıyor.
   <br/>
   <br/>
   Türkmenler bu gelişmeye büyük tepki gösterdi, Irak Türkmen Cephesi'nin Washington Temsilcisi Orhan Ketene, "Kerkük, Türkmenlerin başkentidir ve öyle kalacaktır" derken, Türkiye de bu vesileyle Kerkük'ü hatırlamış oldu. MusulKerkük'ün Kıbrıs'tan farksız olduğu söylendi.
   <br/>
   <br/>
   Irak Türkleri ve özellikle Kerkük üzerine birçok çalışma yapan ve halen Kerkük Vakfı'nın genel sekreterliğini yürüten Doç. Dr. Suphi Saatçi ile konuştuğumuzda Kürtler'in bu son isteğinin tarihi arka planı olduğunu gördük. Saatçi'ye göre Kerkük öteden beri Kürt siyasi hareketlerinin adeta bir kızıl elması. Bütün Kürt yazar çizerlerin eserlerinde Kerkük'ten Kürdistan'ın Kudüs'ü diye bahsediliyor. Kürtler'in tarihi olarak Kerkük'e sahip çıkmak istemeleri ne kadar temelsiz ise, bu düşünceye bağlılıkları da o kadar sabit fikir halini almış. 1959'da Barzani'nin affedilerek Sovyetler Birliği'nden dönüşünde Komünistler'le işbirliği içinde yapmaya çalıştıkları gibi Kürt siyasi liderler gerekirse zorla Kerkük'ü ele geçirmeyi arzuluyorlar. Şehirdeki Türkçe mahalle isimleri, mezar taşları, şiir ve türküler, yakın tarihlerde yok edilen tarihi eserler aksini gösterse de bu hayallerinden vazgeçmiyorlar.
   <br/>
   <br/>
   Atatürk: 6 ay sonra kıyam ederiz
   <br/>
   <br/>
   Saatçi'ye göre ABD Irak'ı kesin vuracak. Bunun için hiçbir maddi engel de görünmüyor. Ancak bir meşruiyet sorunu var. Kürtler'in himayesi önemli gerekçelerden biri. Ama Kürtler'in şu anda Saddam'la bir sorunları yok. Zaten Bağdat'ta da öteden beri gözleri yok. Elde ettikleri fiili duruma resmiyet kazandırmak en büyük amaçları. Bu yüzden şayet Saddam'a karşı, Kuzey İttifakı'nın Taliban'a karşı yaptığı gibi bir savaşa girmeleri gerekirse, ödül olarak kızıl elmaları Kerkük'ü istemeleri doğal.
   <br/>
   <br/>
   1918'e kadar Bursa'dan, Konya'dan farkı olmayan ve bin yıllık bir Türk şehri olan, bugün de herşeye rağmen nüfus ve kültür olarak Türklüğünü koruyan Kerkük'ü Kürt devletinin ödülü olmaktan kurtaracak tek faktör, Türkiye'nin hadiseye müdahalesi.
   <br/>
   <br/>
   Şu anki Irak topraklarının Osmanlı idari sisteminde karşılığı Bağdat, Basra ve Musul vilayetleriydi. Osmanlı'nın tasfiyesi sırasında bunlardan ilk ikisi hakkında bir tartışma olmasa da Kerkük, Telafer, Kifri gibi Türkler'in ve TürkKürt ayrışması olmadığı için Türkler'den farklı görülmeyen Kürtler'in yoğun olarak yaşadığı Musul, Türkiye'nin Misakı Milli sınırları içinde olan, Lozan'da büyük kavgalara sebep olmasına rağmen halledilemeyen, İngiltere'nin etkisindeki Cemiyeti Akvam'da hilelerle, yöre halkının tercihinin aksine milli sınırlar dışında kalmış vatanın bir parçasıydı.
   <br/>
   <br/>
   İlk cumhuriyet bayramı kutlamasında gazetelerin 'Bayramı Musul'suz kutladık' manşetleriyle çıktığı, Atatürk'ün gizli Meclis konuşmalarında 'Şimdi Musul'u almak için savaş gerekiyor. Bu durumda Lozan'da alınan diğer haklar da tehlikeye girebilir. Gerekirse 67 ay sonra kıyam ederiz' diyerek Lozan'ın Musul'suz imzalanmasını reddedenleri ikna etmeye çalıştığı biliniyor.
   <br/>
   <br/>
   1926'dan sonra Türkiye'nin bölgeyi adeta unutmuş olmasının kahrını sürekli anavatanın uzantısı veya ajanı görülerek omuzlarında taşıyan Türkmenler, şimdi siyaset bilimcilerin, uluslararası hukuk adamlarının Musul'un, Kerkük'ün yeni sahibinin belirlenmeye çalışıldığı ortamda eski hak sahibi Türkiye'nin hukuki pozisyonunun tartışılmasını istiyorlar. Irak'a ABD'nin müdahalesine Türkiye'nin seyirci kalmasını önerenleri, Türkiye'nin çıkarlarını ve geleceğini bilmemekle suçluyorlar.
   <br/>
   <br/>
   Lozan'da Kürtler'in hamisi
   <br/>
   <br/>
   Tabii Lozan'da ve Cumhuriyet'in ilk yıllarında Türkiye'nin bölgeyle ilgili savunduğu tezlerle şu ankiler arasında bazı farklar bulunuyor. Örneğin Türkiye şimdiki gibi bölgede Türklerle Kürtler arasında ayrım yapmadan ikisinin de Türkiye'nin ana unsurunun uzantıları olduğunu ortaya koyuyor, yalnız Araplar'ı ayrı bir kategori olarak görüyordu. İsmet Paşa, Musul meselesinde Türkiye'nin tezini savunurken vilayetin nüfusunu yerleşik 503 bin, göçebe 170 bin olarak verdikten sonra, Musul'da 410 bin Türk ve Kürt olduğunu, dolayısıyla vilayet nüfusunun beşte dördünden çoğunu Türklerle Kürtler'in oluşturduğunu, Araplar'ın beşte bir civarında olduğunu söylüyordu. Kürtler'in Türkler'le birlikte yaşamak istemediği tezini, Kürtler'in asırlardır Türklerle birlikte yaşadığı ve Kürt temsilcilerin de Ankara'daki Meclis'te olduğunu söyleyerek çürütmeye çalışıyordu. Tarihçi Kemal Melek'in 'İngiliz Belgeleriyle Musul Sorunu' adlı eserinde belirttiği gibi halifeliğin kaldırılmasıyla Türkler'le Kürtler arasındaki tarihi bağlar gevşemeye başlamış, Şeyh Said isyanı ve Cumhuriyet'in Türklük vurgusunun artması ile birlikte iki unsur arasındaki bu süreç bugünkü noktaya kadar gelmiş bulunuyor. Türkiye'nin kendini tanımlayış biçimi, aynı anda hem Osmanlı bakiyesi, hem etnik Türk unsurlar taşıyan bölgelere dönük politikalarında büyük önem kazanıyor.
   <br/>
   <br/>
   Kerkük özeline dönecek olursak, otoritelerin üzerinde mutabık olduğu konulardan biri bu bölgenin Irak'ın geleceğinde anahtar rol oynayacağı. Bağdat yönetimi de Kerkük'ün önemini bildiği için, burayı kuzeydeki özerk bölgenin dışında tutmaya gayret ediyor. Suriyeli bir gazeteci Kerkük'ün niçin özerk bölgenin dışında tutulduğunu sorduğunda Irak'ın ikinci adamı Tarık Aziz, şu cevabı veriyor: Birincisi, Kerkük'ün çoğunluğunun Türk olması. İkincisi, zengin petrol bölgesi olması dolayısıyla bütün Irak halkının bu gelirlerden yararlanması. Üçüncüsü ise Kerkük'ü de içine alan bir Kürt otonomisinin bağımsızlığa yönelebileceği. Irak petrollerinin yüzde 70'inin çıkarıldığı Kerkük'te petrol yüzeye o kadar yakın ki 1926'da ilk çıktığında metrelerce yükseğe fışkırmış. İlk kez 1950'lerde pompayla çıkarılmaya başlanan petrol Osmanlı'nın son döneminde ticareti yapılan bir meta Kerkük'te. Padişahın neft (petrol) derelerinin işletmesini verdiği ünlü Kerküklü ailenin bugün kullandığı 'Neftçi' soyadı da petrolden geliyor.
   <br/>
   <br/>
   Savaş ve ambargo dolayısıyla bütün halkın perişan olduğu bölgede, çoğunluğu Saddam kontrolündeki bölgede yaşayan Türkler bu olumsuz durumdan iki kat etkileniyor. 1946 Kerkük doğumlu Suphi Saatçi akrabalarıyla ancak müstear bir isimle konuşabildiğini belirtiyor. Evleri, hoyratları, şiirleri ve tarihi üzerine yaptığı araştırmalarla Kerkük'ü yaşatmaya çalışan Saatçi, Araplaştırma operasyonundan da korkmuyor. Kerkük'teki Türk kültürünün hâlâ hakim olduğunu, mal mülk edinme, kültür, eğitimle ilgili sınırlamalara rağmen, devlet yetkililerinin bölgeye göç ettirilen Araplar'ın Türkleşme eğilimi karşısında şaşırdığını söylüyor. Araplaşsalar bile rejimin kendilerine güvenmediğini, Baas üyesi olmayanlara her türlü imkanın kapalı olduğunu söyleyen Türkmenler, Türkiye'de Kürt olmayı Irak'ta Türk olmaya tercih ediyorlar.
   <br/>
   <br/>
   Irak'taki Türkler'in niçin Kürtler gibi Saddam'a karşı ayaklanmadıklarını ise Saatçi iki faktörle açıklıyor: Birincisi Türkler'in uysal, eski hakim grup olduğu için komplekssiz ve genelde eğitim düzeyi yüksek olması. İkincisi ise Türkiye'nin sükunet telkini. Başka bir Iraklı Türk ise, Türkler'in yaşadığı bölgelerin düzlük olduğunu ve dolayısıyla gerilla savaşına uygun olmadığını vurguluyor.
   <br/>
   <br/>
   Irak Türkleri Türkiye'nin etkin bir siyasetle önüne çıkan bu fırsatı değerlendirmesini, karşılığında Türkler'in durumuyla ilgili bir garanti bile almadan yalnız Irak'ın toprak bütünlüğünü ve Saddam'ı korumayı hedefleyen siyasetin aslında siyasetsizlik olduğunu düşünüyorlar. Gerçek gücünü ortaya koyması ve renkli politikalar geliştirmesi durumunda Türkiye'nin Kuzey Irak'taki yönetimin, Saddam'ın ya da diğer güçlerin tutsağı değil, onların Ankara'nın tutsağı olacağına inanıyorlar.
   <br/>
   <br/>
   Ne dersiniz, Ankara bu güvenin karşılığını verebilir mi? Yoksa gerçek çözüm bu toprakların ruhuna hiç uymayan, sömgürgeci güçlerin getirdiği etnik milliyetçiliği aşacak yeni bir paradigmaya sıçramakta mı?
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8868-kimin-kizil-elmasi.html), [web.archive.org (arşiv bağlantısı)](http://web.archive.org/web/20130513092016/http://www.aksiyon.com.tr:80/aksiyon/haber-8868-kimin-kizil-elmasi.html)
