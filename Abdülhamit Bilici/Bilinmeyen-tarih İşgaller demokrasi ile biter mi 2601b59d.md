# İşgaller demokrasi ile biter mi?

*Abdülhamit Bilici Bilinmeyen-tarih*

<div>
 <p>
  <font>
   KUDÜS - İşgal altındaki Filistin topraklarının siyasi başkenti konumundaki Ramallah’a bağlı tarihi Birzeit’te, sayısız peygambere otağ olmuş bu toprakların tam 82 yılına tanıklık etmiş Ferit Amca’ya seçim sandığına doğru yürürken eşlik ediyoruz. O kadar görmüş geçirmiş ki onun tahlillerinde ne yeni yetmelerin heyecanı, ne de masa başından bölgeye nizamat veren uzman tezlerinin yavanlığı var. Ona göre Mahmud Abbas’ın, Filistinliler arasındaki adıyla Ebu Mazen’in dünya medyasının abarttığının aksine İsrail ve daha önemlisi ABD istemedikçe bir şey yapabilmesi mümkün değil.
   <br/>
   <br/>
   Hali vakti yerinde iyi bir Hıristiyan olan, ticaretle uğraşan ve yıllardır doğduğu topraklarda yaşayan Ferit’in aksine 1948 yılında İsrail ile Araplar arasındaki ilk savaştan sonra topraklarını terk etmek zorunda kalan bir Müslüman ailenin 29 yaşındaki çocuğu Mahmud, devlet başkanlığı seçimleri dolayısıyla umut dolu. O kadar ki, İsrail’in Doğu Kudüs’ten Ramallah’a geçişleri kontrol ettiği Kalandiya’daki mülteci kampında ailesi ve çocuklarıyla birlikte yaşayan Mahmud, bu kadar umut kokan havada hâlâ karamsar olanları anlamakta güçlük çektiğini söylüyor. Bir ışık görmediği için sandık başına gitmeye bile gerek görmeyen arkadaşlarına çok kızıyordu. Ona göre seçimler iyi geçecek. Kendisinin de sempati duyduğu El Fetih’in adayı olan adaşı beklendiği gibi büyük bir farkla seçimi kazanacak, içeride söz verdiği reformları başarıyla yerine getirecek, İsrail’le barış sürecini yeniden başlatarak Eylül 2004’te başlayan Aksa İntifadası (direniş) öncesinin güzel günlerine dönülmüş olacaktı.
   <br>
    <br>
     İlerleyen yaşına ve Hıristiyan olmasına rağmen Ferit Amca, Hamas ve İslami Cihad’ın ideolojisini paylaşmasa da işgale karşı direnişlerini takdir ederken, mülteci kampında yaşamasına rağmen genç Mahmud son intifadanın hiçbir işe yaramadığını, kendileri için hayatı büsbütün çekilmez hale getirdiğini düşünüyordu.
     <br>
      <br>
       "Hepsi konuşuyor, HAMAS ise iş yapıyor"
       <br>
        <br>
         Kudüs’ün kuzeyinden arabayla 2 saat mesafedeki güneydeki en önemli kente, adını tek tanrılı üç dinin atası Hz. İbrahim’den alan El Halil ya da Batı dillerindeki karşılığıyla Hebron’a indiğinizde ise karşınıza bambaşka bir perspektif çıkıyor. Sakinlerinin kuzeye göre daha sert tabiatı, zenginliği ve ciddi derecedeki muhafazakarlığıyla dikkat çeken şehirde karşılaştığımız 75 yaşındaki Muhammed, El Fetih’i de diğer grup ve liderleri de beğenmediğini söyledikten sonra yalnızca HAMAS’ı takdir ettiğini söylüyor.
         <br/>
         <br/>
         Sebebini sorduğumuzda ise kısa ve net bir cevap veriyor: Hepsi konuşuyor, yalnız HAMAS iş yapıyor. İlginç bir not da Muhammed Bey’in İsrail’in HAMAS’tan nefret ediyor olmasını bu örgütün doğru yolda olduğunu gösteren bir işaret olarak algılamasıydı. 7 adayın yarıştığı seçimde hiçbir adayı beğenmediği için sandığa gitmeye bile gerek görmediğini söyleyen Muhammed’e HAMAS’a yakınlığı konuşulan bağımsız aday Abdülhalim el Aşkar’ı hatırlattığımızda ise bu kişinin El Halil’li olduğunu; ama AB’de yaşadığı için güvenecek kadar tanımadığını dile getiriyordu. ABD’de yaşayan 46 yaşındaki Profesör El Aşkar (46), geçen yıl Kuzey Virginia’da HAMAS örgütüne para aktarmak, adaleti engellemek ve mahkemeye saygısız davranmak suçlamalarıyla tutuklanmış ve ev hapsi cezası almıştı.
         <br/>
         <br/>
         7’den 70’e yüzlerce Filistinli ile seçim ve barış süreci çerçevesinde yaptığımız görüşme örneklerini sayısız derecede çoğaltmak mümkün. Ancak Filistinlilerin kasım ayında kaybettikleri efsanevi liderleri Yaser Arafat’ın yerini alacak başkanı belirlemek için sandık başına gittikleri 9 Ocak seçimi birbirinden hayli farklı üç temel perspektif arasındaki mücadelenin arenası oldu. Masa başında bir çözümden umutsuz olanlar HAMAS ve İslami Cihat gibi örgütlerin boykot çağrısının da etkisiyle seçime gitmemeyi tercih etti. Bu yüzden seçimin katılıma ilişkin istatistikleri gözlemcilerden bile kaçırılmaya çalışıldı. Üç gün boyunca seçimi izleyen gazeteciler ve gözlemciler bu yüzden hâlâ birbirlerinden seçime katılım oranlarını öğrenmeye çalışıyorlardı.
         <br/>
         <br/>
         Vergi İsrail’e, oy Filistin’e
         <br/>
         <br/>
         Amerikan heyeti içinde bölgede bulunan bir Türk gözlemci, özellikle HAMAS’ın güçlü olduğu Gazze’de katılımın yüzde 50’yi geçmediğini ifade etti. Batı Şeria ve Gazze’den farklı olarak İsrail’in ilhak ettiği bir Filistin toprağı olan Doğu Kudüs’te de hem maddi zorluklar hem de Filistinlilerin umutsuzluğu nedeniyle seçime katılma oranı hayli düşüktü. 120 bin seçmenin bulunduğu bu bölgede sadece 5 bin civarında insanın oy kullandığı görüldü. Bu rakam, 1996’da Arafat’ın göstermelik bir rakiple yarıştığı devlet başkanlığı seçimine kıyasla 3 kat artışı ifade etse de toplamda çok düşük olduğu gerçeğini değiştirmiyordu. El Fetih’e sıcak bakanlar dışındaki Filistinlilerden hiçbiri sandığa gitmemişti.
         <br/>
         <br/>
         Niye oy kullanmadığını sorduğumda biri zaman bulamadığını, bir başkası herhangi bir sonuç çıkacağına inanmadığını, bir diğeri ise vergisini İsrail’e verirken Filistin seçiminde oy kullanmayı safça bir oyun olarak gördüğünü söyledi. Özellikle burada oy kullanmayanlar arasında ne Filistinli ne de İsrailli sayılan, ceplerinde Ürdün pasaportu bulunan, İsrail içinde olmalarına rağmen seçme seçilme hakkı verilmeyen, doğup büyüdükleri şehir olan Doğu Kudüs’te bir yabancı gibi geçici ikâmet kartıyla bulunan 1967 işgalzedeleri çoğunluğu oluşturuyordu.
         <br/>
         <br/>
         Doğu Kudüs ve işgal altındaki bölgelerdeki yaklaşık 2 milyon Filistinli potansiyel seçmenden sadece 1,2 milyonu kayıt yaptırmıştı. Bu rakamın en az yüzde 75’inin sandığa gitmesi ve yüzde 60’tan fazlasının da Ebu Mazen’i desteklemesi halinde yeni liderin büyük toplumsal reformlar ve zor barış süreci için gerekli toplumsal desteği sağlamış olacağı düşünülüyordu. Bunun olmayacağı görülünce iki manevra yapıldı: Sandıkların kapanma saati 19.00’dan 21.00’e uzatıldı. Ardından da sandıklar kapanır kapanmaz başta varlığıyla seçime ABD’nin verdiği önemi gösteren Jimmy Carter olmak üzere uluslararası gözlemciler taarfından seçimin başarılı geçtiği yönünde açıklamalar yapıldı.
         <br/>
         <br/>
         Pazartesi günü öğlene doğru açıklanması beklenen sonuçlar bir iki araştırma kuruluşunun sandık çıkışı anket sonuçlarının açıklanmasıyla önemini yitirdi. Buna göre Mahmud Abbas’ın yüzde 65 ila 70 arasında oy aldığı söyleniyordu. Katılım istatistiklerini beklemek nafileydi, uluslararası toplum istediğini almıştı. Nitekim kendini ilk kez Ortadoğu’dan olumlu bir haber veriyor olmanın heyecanına kaptıran medya da seçim merkezine kurduğu teçhizatlarını akşamdan söküverdi. Abbas, Arafat’ın kabrinin bulunduğu Mukataa’da zaferini ilan etmekte gecikmedi. Başta Bush olmak üzere tebrikler yağmaya başladı. Uluslararası toplum oğluna bu gelini almaya karar vermiş ve gözünü karartmıştı.
         <br/>
         <br/>
         Sayıları beklenenden az da olsa seçime katılanlar niye Ebu Mazen’e oy vermişti? Oy kullananların bu soruya verdiği cevap, büyük güçlerin ve uluslararası toplumun bu seçime yüklediği anlamla ilişkiliydi. Bu soruya oy kullananların çoğunun verdiği cevap da seçime büyük güçlerin ve uluslararası toplumun yüklediği anlamdı. Daha basite indirgersek, şu sonuç çıkıyordu: Madem 4 yıldır Arafat’ı barışa engel gören İsrail ve ABD, Mahmud Abbas’ı destekliyordu. Biz de bu küresel irade yönünde oy kullanırsak, çözüme yardımcı olmuş ve dertlerden kurtulmuş olurduk. Kısaca 2 yıl sonra işgal altında 40’ıncı yılını tamamlayacak olan, acımasız düşman İsrail karşısında zavallı ve çaresiz bir halk küçük bir umuda naz etmeden gönlünü kaptırmıştı.
         <br/>
         <br/>
         Aslında kendisine bağlanan büyük umutları ve beklenen toz pembe sonuçları boşa çıkarma riski olsa da, Arap dünyasının en kültürlü toplumu olan Filistinlilerin şimdiye kadar ırkdaşları arasında gerçekleştirilen en demokratik seçime başarıyla imza attıklarına kuşku yoktu.
         <br/>
         <br/>
         Seçimin demokratikliği işgal altındaki halkın dünya kamuoyuna verdiği görkemli bir mesaj olsa da, bu durumun beklentilerin gerçekleşmesinde oynayacağı rol sınırlı. Peki, Mahmud Abbas’dan neleri yapması bekleniyor:
         <br/>
         <br/>
         Eylül 2000’de başlayan Aksa İntifadası’ndan sonra kontrolden çıkan barış sürecinin yeniden rayına oturtulması. Ulusal ajandasında çok alt sıralarda bulunan Gazze’den çekilme konusunda bile zorlanan İsrail’i, hem de Bush yönetiminin en üst düzey desteğine sahipken, Batı Şeria’dan, Doğu Kudüs’ten çekilmeye ikna etmek, Filistinli mültecilerin dönüşü ve Harem-i Şerif’in egemenliği konularında geri adım attırmak.
         <br/>
         <br/>
         Filistin’de güvenlik, yolsuzluk ve  ekonomi alanlarında gecikmiş reformların yapılması. 14 başlı güvenlik yapısının en azından 3 başlı bir yapıya dönüştürülmesi. El Fetih içinden intifada sırasında çıkan ve silahlı bir grup olan Aksa Şehitleri Tugayı’nın sisteme entegre edilmesi. HAMAS’tan İslami Cihad’a çözüm için farklı stratejileri olan onlarca grubun asgari müştereklerde bir araya getirilmesi.
         <br/>
         <br/>
         Öyle bir hassas denge var ki
         <br/>
         <br/>
         Arafat sonrasında Filistin Kurtuluş Örgütü’nün liderliğine getirilen; nepotizm ve yaygın yolsuzluk yüzünden popülaritesini hızla yitiren El Fetih Partisi’nin adayı olarak seçime giren Ebu Mazen’in tüm manevra alanı, içeride HAMAS ve İslami Cihad başta olmak üzere varlığını sorunun sürmesine borçlu tüm gruplar ve dışarıda ise ABD ve İsrail tarafından kuşatılmış durumda. Ve öyle hassas bir denge var ki bunlardan hangisine kaysa diğer tarafın husumetini ensesinde hissedecek. 70 yaşındaki Abbas’ın Filistin yönetimi içinde ve Arafat’ın yanında edindiği tecrübe bir yandan artı değer olarak öne çıkarken, yolsuzlukla suçlanan ‘eski çetenin parçası’ imajına katkı sağladığı oranda dezavantaja dönüşüyor.
         <br/>
         <br/>
         Bu seçimi boykot etse de HAMAS’ın ilk kez aralık ayında yapılan yerel seçimlere girmesi, Filistin iç uzlaşması bakımından önemli ve olumlu bir gelişme. Kendi terör listelerinde yer almasına rağmen Amerika da heyecanlanmış bu durumdan. Hatta yakalanan sıcaklığı aksi bir gelişmeyle kaybetmekten korktukları için ABD’nin, 17 Temmuz olarak açıklanan ve HAMAS’ın katılması beklenen Meclis seçimlerinin daha erkene alınması için bastırabileceği konuşuluyor. Hatta Washington’ın HAMAS ve İslami Cihad gibi gruplarla temas kurabilecek dostlarını aracı yaparak siyasi sisteme katılma mesajı gönderdiği rivayet ediliyor.
         <br/>
         <br/>
         Silahlı direnişi eleştiren Abbas’tan farklı olarak bu metoda tek çare olarak bakan HAMAS’ın yeni Filistin liderine karşı politikasını iki cümle özetliyordu: "Ne destek olacağız, ne de köstek. Masada haksız bir durum ortaya çıkarsa askıya aldığımız intihar saldırılarını başlatacağız." Ancak Aksa Tugayları, HAMAS ve İslami Cihad’ın daha seçimde kullanılan mürekkepler parmaklardan çıkmadan 13 Ocak’ta Gazze’de büyük bir intihar saldırısı düzenlemesi bu gruplara güvenmenin, onları sağduyu çizgisine çekmenin zorluğunu bir kez daha gösterdi. Zaten HAMAS Gazze’den İsrail’i hedef alan roket saldırılarına seçim günlerinde dahi mola vermedi. 100 gün süren ve Arafat’la ihtilafları yüzünden istifa eden Ebu Mazen’in başbakanlığı döneminde radikal grupları kısa süre için olsa da ateşkese ikna etmeyi başarmış olması kayda değer. Ancak bu gruplar üzerinde İran’dan Suriye’ye, oradan bölgeye farklı açılardan bakan dünya güçlerine çok farklı aktörlerin etkisi bulunduğunu unutmamak gerekiyor.
         <br/>
         <br/>
         Umalım, Filistin’deki bu tarihi seçimin akıbeti de KKTC’de her sorunu çözeceği söylenen ve uluslararası toplumun tamamen arkasında olduğu Annan Planı referandumununki gibi olmasın. Biliyorsunuz, neredeyse hiçbir sözünü tutmayan uluslararası toplum hâlâ çözümü Türk tarafının vereceği tavizlerle sağlamayı hayal ediyor. İsrail’in acımasız işgalini bitirmeyecek hiçbir adımın, dünyayı, Filistinlileri ve İsrail toplumunu arzulanan güzel günlere taşıması kolay görünmüyor.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 583 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19414), [web.archive.org (arşiv bağlantısı)](http://web.archive.org/web/20050321230753/http://www.aksiyon.com.tr:80/yazdir.php?id=19414)
