# Kosova'nın Dayton'ı Ramboıllet

*Abdülhamit Bilici 1999.02.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1953'ten beri özgün sosyalizm anlayışıyla ülkeyi yöneten Tito'nun 1980'de ölümüyle çalkalanmaya başlayan II. Dünya Savaşı modeli Yugoslavya teknesi,
  </font>
 </div>
 <div id="newsText">
  <font class="detail-text">
   1980'lerin sonunda esmeye başlayan ve Berlin Duvarı'nı, Çavuşesku diktatörlüğünü yere seren rüzgarlara dayanamazdı. Öyle de oldu. İlk çatırtılar adı daha sonra neredeyse bir on yıllığına unutulacak olan Kosova'dan gelmişti. Sosyalist olan ama milliyetçilikle prim yapmaya çalışan Slobodan Miloseviç, bölgedeki özgürlük hareketlerini Kosova'nın otonomisini alarak cevapladı.
   <br/>
   <br/>
   Kosova'da baskı ve olaylar süredursun teknenin diğer kısımlarında öyle çatırdılar çıktı ki Kosova devede kulak kalmadı, aynı zamanda tüm dünyanın 4 yıl boyunca en çok konuştuğu mesele bu çatırtılar oldu. Bunlar, Slovenya ve Hırvatistan ile başlayan federasyonun dağılma süreci, Hırvatistan ve Bosna Hersek içinde Belgrad'ın da desteğiyle başlatılan Büyük Sırbistan ve Büyük Hırvatistan (Balkan kompleksi büyüklük) ideali yolunda diğer etnik gruplar aleyhine genişlemenin sebep olduğu vahşetti. Sırplar önce Hırvatistan'daki yüzde 12'lik soydaşlarını kışkırtarak Sırp Krayina Cumhuriyeti'ni kurdurdular. Hırvatistan'daki Sırplar toprakların üçte birini ele geçirip, Hırvatları kovdu. Büyük Sırbistan idealinin bu kısmına BM 1992'de bölgeye sembolik de olsa bir barış gücü göndererek engel olunca, Sırplar bu defa nüfusun yüzde 31'ini oluşturdukları Bosna Hersek'e yöneldiler. 1995'te NATO ve ABD'nin aktif müdahalesiyle Dayton'da nokta konana kadar Bosna Hersek'in yüzde 70'ini kontrollerine almışlardı. Dayton'da bu oranın yüzde 49'una sahip oldular. Resmiyette Bosna bölünmemiş olsa da fiili durumda Sırplar Sırbistan'la özel ilişki kurma hakkına sahip, ordusu olan bir cumhuriyet haline getirildi.
   <br/>
   <br/>
   Bosna ve Hırvatistan'da yanan ateş Dayton'la en azından bir süre için küllenmiş durumda. Omurgasını NATO'nun oluşturduğu uluslararası askeri bir güç yaraların sarılmasını ve düşmanlıkların birarada yaşama felsefesine dönüşmesini bekliyor.
   <br/>
   <br/>
   Racak şoku uyardı
   <br/>
   <br/>
   10 yıllık durgunluktan sonra Kosova'daki olaylar geçtiğimiz sene bu günlerde uluslararası kamuoyunun dikkatine taşınmıştı. Aradan geçen bir yılda Sırplar tescilli barbarlıklarını bir kez daha gösterdi ve yüzde 95'i sivil en az 2 bin Kosovalı'nın kanına girdi, yüzbinleri evinden etti, yüzlerce köyü yakıp yıktı. Bu saldırıların en çarpıcısı Racak köyünde yaşandı. Uluslararası camiayı yeniden harekete geçiren de savunmasız 45 sivil Arnavut'un acımasızca katledilmesi oldu.
   <br/>
   <br/>
   Bu katliamı Sırplar'ın tertip ettiği diğer birçok katliamdan farklı kılan bir yönü ve biraz şanslı tarafı geçen ekim ayında Belgrad ile AGİT arasında varılan anlaşma gereğince Kosova'da bulunan sayıları bini aşkın uluslararası gözlemcinin olaya şahit olmasıydı. Kosova'daki bu heyetin başkanı Amerikalı diplomat William G. Walker, eski tecrübelerine dayanarak olayı görür görmez dünyayı sarsan açıklamasını yaptı, olayın savaş değil, katliam olduğunu duyurdu. Walker bu açıklamasından dolayı başta kendisini sınırdışı etme kararı alan (sonra dondurdu) Belgrad yönetimi olmak üzere bazı çevrelerce hâlâ sorgulanıyor. Amerikalı diplomat, tüm bu sorulara cevaben yazdığı bir yazıda, "Bu faciayı kimin yaptığından çok, hadisenin gerçekten yaşanıp yaşanmadığının sorulmasından rahatsız oluyorum" diyor.
   <br/>
   <br/>
   Kabul edilsin ya da edilmesin bu olay Kosova tarihinde önemli bir sayfa daha açmış oluyor. 29 Ocak tarihli Temas Grubu toplantısında Kosova'da her iki tarafa da ciddi bir ultimatom verilerek 6 Şubat Cumartesi günü Paris'teki Rambouillet Şatosunda bir masa etrafında toplanmaları ve kaba hatları Temas Grubu, özellikle ABD tarafından çizilen plan üzerinde 3 hafta içinde anlaşmaya varmaları ya da NATO müdahalesine hazır olmaları belirtildi. NATO da paralel bir toplantı yaparak örgüt genel sekreterine hava müdahalesi yetkisi verdi. Temas Grubu'nun arkasında olunduğunu vurguladı.
   <br/>
   <br/>
   Kosovalılar sorunun çoktan beri istedikleri gibi uluslararası hale gelmesine, bölgeye uluslararası askeri birlikler konuşlandırılmasına ve bağımsızlığın bir önceki adımı olan protectorate (uluslararası himaye) statüsüne zemin hazırlayacağını bildikleri için bu barış görüşmelerine genel olarak sıcak baktılar. Bu satırların yazıldığı 3 Şubat tarihi itibariyle Kosova Kurtuluş Ordusu UÇK'nın da dahil olduğu Kosovalı Arnavutlar Paris'e gideceklerini açıkladılar. Kosova Kurtuluş Ordusu sözcüsü Yakup Krasniki, UÇK'nın barış görüşmelerine çeşitli öneriler götüreceğini de belirtti. Bunlardan birinin, üç yıl sürecek geçici bir özerklikten sonra bağımsızlık için referandum yapılması olduğu söyleniyor. Sırp tarafı ise konuyu perşembe günü meclislerinde görüşerek cevap vereceklerdi.
   <br/>
   <br/>
   Ancak her iki taraf da yıllardır çözülemeyen bir problemin 3 haftada çözüleceğine inanmadan ve birçok şart ileri sürerek evet diyorlar. Sırplar'ın görüşmelerin başarıya ulaşması için ileri sürdükleri üç şart üç hayıra dayanıyor: Sırbistan Başbakan Yardımcısı Vuk Draskoviç'in ifadesiyle Bağımsız Kosova'ya hayır. Büyük Arnavutluk'a hayır. Yugoslavya Federasyonu içinde eşit statüde üçüncü cumhuriyet statüsüne hayır (bu bağımsız Kosova'nın örtülü adı).
   <br/>
   <br/>
   Arnavut tarafı ise halkın özgür iradesiyle karar vereceği bir referanduma dayalı bağımsızlık alternatifinin dışlanmamasını ve Kosova'da idarenin tamamiyle  yerel yönetime bırakılmasını savunuyorlar. Kosova Cumhurbaşkanı İbrahim Rugova, Sırplar'ın Kosova'nın yönetiminin kontrol altına alınmasını değil, Kosova'nın Arnavutlar'dan arındırılmasını esas alan bir politika yürüttüklerini, bu yüzden NATO bombardımanından başka çözümün mümkün olmadığını belirtiyor. Görüşmeler hakkında ise Rugova, 3 yıllık bir geçici çözüm üzerine konuşacaklarını, buna göre Kosova'da yerel kurumların normal işlevlerini sürdürmelerini ve nihai statünün daha sonra bırakılmasını kabul ettiklerini söylüyor.
   <br/>
   <br/>
   Temas Grubu'nun masaya koyacağı planın ayrıntıları tam olarak bilinmese de çerçevenin aşağı yukarı iki tarafın isteklerinin orta noktası olacağı tahmin ediliyor. Temas Grubu'nun kararlarını Belgrad'a götüren İngiltere Dışişleri Bakanı Robin Cook, Kosova için hazırladıkları planın, bölgenin savunma ve dış ilişkilerle para ve vergi politikalarında Belgrad yönetiminin söz sahibi olmasını öngördüğünü, Kosova'nın yeni kurumlarının polis ve iç güvenlik alanı dahil geniş bir özerkliğe sahip olacağını bildirmişti. Planın, Kosova'nın statüsünün, 3 yıl sonra düzenlenecek uluslararası bir konferans sırasında belirlenmesini öngördüğü de kaydediliyor.
   <br/>
   <br/>
   Asker gönderme kararlılığı
   <br/>
   <br/>
   Geçtiğimiz hafta içinde yapılan önemli açıklamalar, şayet blöf değilse, Batı'nın Kosova'daki vahşete uzun süre seyirci kalmayacağını gösterir nitelikteydi. Özellikle ABD ve Almanya gerekli olması durumunda Kosova'ya kara gücü gönderme noktasında birleşiyordu. ABD Savunma Bakanı Cohen, ABD Genelkurmay Başkanı General Henry Shelton, CIA Başkanı Tenet ve Almanya Savunma Bakanı Scharping benzer yönde açıklamalar yaptılar. ABD Genelkurmay Başkanı gönderilecek asker sayısını bile telaffuz etti. Shelton'a göre NATO'nun 20 bin askerin gönderilmesine karar vermesi halinde, 2 bin ila 4 bin arasında ABD askerine ihtiyaç duyulabilir. Halbuki 11 ay önce yeniden alevlenen krizin başından bu yana Amerikan Dışişleri asker göndermenin gerekliliğini savunuyor, Pentagon (Savunma Bakanlığı) karşı çıkıyordu. Şu anda Clinton ve Kongre de asker yerleştirme seçeneğine sıcak bakıyor.
   <br/>
   <br/>
   Kosova'daki tarafların biraraya gelmesi için yoğun diplomasi trafiğinde bulunan ABD'nin Makedonya büyükelçisi Christopher Hill, Paris'teki Rambouillet Şatosundaki müzakerelerin de ortasında olacak. Ama daha önce Bosna barışının mimarı olarak tarihe geçen ve Kosova'da ekim ayındaki ateşkesi sağlayan Holbrooke kadar rahat olmayacak. Çünkü Holbrooke evindeyken, Hill Paris'te misafir konumunda olacak. Kimilerince bu girişimin Bosna'daki vahşet karşısında tam bir acze düşen ve ortak politika geliştiremeyen Avrupa'nın günahlarını affettirme fırsatı olarak değerlendirilmesinin sebebi de bu.
   <br/>
   <br/>
   Ancak inisiyatifin çerçevesini çizen Temas Grubu'nun 6 üyesinden birinin Sırplar'a açıkça destek vermekten çekinmeyen Rusya olması bu defa da Avrupa'yı sonuçsuz bir yola sokabilir. Bereket ABD, Avrupa'yı yalnız bırakıp bir daha boyunun ölçüsünü almak istemiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D146A186D00A02FBE718D7CCD0D1E3FE?newsId=4631), [web.archive.org (arşiv bağlantısı)](http://web.archive.org/web/20140516141608/http://www.aksiyon.com.tr:80/aksiyon/newsDetail_getNewsById.action;jsessionid=D146A186D00A02FBE718D7CCD0D1E3FE?newsId=4631)
