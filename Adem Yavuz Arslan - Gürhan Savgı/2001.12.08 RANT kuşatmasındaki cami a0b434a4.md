# RANT kuşatmasındaki cami

*Adem Yavuz Arslan - Gürhan Savgı 2001.12.08*

<div>
 <p class="spot">
  İstanbul Boğazı'nın en güzel yerindeki
 </p>
 <p class="spot">
  Hamid—i Evvel Camii'nin arsası otopark, sebili restoran yapıldı. Üstelik kapıları kırılan, çatısı akan cami denize kayıyor, önlem alınmazsa ortadan kaybolacak. İşgal altındaki 30 bin vakıf arazisinden yalnız birinin hikayesi...
 </p>
 <p class="metin">
 </p>
 <img border="0" src="/web/20020415200931im_/http://www.aksiyon.com.tr/2001/366/resimler/rant.jpg"/>
 <p class="metin">
  İstanbul Boğazı'nın en güzel yerlerinden olan Beylerbeyi'nde sahile oturup denizi seyredenlerin gözüne tarihi bir sebil ilişir. Hamid—i Evvel Camii'nin hemen yanında, bir restoranın masaları arasındaki sebili görenler, "Restoranın masaları arasında bu sebilin ne işi var?", ya da "Sebil neden bir restoranın içinde?" diye merak ederler. Biz de merak edip araştırdık ve karşımıza çok ilginç bir vakıf hikayesi çıktı. Aslında İstanbul genelinde şu anda 30 vakıf arazisi işgal altında. Yıllardır tek kuruş para alınmayan vakıf arazileri var.
 </p>
 <p class="metin">
  Beylerbeyi Sarayı'nın yanında bulunan ve halk arasında Beylerbeyi Camii olarak da bilinen Hamid—i Evvel Camii, 1. Abdülhamid tarafından 1778 yılında annesi Rabia Sultan adına mimar Tahir Ağa'ya yaptırılmış. Minberi, kürsüsü, şamdanları, çinileri ve avizeleriyle sanat tarihi açısından önemli bir eser.
 </p>
 <p class="metin">
  Yaklaşık iki buçuk asırdır dimdik ayakta ama bu süre içinde geçirdiği depremleri, yangınları da yabana atmamak gerek. Son olarak 19 Ağustos depreminin ardından tamir edilecek camiler listesine dahil edilmiş Beylerbeyi Hamid—i Evvel Camii. Depremde gördüğü zararın dışında denize kaydığı, kubbelerinin kurşun kaplamalarının delindiği ve kapılarının değişmesi gerektiği hakkında bilirkişi raporları da mevcut.
 </p>
 <p class="metin">
  Bu ve benzeri şikayetler her caminin yaşadığı sorunlar gibi gelebilir ancak bu kadarla sınırlı değil Beylerbeyi Camii'nin başına gelenler. Tarihi caminin önünde yer alan lojman arsası restorana çevrilmiş; I. Abdülhamid'in abdest aldığı sebil, masalar arasında kaybolmuş; caminin tapulu arazisi olan 1702 ada 4 ve 5 parseller fırsatçılar tarafından otoparka çevrilmiş.
 </p>
 <p class="metin">
  Vakıflar Bölge Müdürlüğü kayıtlarına göre 1996 yılında 4 nolu parsel Sinan Vardar isimli şahsa kiralanır. Kiracı Vardar, sözkonusu tarihten 31 Ağustos 2000 tarihine kadar kira ödemediği gibi cami arsalarını otopark olarak üçüncü şahıslara kullandırır. Daha sonra adına kiralanan 5 nolu parselin de 1996—1998 tarihleri arasındaki kirasını ödemez ve arsayı Vakıflar Bölge Müdürlüğü'ne haber vermeden terk eder. Ancak sözkonusu iki parsel herhangi bir kira kontratı yapılmadan 1996 yılından bu yana Ömer Erarslan tarafından otopark olarak işletilmeye devam eder. Böylece camiye ait 600 metrekarelik arazi otoparkçılara kaptırılır.
 </p>
 <p class="metin">
  Oysa Cami Derneği, bu arsayı camiye gelir sağlaması için yıllardır talep etmektedir. Hamid—i Evvel Camii Derneği Dernek Yönetim Kurulu, yaklaşık 5 yıl süreyle değişik miktarlarda imzalı dilekçelerle caminin meşruta arsalarının —mülkiyeti Vakıflarda kalmak üzere— kullanım hakkının camiye tahsisini ister.
 </p>
 <p class="metin">
  Cami Derneği'nin taleplerini kabul etmeyen Vakıflar Bölge Müdürlüğü aynı arsayı yukarıda da belirttiğimiz gibi Sinan Vardar'a kiralamıştır ancak kira toplanamadığı gibi kimse neden kira alınmadığı konusunu da yıllarca sorgulamaz. Üsküdar Emniyet Müdürlüğü ekiplerince 15 Ağustos 2001 tarihinde yapılan tespitte her iki parselin de Ömer Erarslan tarafından kullandığı tespit edilir. Vakıflar Bölge Müdürlüğü kira tahsil edemediği için 2000 yılı için 170 milyon, 2001 yılı için 250 milyondan toplam 3 milyar 480 lira bedel belirleyip mahkemeye başvurur. İşgal önlenemediği gibi arsanın demir parmaklıklarla çevrilmesine ve haksız fiilin bugüne kadar sürmesine de engel olunamaz.
 </p>
 <p class="metin">
  Sebil, masalar arasında aksesuar
 </p>
 <p class="metin">
  Caminin deniz tarafındaki tarihi sebilin de içinde bulunduğu arsanın ise kira kontratına göre çay bahçesi olarak işletilmesi gerekirken burada halen bir lokanta hizmet veriyor. 766 ada 2 parselde bulunan tarihi sebilin yanındaki ahşap, kapalı bina, 1983'te Bölge Koruma Kurulu'nun 5 üyesinden 3'ünün katıldığı bir toplantıda bir üyenin isteği üzerine konan 'kapalı mekan yapılmaması' şerhine rağmen inşa edilmiş.
 </p>
 <p class="metin">
  Bölge müdürü polis oldu
 </p>
 <p class="metin">
  İki kıta arasında uzanan gerdanlığa dizilmiş incilerinden biri olan Beylerbeyi Camii, Köprüden ya da Boğaz'ın karşı yakasından dimdik ayakta görülüyor ama yanına gidip dikkatlice baktığınızda duvarlarındaki derin çatlaklar ve denize doğru kaymanın izleri hemen fark ediliyor. Tarihi caminin dışında görünen eksiklikler bir yana mihrap ve minberinin durumu da içler acısı. Cami Derneği kendi imkanlarıyla kapılarını yaptırmış ancak Vakıflar Bölge Müdürlüğü projeyi beğenmediği için takılmasına izin vermemiş.
 </p>
 <p class="metin">
  Caminin bu içler acısı durumu basına aksedince Vakıflar Bölge Müdürü Ümit Çoban, 30 Temmuz akşamı durumu yerinde incelemek için Beylerbeyi'ne gider. Kendisini "Emniyetten Mehmet" olarak tanıtan Ümit Çoban, imamı ve dernek muhasibini sorguya çeker. İmam ve dernek başkanı, Ümit Çoban'ı tanımadıkları için 'Emniyetten Mehmet Bey' ile görüştüklerini sanarak bildiklerini anlatırlar. Ertesi gün durum anlaşılır ve Ümit Çoban'la görüşme talebinde bulunulur. Ancak görüşülemez. Cami Derneği yetkilileri ve imam, kaleme aldıkları şikayet dilekçesini 9 Ağustos 2001 günü Vakıflar Bölge Müdürlüğü'ne teslim ederler. Dilekçede deniz kısmının fore kazıklarla takviye edilmesi, eskimiş olan bahçe kapılarının yenilenmesi, delik olan kubbe kurşunlarının değiştirilmesi, minare paratonerinin yenilenmesi, minber ve kürsünün restorasyonu, dökülen boya, badana ve nakkaşların yenilenmesi de istenir. Ayrıca Bölge Müdürü Ümit Çoban'ın kendisini Emniyetten Mehmet olarak tanıtmasının kendileri açısından onur kırıcı bir tavır olduğu dile getirilir.
 </p>
 <p class="metin">
  Bu dilekçe üzerine Vakıflar Bölge Müdürlüğü harekete geçerek cami lojmanında oturan imam Tahsin Batmaz'a karşı beş yıllık geriye dönük kira tahsili için harekete geçer. 14 Ağustos'ta Anadolu Yakası Kiralama Müdürü Sadettin Parlak imzasıyla yapılan tebliğle işlem başlatılır. Caminin tamiri ve arsalarının işgali için dernek yönetimiyle birlikte uzun süredir çalışan İmam Tahsin Batmaz, Vakıflar Bölge Müdürlüğü'nün bu hareketinden sonra 'yıprandığı'nı belirterek 17 Eylül 2001'de emekliye ayrılır. Olaya el koyan Vakıflardan sorumlu Devlet Bakanlığı'nın Cami Derneği'ne yazdığı cevabi yazıda imam lojmanına geriye dönük kira kararı verilemeyeceği bildirilir. Devlet Bakanlığı'nın ilgili yazısında dikkati çeken bir başka husus da işgal altındaki arsaların karıştırılmış olmasıdır. Çünkü halen işgal altındaki Yalıboyu Caddesi 1702 ada 4 ve 5 parseller, sözkonusu yazıda 766 ada 3 parsel olarak gösterilmiştir. Oysa 766 ada 3 parsel deniz kenarındadır ve otopark olarak kullanılması imkansızdır.
 </p>
 <p class="metin">
  Beylerbeyi'ndeki tarihi caminin denize kaymasının önüne geçilmesi, kırık kapılarının ve delinmiş kubbesinin tamiri gerekirken bir de arsaları işgal edilmiş. Camiye sahip çıkılması için ne bekleniliyor bilinmez ancak bir bu tarihi yadigârın bir kısmı denize kaymış olabilir. O zaman da çok geç kalınmış demektir.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/366/haberler/2.htm), [web.archive.org (arşiv bağlantısı)](http://web.archive.org/web/20020415200931/http://www.aksiyon.com.tr:80/2001/366/haberler/2.htm)
