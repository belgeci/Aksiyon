# "Türkiye kendisiyle hesaplaşıyor"

*Aydoğan Kılıç 1997.02.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adı: Mehmet Ali Birand. Gazeteci. Haber klasiği denince  o akla geliyor. 80'li yıllarda Türkiye'nin gözlerini dünyaya açan isim.
  </font>
 </div>
 <div id="newsText">
  <font class="detail-text">
   Yaşı 30'un altında olanlar onu daha çok 32. Gün'le tanıyor. Ali Kırca, Can Dündar, Mithat Bereket... tümü onun tezgahından geçti. Yaptığı programlar vatan hainliğiyle eşdeğer tutuldu kimi zaman. Bazı kesimler onu hiç sevmedi. Hiç kimsenin ulaşamadığı devlet başkanlarına o bir telefonla ulaşabiliyordu. Bir istihbarat servisinin ajanı olduğu bile ciddi ciddi konuşuluyordu bu yüzden. Yaptığı programlarda, yazdığı yazılarda devlet gibi düşünmek zorunda hissetmiyordu kendisini. Kimi zaman devletin de yanlış yapabileceğini söylüyordu. Parlak zekası, başarıya olan inancı sürünün içinde uygunsuz biri haline getirdi onu. Galatasaray'da okuduğu yıllarda şakayla karışık çıkardığı okul gazetesi bugünlere geleceğinin ilk işaretiydi...
   <br/>
   <br/>
    Özellikle bizim kuşak sizi sadece 32. Gün programıyla tanıyor. Biraz kendinizden bahseder misiniz?
   <br/>
   <br/>
   1942 Erenköy doğumluyum. İstanbullu bir ailenin çocuğuyum. Bir tarafım Karadeniz Ereğlisi'nden geliyor. İlkokulu Erenköy Zihni Paşa İlkokulu'nda okudum. Ortaokul ve liseyi Galatasaray'da. Daha sonra Edebiyat Fakültesi Fransız Filolojisi'ne devam ettim, ancak bitirmedim. Çalışmam gerekiyordu çünkü. İngiltere'ye gittim. Giderken de Milliyet ile anlaştım. Bu flört aslında Abdi İpekçi'nin yayın yönetmeni olduğu dönemde başlamıştı. Lisede iken dergi çıkartırdık. Şakayla başlayalım derken iş ciddiye bindi.
   <br/>
   <br/>
    Sınıf arkadaşlarınızdan tanıdık simalar vardır kuşkusuz.
   <br/>
   <br/>
   Elbette. En meşhur olanlardan Baba dizisindeki Şevket Altuğ var.  Sonra Erol Günaydın, gerçi o bizden bir üst sınıftaydı. Mehmet Ulusoy, ki Fransa'nın en esaslı oyuncularından biri oldu şimdi. Ferhan Şensoy iki alt devremizdi. Aslında bizim sınıf daha çok işadamı yetiştirdi. Ama birbirlerini her zaman bulurlar.
   <br/>
   <br/>
   'Dış politikayı halka indirgedim'
   <br/>
   <br/>
    Dış politikaya ilginiz nasıl başladı ?
   <br/>
   <br/>
   Dış politikaya ilgim Vietnam Savaşı ile başladı. O zamanlar dış politikanın ciddi adamların işi olduğu düşünülürdü. Müzakerelere katılırlar, kimsenin anlamadığı laflar ederlerdi. Bunu herkesin anlayabileceği bir dille yapmaya çalıştım. İlk yazdığım kitap "Kıbrıs" oldu. Ve dış politikayı halkın da anlayabileceği bir dile indirgedim. 20 yıl Milliyet'in Dış İlişkiler'inde çalıştım. Sonra Milliyet'in Moskova bürosunu kurdum. Böylelikle dış politika epey oturdu bende.  Ardından da 32. Gün geldi zaten.
   <br/>
   <br/>
    32. Gün nasıl doğdu?
   <br/>
   <br/>
   O kadar basit ki. Sürekli Amerika'daki, Avrupa'daki televizyonların bu tür haber programlarını seyrediyordum. Biz de düşünmeye başladık neden böyle bir şey yapmıyoruz diye. Daha sonra TRT'ye teklifte bulunduk. Nasıl oldu bilemiyorum; kazayla, kabul ettiler bu teklifimizi. Bu yapar, biz de programın orasını burasını keseriz diye düşündüler. Ben o zaman da sosyal demokrat bir insandım. Fakat düzen o zamanlar bunları kaldırabilecek durumda değildi. Program o kadar ilgi uyandırdı ki, Turgut Özal döneminde bile programı kaldırmak için 4 kez önemli girişim oldu. Hiçbirinde de yapamadılar. 32. Gün'le Türkiye ilk defa gözlerini dışarıya açtı. Şimdi de içeriye açıyor. Hiç unutmam, Amerikan Büyükelçiliği'nde bir kokteylde yanımda bir kaç parlamenterle Demirel ile karşılaşmıştık. Elimi tuttu "Oğlum, sen sen ol dışarıyla uğraş. İçeriye girdin mi bataklıktır, seni sustururlar" dedi. Susturamadılar.
   <br/>
   <br/>
    Türkiye'nin bu içe dönüşü bilinçli bir yöneliş mi?
   <br/>
   <br/>
   Gayet tabii. Türkiye bugün sistemini yeniden tartışıyor. İlk defa kendiyle hesaplaşıyor. Susurluk'u ortaya çıkarttığınız vakit, nerelerden başlayıp bugünlere geldiğini, neden geldiğini tartıştığınız zaman sistemin önemli bir bölümünü zaten masaya yatırmış oluyorsunuz. Çünkü devlet tetikçi tutup adam öldürtmez. Bunu tartışmaya açtığınız zaman böyle bir şeyi yapamazlar bir daha. Aynı şekilde Refah'ı, başörtüsünü, cumhuriyetin ilkelerini tartışıyoruz. Bazı tarikatler yoldan çıkmış, şimdi bütün tarikat ve cemaatleri kapatmak mı gerekiyor? İşte bunları tartışıyoruz. Bu yüzden Türkiye en güzel dönemini yaşıyor.
   <br/>
   <br/>
    KalkancıFadime ŞahinMüslüm Gündüz olayı ortaya çıktıktan sonra siz Sabah gazetesindeki köşenizde aslında Refah Partisi'nden, dindarlardan öç alındığını söylemiştiniz. Bunu biraz açabilir misiniz?
   <br/>
   <br/>
   Refah Partisi benim de mensubu bulunduğum laik kesim için son derece aykırı bir parti. 70 yıl boyunca hangi konulara öncelik verdiysek onlar tam tersini söylediler. Ondan sonra biz bunu önleyemedik, bir de koalisyon ortağı oldular. Adam başbakan. Atamazsınız, satamazsınız. Bir yerde de prim kaybetmeleri için hata yapmaları gerekiyordu. Az hata yaptılar. Fadime Şahin'i Müslüm Gündüz'ün yatağında yakalayınca tamam dedik ve bunu gündemimize aldık. Ve onu dövmeye başladık. Onu döverken biraz ileriye gittik; o kadar ki, Aczmendiler neredeyse mazlum durumuna düştüler. Bunun iki sonucu oldu. Birincisi tarikatler Refah Partisi'nin etrafında toplanarak kemikleştiler. İkincisi de tarikatlerin içinde de bazı namussuzların, dolandırıcıların olduğu anlaşıldı.
   <br/>
   <br/>
   Gün hesap günü
   <br/>
   <br/>
    Biraz önce Türkiye'nin hesaplaşmak zorunda olduğu gerçeklerden bahsettiniz. Türkiye hangi gerçeklerle hesaplaşıyor?
   <br/>
   <br/>
   Türkiye bugün ordusunu nereye oturtacağını tartışıyor. Ordunun TÜSİAD'ın raporuna göstermiş olduğu tepki bunu son derece açık bir şekilde ortaya koyuyor. Bu tepki çok doğal, çünkü ordu statükoyu koruyor. Bunu telaffuz edenlerin sayısı son yıllarda arttıkça ordu da statüsü konusunda bazı tavizlerde bulunması gerektiğini anlıyor.  Bugün yargının bağımsızlığından bahsediyoruz. Darbeler hiçbir şeyin çözümü değilmiş. Bir zamanlar Refah iktidara gelse Batı acaba ne der diye düşünürdük. Şimdi Batı'ya ne oluyor diyoruz.
   <br/>
   <br/>
    Türkiye'ye bu tartışma ortamını Özal getirmemiş miydi? İnsanlar Özal'ı yeni mi anlıyorlar?
   <br/>
   <br/>
   Özal bu ülkeye çok büyük yararlar sağladı, önünü açtı. Ancak bunları yaparken belirli kalıpları çok savurganca kırdı. Bugünlere çok büyük bir birikimle gelindi. 1960, 1970'ler ve 12 Eylül'ün Türkiye'ye getirdikleri... Hele bir de Berlin duvarı yıkılınca kafalar değişti Türkiye'de. Bundan önceki darbelere, Türkiye komünizme karşı savaşıyor diye ses çıkarılmadı. Oysa şimdi demokrasi ön plana çıktı. Önceden Batı kampında olmak diye bir şey vardı. Şimdi herkes aynı kampta. Özal buraya giden bir yol yaptı.
   <br/>
   <br/>
    Paul Henze, Özal'ın kafasında hiç kimsenin göremediği jeostratejik bir Kürt vizyonu olduğunu söylüyor. Siz katılıyor musunuz bu vizyona?
   <br/>
   <br/>
   Elbette. Türkiye'nin kendi içindeki Kürt sorununu çözebildiği taktirde, İran, Suriye ve Irak'taki Kürtler konusunda da inisiyatifi eline alabileceğini düşündü Özal. Kürtlerin tek başlarına hiç bir şey yapamayacaklarını biliyordu. İşte Talabani'nin İran'ı arkasına aldığı zaman Barzani'yi yendiğini, Barzani'nin de Irak'ı arkasına aldığı zaman Talabani'yi yendiğini gördük. Türkiye'deki Kürtlerle bütün bir bölgeyi kontrol etmeyi düşünüyordu. Bence de son derece haklıydı. Ancak Türkiye kendi içindeki Kürtlerle barışmadığı taktirde bu jeostratejik vizyonu gerçekleştiremez.
   <br/>
   <br/>
    Bu projelerden rahatsız olanlar vardı.
   <br/>
   <br/>
   Evet, ancak Özal'ı anlayamadılar. Özal'ın kafasında bir federasyon yoktu. Hep şunu söylüyordu; "Federasyon dahil her şeyi tartışalım. Tabu yapmayalım." Federasyon Türkiye'de uygulanabilecek bir şey değildir.
   <br/>
   <br/>
    Özal'ın ölümüyle ilgili olarak bazı spekülasyonlar yapıldı.
   <br/>
   <br/>
   Bunu çok araştırdık ama hiçbir şey bulamadık. Doktoru Cengiz Aslan, düştüğü anda öldüğünü söylüyor. Apo'ya sorarsanız zehirlendi. Benim söyleyeceğim Özal'ın ölümü çok büyük bir şanssızlıktı.
   <br/>
   <br/>
   'Ya silaha, ya kalkınmaya'
   <br/>
   <br/>
    Sizin Kürt sorunuyla ilgili çözüm önerileriniz neler?
   <br/>
   <br/>
   Türkiye'nin toprak bütünlüğünü koruyarak verebileceği ödünler gittikçe azalıyor. Ben artık Türkiye'nin önünde iki yol görüyorum. Ya savaşa verdiğimiz milyarlarca doları yöre halkının kalkınması için harcayacağız, ya da böyle paramparça yaşamaya devam edeceğiz. Kürt sorununun yöre insanlarının ümitsizliğinden, kötü hayat şartlarından kaynaklandığı anlaşılıyor. PKK da bundan yararlanıyor.
   <br/>
   <br/>
    Kimi zaman bir barıştan söz ediliyor. Ancak Abdullah Öcalan'ın yazılarında barışın Kürdistan'a gidecek yolda bir strateji olabileceği belirtiliyor.
   <br/>
   <br/>
   İlk yola çıkarken söylediği kadarıyla Apo'nun kafasında bir bağımsız Kürdistan fikri yoktu. Ya da bunun mümkün olabileceğini hayal bile edemiyordu. Bugünse  bağımsız bir Kürdistan için uğraşıyor. Kuzey Irak'ı da, Suriye'deki Kürtleri de içine alacak bir Kürt federasyonunun başı olarak görüyor kendisini. İlk başlarda ben de bağımsızlık için mücadele etmediğini sanıyordum; ama şimdi istemese de bağımsızlık için mücadele etmek zorunda. Bu Kürt meselesini kullanan öyle güçler var ki; Apo ister istemez bulur kendini bunun içinde.
   <br/>
   <br/>
    Son zamanlarda, Türkiye'de, 1960 yılında ABD tarafından kurdurtulan, kimilerinin Ergenekon dediği, kimilerinin Gladyo ya da Konrtgerilla demeyi tercih ettiği, sağdan ve soldan pekçok kimseyi, hatta Apo'yu kullanabilen bir özel güçten bahsediliyor. Var mı sizce böyle bir oluşum?
   <br/>
   <br/>
   ABD tarafından kurdurtulan böyle bir güç olduğunu sanmıyorum. Benim görebildiğim, adı ister Ergenekon olsun, ister Gladyo olsun ülkede devletin her alanda hakim olmasını isteyen, Misakı Milli sınırlarını tehlikeye düşürebilecek insanlarla mücadele eden, herkesin devlet gibi düşünmesini isteyen kadronun olduğu.
   <br/>
   <br/>
   'İki yoldan ilerlenir'
   <br/>
   <br/>
    Abdullah Çatlı'yı kullanan bir devlet Dursun Karataş'ı da kullanmış olamaz mı?
   <br/>
   <br/>
   Aslında haklısın. Kendi kendime soruyorum son zamanlarda; acaba aşırı milliyetçileri kullanan devlet solu da kullanmadı mı? O konuda sizin çok güzel bir kapak dosyanız vardı. Ben de bir program yaptırmak istiyorum. Böyle bir işe koyulan devletler hep iki yoldan giderler. PKK'nın içinde hiç mi MİT yanlısı yoktu? Devletin istihbarat örgütlerinin kafalarının nasıl çalıştığını anlamanız çok güçtür. Bunlar soğuk savaş döneminden kalma şeyler. Birçok devlet kaçıyor artık bu tür yöntemlerden. Çünkü önünü alamıyorsunuz. Hıncal'la tartışmamızın sebebi de budur. Bunun demokratlıkla falan alakası yok. Bugün CIA bile birini öldürdüğü zaman bunun hukuki sorumluluğunu taşımak zorunda kalıyor.
   <br/>
   <br/>
    Biraz geçimişe gitmek istiyorum. Paul Henze 12 Eylül'den hemen sonra "Bizim çocuklar yaptı" sözünün sizinle yaptığı bir telefon görüşmesinden sonra kamuoyunca öğrenildiğini söylüyor. Doğru mu bu?
   <br/>
   <br/>
   Bu olay 12 Eylül kitabını hazırlarken oldu. O sıralar Amerika'ya çok sık gidiyordum. Paul, Milli Güvenlik Konseyi'ndeydi. Orada anlattı bunu bana. Darbenin her an olabileceğini beklediğini, bütün işaretlerin belli olduğunu, ama sürekli ertelendiğini söylüyordu. Darbe olduktan birkaç saat önce Kennedy Center'a koşarak başkana "Bizim çocuklar yaptı" dediğini söyledi.
   <br/>
   <br/>
    Peki Henze'nin Türkiye'deki görevi neydi o yıllarda?
   <br/>
   <br/>
   İlk önce CIA'nın küçük rütbeli bir subayı olarak başladı çalışmaya. Uzun süre sonra Milli Güvenlik Konseyi'nin Türkiye masasına girdi. Türkiye ile her zaman irtibat halindeydi. Askerlerle arası çok iyiydi.
   <br/>
   <br/>
    Mehmet Ali Ağca ile yaptığınız en son röportajda dikkat çeken bir şey vardı. Ağca, Bulgaristan'a girdiğinde Bulgarların bundan çok memnun olduğunu söyledi. Neden bu kadar mutlu olmuş olabilirler?
   <br/>
   <br/>
   O dönemde Bulgarların, dolayısıyla Rusların Papa'yı vurdurtma iddiaları bana hiç gerçekçi gelmiyor. Papa'nın Valesa ile yakınlığı öne sürüldü ama, bu çok sonraları ortaya çıktı. Bu tür teorilerle para kazandı bu insanlar.
   <br/>
   <br/>
    Refah Partisi ile birlikte Türkiye'nin dış politikasının değiştiği söyleniyor.
   <br/>
   <br/>
   Kesinlikle hayır. Şeklen değişiyormuş gibi gösterilmeye çalışılıyor ancak temelde hiç bir şey değişmiyor. Eskiden ilk önce Batı ülkelerine gidilip sonra Doğu ülkelerine gidiliyordu. Şimdi ilk önce Doğu ülkelerine gidilip sonra Batı ülkelerine gidiliyor. Değişen hiçbir şey yok. Türkiye Batılı ülkelere yine öncelik verecek, bu sırada bazı Doğu ülkelerini de yukarı çekmeye çalışacak.
   <br/>
   <br/>
    Susurluk'la birlikte Türkiye'de yaşanan krizin Türkiye üzerinden Orta Asya'ya açılmak isteyen Almanya ve ABD arasında yaşanan çatışmadan kaynaklandığı söyleniyor. Mümkün mü böyle bir şey?
   <br/>
   <br/>
   Ne ABD'nin ne de Almanya'nın Orta Asya'ya açılması için Türkiye'ye ihtiyacı yok artık. Eğer Türkiye, yolun başındayken, buraya Batı ülkeleriyle birlikte, bu ülkelerin imkanlarını kullanarak gidebilseydi bunu sağlayabilirdi. Ancak bunu yapamadı. Parası yoktu çünkü.
   <br/>
   <br/>
    Tansu Çiller'le ilgili iddiaların Almanya'da ortaya atılması bir tesadüf mü?
   <br/>
   <br/>
   O uyuşturucu baskısından kaynaklanıyor. Avrupa'ya giden uyuşturucunun büyük bir kısmı Türkiye'den geçiyor. Batı uzun süredir bu konuda Türkiye'yi uyarıyordu zaten. Yakında göreceksiniz, ABD de Türkiye'ye bu konuda tepki gösterecek.
   <br/>
   <br/>
    Susurluk'la birlikte bir kadronun tasfiye edildiği belirtiliyor. Bu tasfiye operasyonunda genelkurmayın da olduğu  iddia ediliyor.
   <br/>
   <br/>
   Buna katılıyorum. Çünkü genelkurmay bu olayın kendisine bulaşacağından çekiniyor. Ben Türkiye'deki bütün cumhurbaşkanlarının, bütün başbakanların, bütün genelkurmay başkanlarının az ya da çok bu olaylardan haberdar olduğunu düşünüyorum. Devletin tetikçi kullanması olayından bahsediyorum özellikle.
   <br/>
   <br/>
    Peki, bu olaylar sizce nereye dayanır?
   <br/>
   <br/>
   Şunu söyleyeyim sadece: Askerler bugün bir darbe yapmayacak kadar zekidir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=2219), [web.archive.org (arşiv bağlantısı)](http://web.archive.org/web/20140607171519/http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=2219)
