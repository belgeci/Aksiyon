# Medeniyetler çatışmadı

*Aydoğan Kılıç 1997.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   20. yüzyıl ideolojilerin yüzyılı oldu. Başını ABD'nin çektiği kapitalist Batı bloku ile komünist blok arasında olanca gerilimiyle geçen soğuk savaş, SSCB'nin yıkılan duvarların altında kalmasıyla sona erdi.
  </font>
 </div>
 <div id="newsText">
  <font class="detail-text">
   Zafer Batınındı. Kısa bir süre sonra ABD öncülüğündeki Batı dünyası, Körfez Savaşı ve Somali örneklerinde olduğu gibi dünyanın tek ve mutlak (!) jandarması olduğunu açıkça ifade etti.
   <br/>
   <br/>
   İşte tam bu sırada ünlü siyaset bilimci Huntington 20. yüzyılın sonlarında belki de en çok tartışılan "Medeniyetler Çatışması" adlı makalesiyle ideolojik çatışmaların sonunu ilan etti. İdeolojiler çağı kapanmış; İslam, tek kutuplu dünyanın karşısındaki "yokedilmesi gereken düşman" haline gelmişti. Huntington'a göre bundan böyle devletler değil, medeniyetler savaşacaktı. Bu çatışmanın ekseni de strateji ya da ekonomi değil, kültür olacaktı. Bu teze göre tarih ulaşabileceği en mükemmel noktaya ulaşmıştı ve bu da liberal Batı demokrasisiydi.
   <br/>
   <br/>
   Acaba tarihin sonu gerçekten gelmiş miydi? Liberal Batı demokrasisi gerçekten insanlığın ulaşabileceği en son nokta mıydı? Söz konusu çatışma sadece Batı ile Doğu arasında mıydı? Yoksa o eksene özellikle birileri tarafından mı oturtulmak isteniyordu?
   <br/>
   <br/>
   Geçtiğimiz hafta, Gazeteci ve Yazarlar Vakfı'nın düzenlediği "Medeniyetler Arası Diyalog (Dialogue of  Civilizations)" adlı düzeyi oldukça yüksek ve son derece başarılı toplantıda işte bu soruların cevapları arandı.
   <br/>
   <br/>
   Çatışma kimin arasında?
   <br/>
   <br/>
   Prof. Dr. Mim Kemal Öke, toplantının açılış konuşmasında "Esas kavga, acaba 2000'e doğru eğitim ve bilginin toplumsal uzlaşma ve dinamizmini sağladığı bilgi çağına sıçramak istiyenlerle; her ne pahasına olursa olsun emperyalist köktenciliği bırakmamakta kararlı görünen sanayi toplumunu, moderniteyi muhafaza etmek isteyenler arasında mı?" diyerek gündeme getirdi şüphesini.
   <br/>
   <br/>
   Açılış tebliğini yapan Washington D.C Georgetown Üniversitesi İslami İlimler öğretim üyelerinden Prof. Dr. Barbara Stowasser, uygarlıkların çatışma nedenlerini tarihi akışı içinde açıklarken, gerçekte çatışanların uygarlıklar değil çıkarları elinde tutmak isteyenler olduğunu belirtiyordu. Huntington'un tezini gündemlerine alıp dayatan Batılı yaklaşımları ve bunların barındırdığı tuzakları anlatan Stowaser şöyle diyordu:
   <br/>
   <br/>
   "Batıda soğuk savaş sonrasında bazı akademisyenler ve siyasetçilerin, Fukuyama'nın Tarihin Sonu ve Huntington'un "Medeniyetler Çatışması" tezlerini adeta gizli bir gündem gibi Amerikan veya Batı modellerine monte etmeye çalıştıkları gözlemleniyor. Oysa ki, dinin ve bugünün gerçeklerinin çeşitli medeniyetlerin çatışmaya sürüklenecekleri determinizmine uymadığı ve yükselen yeni değerlerin "global bir toplum" üretme yolunda bazı açılımlar kazandırdığı ortadadır. Bu semavi dinin umdelerindeki ortaklıklar, ayrıca kendi dünyalarındaki farklılıklar da dikkate alınmalıdır. İleride uluslararası diyalog çabalarının bu çerçevede gerçekleşeceğini kaydetmek hayalcilik olmasa gerektir. "
   <br/>
   <br/>
   Üç diyalog düzeyi
   <br/>
   <br/>
   Dokuz Eylül Üniversitesi İlahiyat Fakültesi Dekanı Prof. Dr. Mehmet Aydın, müzakereci olarak katıldığı toplantıda, Stowasser'in görüşlerinin aksine, uygarlıkların "aydınlık" getiriyorum düşüncesiyle çatışmayı kendilerine neredeyse görev saydıklarını, Batının sömürgeci yaklaşımlarını da bu gerekçelerle sürdürdüğünü belirtti. Aydın'a göre uygarlıkların çatışması ancak diyalog düzeylerine göre önlenebilirdi.
   <br/>
   <br/>
   Bu diyalog üç aşamalı gerçekleşebilirdi. Birinci diyalog düzeyi tarafların birbirlerini tanımalarıyla mümkündü. Birbirini tanımama çatışma sebebi oluyordu ve en önemli gerekçe olarak da din farklılığı gösteriliyordu. "Dinim böyle emrediyor" düşüncesiyle çatışma  körükleniyordu. İkinci diyalog düzeyi tarafların birbirlerini eleştirel gözle değerlendirmesiydi. Tarafların birbirlerini tanımaları ancak ve ancak eleştirilen konulara bağnaz direnişler göstermedikleri müddetçe gerçekleştirilebilirdi. Üçüncü diyalog düzeyi de değerlendirmelerin varoluşçu bir perspektifle değerlendirilmesiydi.
   <br/>
   <br/>
   Toplantının ikinci oturumunda ilk tebliği, İtalya'dan, Dinler Arası Diyalog Merkezi Danışmanı Prof. Dr. Thomas Michel gerçekleştirdi. İslam ve Hıristiyanlık gibi ilahi dinlerin tevhid inancında müşterek olmasından hareketle ortak noktaların bulunabileceğini ifade eden Prof. Michel, insanoğlunun ortak çıkarının kültürler arası diyalogdan geçtiğini vurguladı. Özetle "Bu diyalog kültürler arası "hümanizmi" üretmeye yönelik gayretleri içermek zorundadır. Her toplumun kendine özgü perspektiflerini ve içtimai beklentilerini yansıtan ve özgün kültürlerin katkılarının samimiyetle vücut verdiği bir global etiğe ihtiyaç duymaktadır" diyordu Michel.
   <br/>
   <br/>
   Oturuma müzakereci olarak katılan Gazi Üniversitesi öğretim üyesi Prof. Dr. Süleyman Hayri Bolay, "Ey ehli kitap! Gelin hepiniz için ortak olan bir kelimede, Allah'ın birliğinde birleşelim" ayetinden yola çıkarak Prof Michel'in anlayışının 1400 yıl önce dile getirilen diyalog davetine uygun olduğunu ancak söz konusu diyaloğun "hümanizm" yerine, Hıristiyanlık değerleriyle İslam değerleri arasında gerçekleşmesi gerektiğini vurguladı. İslam ve Hıristiyanlık arasında vahiy anlayışı bakımından derin bir fark olduğunu belirten Bolay şöyle konuştu: "Hıristiyanlık'ta vahiy, adeta, Tanrı'nın insan olarak Hz İsa şeklinde görülmesinden ibarettir. Batının büyük filozoflarının öğretilerinde de yer alan bu anlayış Hegel'de apaçık görülmektedir. Aynı zamanda bir din adamı olan Max Schiller de bu üçlü akideyi, Tanrı'nın insan kılığına nasıl girdiğini, insanla Tanrı'nın mahiyet açısından aynı olduklarını işlemiştir kitaplarının çoğunda."
   <br/>
   <br/>
   Hıristiyanlığın bu düşünceleri aşmak zorunda olduğunu ve hümanizme de bu noktadan saplandığını kaydeden Prof. Dr. Süleyman Bolay, iki medeniyet arasında muhtemel çatışmaların önlenebilmesi için aydınlara büyük görevler düştüğünü belirtti.
   <br/>
   <br/>
   Medeniyetler Arası Diyalog Toplantısı'nda daha çok farklılıkları öne çıkardığı gerekçesiyle bazı eleştiriler alan Prof. Bolay, Hıristiyanlığın sahip olduğu sapkın "Tanrı" anlayışı, yerini tevhid inancına bırakmadıkça sağlıklı bir diyalog zemininde buluşulmasının zor olduğunu belirterek "Hıristiyanların yüzyıllardır felsefi eserlerinde ve dini kitaplarında, tartışma konusu olan, içinden çıkılamamış bir meselenin kendileri tarafından halledilmesini istemek oraya inanç ihracı değildir" şeklinde konuştu.
   <br/>
   <br/>
   Toplantıya Almanya'dan katılan Prof. Dr. Johannes Kalter "Planlı bir diyalog, ancak iki tarafın birbirlerinin değerlerini, yaşama biçimlerini tanımasıyla ve tanıma isteğiyle mümkün olabilir" şeklinde konuştu. Kalter, Müslüman alimlerin Batıya aktardıklarının, sadece eski çağların birikmiş bilgileri olmadığını, bu bilgileri önemli ölçüde geliştirdiklerini belirtti. Kalter konuşmasına şöyle devam etti: "Ne ortaçağların skolastik felsefesi, ne deneysel bilimler, matematik, tıp, edebiyat, müzikte ve sanattaki şaheserler, Doğunun katkısı olmadan gerçekleştirilemezdi. Batıda İslamiyet hakkındaki bilgisizlik had safhada. Hemen hiç bir Avrupalı İslamın Allah'a inanç itibariyle Hıristiyanlık ve Yahudilikle aynı ilahi çizgide olduğunu bilmiyor. Bu temel noktayı kavramadan köktencilik, cihad, kadın hakları ve kadının örtünmesi gibi peşin hükümlerin kıskacına terk edilmiş mefhumları anlamak mümkün olmaz."
   <br/>
   <br/>
   Hıristiyanların birbirine saygısı yok
   <br/>
   <br/>
   Gazi Üniversitesi öğretim üyesi Prof. Dr. İlber Ortaylı ise sık sık alkışlarla kesilen konuşmasında dinleyicileri hem güldürdü, hem de düşündürttü.
   <br/>
   <br/>
   "Bugün Hıristiyanların birbirine karşı toleransı, saygısı ve sevgisi yoktur ki onlarla Müslümanlar arasında bir toleransın kurulmayışından şikayet edelim. Niçin Amerikan Protestan cemaatleri, İngiliz Anglikan kilisesi, Rusya'nın dinine ve mezhebine saldırmaktadır? Eğer amaçları Allah'sız Rusya'ya imanı yeniden götürmek ve o insanları yeniden Allah'ın yoluna bağlamak ise, bunu o ülkenin 1000 yıllık dinine ve kültürüne saldırarak yapmaktadırlar. Tolerans, bilmeye ve sevgiye dayanır. Bunun dışında ise kuru bir başlıktır ve bazı kuvvetlerin diğerleri üzerinde hegemonya kurmasını sağlayabilir. Bu konuda dün bugünden iyidir, yarın da bugünden iyi olacak denemez. Tarihe baktığımız zaman görüyoruz ki Yahudilerle Müslümanların elele devlet yönettikleri, Hıristiyanları kültürlerine ortak ettikleri bir İspanya geri gitmiştir. Bir daha da geri gelmemiştir. Bugünkü İspanya, Endülüs İspanyası'nı değerlendirip okutmakta bile yeterince toleranslı değildir. Bugün Osmanlı döneminin teloransının Balkanlar'da yok olduğunu görüyoruz."
   <br/>
   <br/>
   Dini yaklaşımlar ABD diplomasisine hakim
   <br/>
   <br/>
   Medeniyetler Arası Diyalog toplantısının ikinci gününde ilk tebliği sunan Washington Etnik Araştırmalar Merkezi'nden Dr. Robert Royal, soğuk savaşın bitimiyle gelecekte uluslararası ilişkilerin alacağı modelin tartışıldığına dikkat çekerek, bu bağlamda yüzeysel önermeler yerine insanlığın temel ahlaki sorunlarını deşmeyi yeğliyordu. Özellikle ABD'nde din, milli çıkar ve dış politika parametrelerinin değiştiğini vurgulayan Royal'a göre Washington'un sekülarist bir dünya siyaseti izlemesi sorgulanmalı. Bu gün daha muhafazakar dini yaklaşımların diplomasiye baskı kurduğunu kaydeden Dr. Royal, bu tavrın diğer dünya ile diyaloğa açık bulunduğunu da belirtti.
   <br/>
   <br/>
   Üçüncü oturumun ilk konuşmasını yapan Prof. Richard T.B Langhorne oldukça ilgi toplayan konuşmasında şunları söyledi: "Soğuk savaş sonrasında uluslararası sistemde pek çok yeni faktörün yanısıra İslamcılığın yükselişinden de bahsediliyor. Bunun alışılagelmiş kalıpları zorladığı sanılarak özellikle Batı dünyasında tedirginlik doğuyor. Oysa ki hem bazı devrimci İslamcılar hem de onlardan korkanlar bugünkü küreselleşen iklimde fikrin, felsefenin ve devletin diğerlerini hükümranlığına alacak bir güce ulaşma şansının olmadığına işaret etmektedir."
   <br/>
   <br/>
   21. yüzyıla doğru kolektivist, kültürel dayatmacı yaklaşımların aşıldığını belirten Prof. Langorne, dünyanın artık giderek uluslararası finansal ve ticari tazyiklerin egemenliğine geçtiğini, bu bağlamda İslam'ın kültürel ve ahlaki normları ile toplumsal hayattan çürümüşlüğe karşı bir serum mahiyetinde olma özelliğini taşıdığını kaydetti.
   <br/>
   <br/>
   Sonuç: Diyalog için karşılıklı saygı ve sevgi
   <br/>
   <br/>
   Gazeteci ve Yazarlar Vakfı'nın düzenlediği, Prof. Dr. Mim Kemal Öke'nin son derece başarılı bir şekilde yönettiği bu toplantı tek kelimeyle mükemmeldi. Başkalarının kutsalına saygı göstermeyenlerin, kendi kutsallarına saygı gösterilmesini bekleyemeyeceklerinin vurgulandığı toplantıda, uygarlıkların birbirlerinden din, dil, kültür gibi ögeler dolayısıyla kesin çizgilerle ayrıldıkları ve bu ayrılıkların da kimi zaman çatışmayı körüklediği belirtildi. Ancak bu ayrılıkların ille de bir çatışmayla sonuçlanacağını düşünmenin yanlış olduğu; karşılıklı saygı, sevgi, tarafların birbirlerini tanıması yoluyla bir diyalog ortamının sağlanabileceği hemen bütün konuşmacılar tarafından söylendi.
   <br/>
   <br/>
   Sözün kısası felaket tellalı Huntington, yeni dünya düzeni için, hazırladığı tezinde yanılmış gibi görülüyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2668-medeniyetler-catismadi.html), [web.archive.org (arşiv bağlantısı)](http://web.archive.org/web/20140516142922/http://www.aksiyon.com.tr:80/aksiyon/haber-2668-medeniyetler-catismadi.html)
