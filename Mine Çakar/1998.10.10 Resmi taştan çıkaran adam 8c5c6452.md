# Resmi taştan çıkaran adam

*Mine Çakar 1998.10.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hayatın işleyişinde anlam atfetmediğimiz bir materyaldir taş; 'taş gibi' mecazıyla kalbin katı/ sert kıvamında olduğunu anlatmak dışında.
  </font>
 </div>
 <div id="newsText">
  <font class="detail-text">
   Oysa "Öyle taş var ki, içinden ırmaklar fışkırır; öylesi var ki çatlar da bağrından su kaynar..." Yine öyle taşlar var ki ressamın elinde başka bir dilin 'aktör'ü olur.
   <br/>
   <br/>
   Fehim İbrahimhakkıoğlu bozulmamışlığa duyduğu hayranlıktan renkli minik cisimlerle konuşup, onlara anlamlar üfleyerek resim yapan bir ressam. "Bir taşı elime aldığım zaman onunla aramda hissi bir bağlantı oluşuyor. Taşı tuale koyarken anlatılması güç bir haleti ruhiye içinde oluyorum." Taşı eline aldığında ruhuna dokunurcasına onu olabileceği en uygun yere koyuyor, göz nuruyla yıkayarak natürel bir bütünlük oluşturuyor İbrahimhakkıoğlu.
   <br/>
   <br/>
   Taşın sesi
   <br/>
   <br/>
   Para sesinin alternatifsiz kulağa hoş geldiği bir dünyada taşlar sesini ne kadar duyurabilir ya da ne kadar anlam içerebilir... Fehim İbrahimhakkıoğlu Türkiye'nin dört bir bucağından çuvallarla topladığı çakıl taşlarını boyut boyut, renk renk ayırıyor. Dalgaların kumsaldan çekilirken çıkardığı ses misali onların saf akustiğiyle resimlerini üretiyor. Ressam çakılı, taşın hiç de şikayetçi olmadığı doğal ortamdan koparıyor ama onlara sağladığı konum sanatın zenginliğine zenginlik katıyor.
   <br/>
   <br/>
   Fehim İbrahimhakkıoğlu'nun taşla vücuda getirdiği resimler her sınıftan insanın hoşuna gidiyor. İbrahimhakkıoğlu da "Köylüsünden resimden anlayan profesörüne kadar her kesimin resimleri severek seyretmeleri ve kendilerini resimlerde bulmaları benim çok hoşuma gidiyor" diyor. Yani zevki selim sahibi herkes bu natürel sanatın bir ressam tarafından ortaya konmasını coşkuyla karşılıyor.
   <br/>
   <br/>
   Peki sınırlı renkteki taşlarla resmin içeriğinin gerektirdiği renk tonlarını nasıl karşılıyor? İbrahimhakkıoğlu taşı ne renk ne de boyut olarak hiçbir deformasyona tabi tutmuyor. Sadece beyaz taş elde etmek için alçı kullanmayı denemiş. Çok renkliliği ve ifade biçimlerini ise ton farklarını yerli yerince kullanarak ya da taşı yerleştirme biçimleriyle sağlıyor. Ressama göre taşın düzgün, pürüzlü ya da pürüzsüz olması mühim değil, taşı yerine oturtmak önemli. "Taş yerini bulduğu zaman ister pürüzlü ister pürüzsüz kendini orada gösterir, resmin bir parçası olur" diyor.
   <br/>
   <br/>
   Fehim İbrahimhakkıoğlu resmi ortaya çıkarış sürecini şöyle tanımlıyor: "Resme yaptığım bir eskizden yola çıkıyorum. Ancak başlangıçta resmin sonucunu kestiremiyorum. Akıcılık bitime doğru kendiliğinden ortaya çıkmış oluyor. Yani taşlar kendileri sürüklüyor." Fehim Bey'in 'taş gibi' mecazını yorumlayışı ise taşlarla kurduğu dostluktan ötürü kendine ve sanatına özgü: "Taş gibi dedikleri şeyin aslında taş gibi güzel, taş gibi yumuşak, taş gibi sıcak... olduğunu bu taşlarla resim yaparken hissettim. Çünkü insanın belki de temeli taş. Taş toprak oluyor, topraktan insan..."
   <br/>
   <br/>
   Krallara layık
   <br/>
   <br/>
   Taşlarla yapılan resim tarzında Fehim İbrahimhakkıoğlu'nun selefi olacak hiçbir deneyim sözkonusu değil. İbrahimhakkıoğlu'nun 'taş üslubu'nu geliştirmesi ise güneşin bir ışık oyunuyla başlamış; Trabzon'da kumsaldayken güneş ışığıyla kırılan sudaki renkli çakıl taşlarını görünce toplamaya başlamış. Eve getirip bozuk bir resmi taşla işlemiş. Sabahleyin kalktığında yaptığının hiç de fena birşey olmadığını görünce devam etmiş.
   <br/>
   <br/>
   Fehim Bey'in çakıl taşlarıyla yaptığı resimlerin uluslararası bir yönü de mevcut. Tayland Kralı'ndan Leydi Diana'ya, Kral Fahd'a kadar kralların, kraliçelerin portrelerini yapmış elçilikler vasıtasıyla. Ama kendisi pek değer atfetmiyor onlara. Çünkü onların estetik değerlerinin olmadığını düşünüyor.
   <br/>
   <br/>
   Ressamın beslendiği tükenmez kaynak Anadolu; Anadolu'nun kültürü. İstanbul'a yerleşince tema denizdeki yaşantıya yani gemilere, martılara kaymış. 1963'ten beri aynı tarzı sürdüren Fehim İbrahimhakkıoğlu her yeni resme başladığında aynı heyecanı yeniden duyuyor: "Her resme başlarken korku duyuyorum. Korkuda, sevgiliye kavuşacağım ama hemen mi yoksa uzun zaman sonra mı bunun heyecanını yaşıyorum. Ama resim bittiğinde de bambaşka bir coşku kaplıyor yüreğimi." Onları bitirdiği zaman da başka birşey düşünmediğini ifade ediyor İbrahimhakkıoğlu. Birilerinin röportaj yapma isteği için de kendisiyle değil resimlerle ilişki kurmasını istiyor. Resimlere baksın, onları anlatsın istiyor. "Çünkü resimler kendilerini anlatıyor" diyor.
   <br/>
   <br/>
   620 Ekim'de Beyoğlu Sanat Galerisi'nde sergisi olacak Fehim İbrahimhakkıoğlu'nun.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=C75B9D8AB587411379584A7BB99CFCB7?newsId=4259), [web.archive.org (arşiv bağlantısı)](http://web.archive.org/web/20131105075738/http://aksiyon.com.tr:80/aksiyon/newsDetail_getNewsById.action;jsessionid=C75B9D8AB587411379584A7BB99CFCB7?newsId=4259)
