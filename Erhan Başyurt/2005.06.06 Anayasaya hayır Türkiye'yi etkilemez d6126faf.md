# Anayasaya hayır Türkiye’yi etkilemez

*Erhan Başyurt 2005.06.06*

<div>
 <p>
  <font>
   Fransa ve Hollanda halkı, Avrupa Birliği Anayasası için yapılan referandumda tercihini ‘hayır’dan yana kullandı. Sonuçlar Avrupa’da tedirginliğe yol açtı. Şüphesiz benzer bir tedirginlik Türkiye’de de yaşanıyor. Cengiz Aktar’a göre, bu sonuç Türkiye’yi etkilemez.
   <br/>
   <br/>
   Avrupa Birliği’nin iki kurucusu Fransa ve Hollanda arka arkaya yaptıkları referandumlarla yeni anayasaya ‘hayır’ dedi. Hollanda bugüne kadar hiçbir AB anlaşmasını referanduma götürmemişti. Referandumların kolay geçeceği beklentisi bu açılımın yapılmasına sebep oldu. Ancak hem Fransa hem de Hollanda’da ret oyu çıkması Avrupa Birliği’nin ortak anayasa projesini belirli bir süre rafa kaldırmasına sebep olacak gibi.
   <br>
    <br>
     Türkiye açısından ilginç olan her iki ülkede yapılan referandumlarda, anayasaya ‘hayır’ diyenlerin Türkiye’nin üyeliğine ‘hayır’ tezini kullanmaları. Yani anayasayı reddederek, Türkiye’nin üyeliğini reddettiklerini düşünmeleri. Peki gerçekte böyle mi? Yeni anayasa Türkiye’nin üyeliğinin önünü mü açıyor? Reddedilirse AB sürecimiz sona mı erecek? Fransa ve Hollanda’daki oylamaların Türkiye’ye bakan yönlerini Fransa’yı da çok yakından takip eden Avrupa Birliği uzmanı Dr. Cengiz Aktar’a sorduk.
     <br>
      <br>
       -Fransa ve Hollanda’da AB Anayasası için ‘hayır’ oyunun çıkması, 3 Ekim’de Türkiye’nin üyelik müzakerelerine başlamasını engeller mi?
       <br>
        <br>
         Teknik olarak, 3 Ekim’de başlayacak olan süreci etkilemez. Türkiye ile ilgili geçen yılın sonunda Komisyon’un tavsiyesi ve Konsey kararı iki şart içeriyordu. Biri ceza yasalarının yasalaşması, diğeri Kıbrıs Protokolü’nün imzalanması. Bunun dışında Fransa’da referandumda hayır çıkarsa, Türkiye ile müzakerelere başlanmaz diye biye bir şart yoktu.
         <br/>
         <br/>
         -Müzakerelere başlamayı engellemese bile, üyelik sürecimizi etkiler mi?
         <br/>
         <br/>
         Anayasanın reddi onay sürecinin sonunda gerçekleşirse, anayasa reddedilirse, bu tabii sadece Türkiye açısından değil, Avrupa açısından da iyi bir gelişme olmayacak. Avrupa duraklayacak. Anayasanın reddinin kimseye faydası yok. Üye olanlara da, aday ülkelere de. Dolayısıyla genişlemeye olan bugüne kadarki siyasi destekte bir zaaf ortaya çıkacak.
         <br/>
         <br/>
         -Siz Fransa’yı yakından takip ediyorsunuz. Referandum sırasında Türkiye’yi nasıl kullandılar?
         <br/>
         <br/>
         Referandumda dört çeşit insan vardı. Türkiye’ye ve anayasaya ‘evet’ diyenler. Türkiye’ye ‘hayır’, anayasaya ‘evet’ diyenler. Türkiye’ye ‘hayır’, anayasaya ‘evet’ diyenler. Son olarak da, Türkiye’ye de anayasaya da ‘hayır’ diyenler. Bunların hepsinin ayrı ayrı gerekçeleri vardı. Türkiye’ye hayır, ama anayasaya evet diyenler şöyle bir gerekçe sunuyorlardı: “Anayasaya evet deyin ki, Türkiye’ye daha rahat hayır diyebilesiniz. Valery Giscard d’Estaing, Alain Lamussaire ve Nicolas Sarkozy gibi isimler bu fikri işlediler. Anayasaya da Türkiye’ye de hayır diyenler ise, anayasaya evet derseniz Türkiye’ye de evet demiş olursunuz tezini işlediler. Onlar da oradan korkuttular. Sonuçta, Türkiye’ye hayır yüzde 14’lerde çıktı. Bu çok önemli bir gelişme.
         <br/>
         <br/>
         -AB Anayasası ile Türkiye arasında nasıl bir bağlantı var ki, Türkiye’ye hayır demek için anayasaya hayır diyorlar?
         <br/>
         <br/>
         Gerçekte, Türkiye ile değil, yeni anayasanın genişleme ile ilgisi var. Yani Türkiye ile bağlantısı var. Ama bir o kadar da Bulgaristan’la, Romanya’yla, Hırvatistan’la, Makedonya’yla alakası var. Anayasa yeni Avrupa’nın temel taşı olacaktı. Şimdi tabii Avrupa’nın işleyişi çok zorlanacak.
         <br/>
         <br/>
         -Her zaman ‘güçlü Avrupa’ tezini işleyen Fransızlar neden ‘hayır’ oyu kullandı?
         <br/>
         <br/>
         Fransızlar attıkları bu oyla bütün dünyaya karşı bir oy kullandılar. Avrupa’ya, küreselleşmeye, Amerika’ya, genişlemeye, aklınıza ne gelirse. Korkunç bir tepki oyuydu bu. Referandum akşamı Fransız Devrimi’nin sembolü Bastil’de ‘kazandık’ diye kutlamalar yaptılar. Neyi kazandılarsa? Çok garip bir halet-i ruhiye bu. Fransa kendi derdine düşmüş bir ülke olarak çıkacak karşımıza. Fransa, Avrupa’nın ‘hasta adam’ı bugün.
         <br/>
         <br/>
         -Geçmişte Danimarka ve İrlanda’da olduğu gibi, Fransa ve Hollanda’da da referandum tekrarlanır mı?
         <br/>
         <br/>
         Tekrarlama durumu yok. 16-17 Haziran’da Lüksemburg’un dönem başkanlığını sona erdirecek Brüksel zirvesi var. Herhalde burada, Fransa ve Hollanda’dan çıkan ‘hayır’ kararlarını ele alıp değerlendirecekler. Geleceğe yönelik birtakım ön kararlar alınacak. Tekrar olmayacaktır. Kıta Avrupası da 2006’ya kadar onay sürecinin devamından yana zaten. Ama İngiltere’den çatlak sesler çıkıyor. Bu meyanda anayasanın ‘atıl’ olduğunu ilân etmek gerek.
         <br/>
         <br/>
         -Almanya ve Fransa’da Türkiye’nin üyeliğine sıcak bakmayan isimlerin iktidara gelmesi söz konusu. Bu durum, Türkiye’nin üyelik sürecini nasıl etkiler?
         <br/>
         <br/>
         Türkiye’nin üyelik süreci hiçbir zaman kolay olmayacak zaten. Almanya’da Hıristiyan Demokrat Angela Merkel 2006’da gelecekti, bir yıl erken geliyor. Fransa’da Nicolas Sarkozy 2007’de büyük ihtimalle cumhurbaşkanı olacak. Avusturya zaten baştan beri istemiyor. Türkiye’nin Avrupa sürecindeki siyasi destek elbette çok güçlü olmayacak. Ama, Türkiye’nin süreci 10 yıl sürecek. 4 yıl sonra bakarsınız Merkel gider, yine Sosyal Demokratlar gelir. Tabii ki üye ülkelerden gelecek destek çok önemli. Ama Türkiye üzerine düşeni layıkıyla yaparsa ne Merkel, ne Sarkozy ne de Avusturya Şansölyesi Türkiye’nin sürecini engelleyemez. Ama biz yan çizmeye başlarsak, imtiyazlı ortaklık gibi içi boş, Türkiye’nin zararına laflarla vakit geçirirsek, bunlara paye verirsek, o zaman kendi bindiğimiz dalı kesmiş oluruz.
         <br/>
         <br/>
         -Bu isimler iktidara gelirse, Türkiye’nin müzakere sürecini ters çevirebilirler mi?
         <br/>
         <br/>
         Onlara ‘Geçmiş olsun.’ demek lazım.
         <br/>
         <br/>
         -17 Aralık Zirvesi’nde Türkiye’nin üyeliği için ‘açık uçlu’ ifadesi konunca, bunun ‘imtiyazlı ortaklığa’ götüreceği iddia edilmişti. Gündeme gelir mi?
         <br/>
         <br/>
         İmtiyazlı ortaklığın ne olduğunu Avrupalılar da bilmiyor. Kaldı ki, Türkiye bugünden imtiyazlı ortak zaten. Bu tartışmayı bitirmek lazım. Bazıları bulanık suda balık avlıyor. Diyorlar ki, bize imtiyazlı ortaklık verecekler, çevre koruma konusunda (sanki çevre koruma çok kötü bir şeymiş gibi) yükümlülüklerden kurtulacağız. Sosyal politikalar konusundaki yükümlülüklerden kurtulacağız diyorlar. Tüketici sağlığı konusundaki yükümlülüklerden kurtulacağız diyorlar. Yani halkımız için iyi olan ne varsa bunlardan kurtulmayı amaçlıyorlar. Siyasi konulardan Ermeni meselesi, Kürt meselesi gibi konulardan da kurtulacağız diyorlar. Oh ne âlâ. Sanki AB olmasa bütün bu meseleleri çözmek zorunda değillermiş gibi hayaller peşinde koşup milletin kafasını karıştırıyorlar.
         <br/>
         <br/>
         -O halde Türkiye, referandum sonuçlarına bakmadan yoluna devam mı etmeli?
         <br/>
         <br/>
         Tabii ki. AB mevzuatının Türkiye tarafından uygulanması ve içselleştirilmesi bu ülkenin yararınadır. Elimizde böyle bir imkan var. Sonuna kadar kullanmalıdır. Biz yolumuzda yürüyelim, Avrupa’dan gelecek çatlak sesler zamanla kesilecektir. Onlar bize biz onlara alışacağız. Avrupa Birliği kıtaya barış getiren muazzam bir projedir. Türkiye bütün bu değişiklikleri tek başına yapabilecek olsa bugüne kadar 40 kere yapardı. Ama yapamadı. Bunda utanacak bir şey de yok. Bu bizim geleneklerimizle alakalı. Ama artık yeni bir dönem başlayacak 3 Ekim’den itibaren.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1845 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21898), [web.archive.org (arşiv bağlantısı)](http://web.archive.org/web/20060527010848/http://www.aksiyon.com.tr:80/yazdir.php?id=21898)
