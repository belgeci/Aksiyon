# CIA’nın ‘işkence uçuşları’

*Erhan Başyurt 2006.01.16*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      CIA, 11 Eylül sonrası şüpheli gördüğü 150 kadar insanı dünyanın dört bir yanından gizlice kaçırdı. Kaçırılanlar sivil uçaklarla Amerika’nın gizli hapishanelerine götürüldü veya Mısır, Suriye gibi ülkelere teslim edildi. Kaçırılan çok sayıda masum insan ise, ABD’ye dava açtı.
      <br>
       <br>
       </br>
      </br>
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071126083720im_/http://www.aksiyon.com.tr/resim/580/50.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Milano Ağır Ceza Mahkemesi, 23 Aralık 2005'te aldığı bir kararla, Amerikan  Merkezi Haberalma Teşkilatı (CIA) ajanı 22 kişinin Avrupa Birliği (AB) topraklarına ayak basar basmaz tutuklanmasını istedi.
   <br/>
   <br/>
   Karar, Milano'da imamlık yapan Hasan Mustafa Usame Nasr'ın 17 Şubat 2003'te ülkeden zor kullanılarak kaçırılması sebebiyle alındı. İtalyan hâkim Armando Spataro, 22 CIA ajanınca gerçekleştirilen kaçırma olayını, "İtalya'nın egemenlik haklarının ciddi bir şekilde ihlali" olarak kabul etti.
   <br/>
   <br/>
   Ebu Ömer adıyla bilinen 39 yaşındaki imam Nasr, öğle namazı için evinden 10 dakika mesafedeki yerel camiye giderken kaçırılıyor. Görgü tanıkları, Ebu Ömer'i yolda üç beyaz adamın durdurduğunu, yüzüne sprey sıkıp bayılttıktan sonra bir kamyonete zorla bindirerek uzaklaştıklarını belirtiyor. Ebu Ömer, buradan havaalanına götürülüyor ve N85VM kayıt numaralı Gulfstream IV uçağıyla, gözleri bağlı, elleri ve ayakları kelepçeli olarak Mısır'a götürülüyor.
   <br/>
   <br/>
   İtalyan savcılar yaptıkları soruşturmalarda, 22 CIA ajanının operasyon öncesi 6 hafta 10 ayrı otelde kaldıklarını, en lüks odaları kullandıklarını ve sadece otel parası olarak 158 bin dolar ödediklerini tespit etti. Kaçırma hadisesinden önce, İtalyan polisi Nasr hakkındaki 'yeni militanlar toplamaya çalışıyor' iddialarını araştırıyordu.
   <br/>
   <br/>
   CIA’nın 26 sivil uçağı var
   <br/>
   <br/>
   CIA’nın, hadiseyi aydınlatma çalışmaları yapan İtalyan meslektaşlarını yanılttığı da ortaya çıktı. Mısır da Ebu Ömer'in nerede olduğuna dair soruları cevapsız bırakmış. Ancak, Ebu Ömer'in CIA tarafından kaçırılarak Mısır'a teslim edildiği kesinlik kazanınca, mahkeme bir ilk olan bu kararı aldı.
   <br/>
   <br/>
   İtalya'da gerçekleştirilen bu kaçırma işlemi, aslında CIA'nın terörle mücadele adına 11 Eylül sonrası sıkça başvurduğu bir yöntem. 'Sıradışı teslim (Extraordinary rendition)' adı verilen bu yöntemle, şüpheli şahıslar kaçırılarak ya Amerika dışındaki gizli cezaevlerine konuyor ya da istihbarat işbirliği yapan ülkelere teslim ediliyor.
   <br/>
   <br/>
   CIA, kaçırdığı insanları bir ülkeden başkasına sivil şirketlere kayıtlı uçaklarla naklediyor. Bu şirketlerden bazıları, Aero Contractors Ltd., Pegasus Technologies ve Teper Aviation. Şüpheli naklinde en çok kullanılan Aero firması, eski bir asker pilot olan Jim Rhyne tarafından 1979'da kurulmuş. Şirketin ticaret odasında kayıtları bulunmuyor. Aero şirketi, Laos, Angola, Kolombiya ve Afganistan gibi ülkelerdeki komünizm karşıtı gerillalara, 1970'lerde silah desteği sağlamakta kullanılan ve 1976'da kapatılan 'Asian Air'ın yerine kurulmuş. Afgan mücahitlere, 1984'te Stinger füzelerini de Asian Air firması taşımış. Aero'nun kurucusu Rhyne, o zaman bu şirketin pilotlarından biriydi.
   <br/>
   <br/>
   Aero şirketi, 11 Eylül sonrası uçak filosunu 10'dan 26'ya, eleman sayısını da 48'den 79'a yükseltmiş. Uçakların bu paravan şirketlere kayıtlı, ama gerçekte CIA'ya ait olduğu artık biliniyor. Uçakların tamamının kayıt numarası Amerikan uçakları olduğunu gösteren 'N' ile başlıyor. Kaçırılan şüpheliler 'işkence' merkezlerine CIA uçaklarıyla nakledildikleri için, hadise kamuoyunda 'CIA'nın İşkence Uçuşları' olarak anılıyor. CIA'nın sivil uçakları tercih etmesi ise, askerî uçakların geçiş imkanı olmayan hava sahalarını kolaylıkla kullanabilmesi ve dikkat çekmemesine bağlanıyor. Böylece, örtülü operasyonlar çok rahat yürütülebiliyor.
   <br/>
   <br/>
   Amerikan Associated Press (AP) haber ajansı 27 Aralık 2005 tarihli haberinde, CIA'nın 11 Eylül 2001'den bu yana 100-150 kadar 'sıradışı teslim' operasyonu yaptığını belirtiyor. Bunlar arasında, Ebu Zubeyde, Remzi bin Şibh ve Halid Şeyh Muhammed gibi El Kaide'nin lider kadrosundan isimler de var. Ancak kaçırılanların yüzde 70'inin Mısır, Ürdün, Suriye ve Özbekistan gibi ülkelere teslim edildikleri, diğerlerinin de Afganistan, Tayland, Polonya ve Romanya'daki gizli cezaevlerinde tutulmaya devam ettiği kaydediliyor.
   <br/>
   <br/>
   'Sıradışı teslim' operasyonlarının 10'dan fazlasının ise, hatalı adam kaçırma olduğu ortaya çıktı. Aralık 2005'te CIA müfettişleri 'hatalı adam kaçırmalar' ile ilgili kurum içi inceleme başlattı. İtalya'dan kaçırılan Ebu Ömer dışında, Almanya, İsveç ve Kanada'da da mahkemeye intikal ettirilen benzer trajediler var.
   <br/>
   <br/>
   Kaçırılıp serbest bırakılanlardan birisi, Halid El Mısri isimli Kuveyt doğumlu Lübnan asıllı bir Alman vatandaşı. 1985'ten bu yana Almanya'da yaşıyor ve 1995'te vatandaşlık almış. Tatil için otobüsle seyahat ettiği Makedonya'da, Sırbistan sınırından giriş yaparken tutuklanıyor. Makedon polisi kendisini kısa bir süre sorguluyor, ardından da CIA ekibine teslim ediyor. CIA da, bir otel odasına kapatıyor. Bütün bu işlemler yapılırken El Mısri'nin başkalarıyla temas kurmasına izin verilmiyor. Otel odasının perdeleri de sürekli kapalı tutuluyor. Ardından, Üsküp Havaalanı'na gizlice götürülüyor ve maskeli adamların bulunduğu sivil bir Amerikan uçağına teslim ediliyor. Aero şirketine ait 'N313P' kuyruk numaralı uçak önce Bağdat'a iniyor, sonra Afganistan'a devam ediyor.
   <br/>
   <br/>
   El Mısri’ye uçakta tecavüz girişimi
   <br/>
   <br/>
   Afganistan'ın başkenti Kabil'in kuzeyindeki 'Salt Pit' olarak adlandırılan, terk edilmiş bir tuğla fabrikasına götürülüyor. Eski fabrika, Amerikalılar tarafından cezaevine dönüştürülmüş. Sağlıksız şartlara sahip. El Misri’nin yanı sıra Pakistan, Tanzanya, Yemen ve Suudi Arabistan gibi ülkelerden de tutuklular bulunuyor. El Mısri'nin gözleri, ancak cezaevinde açılıyor, ama güneşi görmüyor. Uçak'ta da, soyularak kendisine işkence yapılıyor. Çıplak fotoğrafları çekiliyor. Konuşmasını sağlayacak iğneler yapılıyor. Kendisine sert bir cisimle tecavüz girişiminde bulunuluyor.
   <br/>
   <br/>
   Yaşadıkları karşısında şoka giren 42 yaşındaki El Mısri, açlık grevine başlıyor. Midesine zorla enjekte edilen besleyicilerle ayakta tutuluyor. Bu olay sonrası ilk kez kendisine temiz su verilmeye başlanıyor. Bir süre sonra da, bir isim benzerliğinden dolayı kendisini kaçırdıklarını, ülkesine iade edeceklerini söylüyorlar. Serbest bırakılma talimatını dönemin Ulusal Güvenlik Danışmanı Condoleezza Rice veriyor.
   <br/>
   <br/>
   El Mısri, yine sivil uçakla elleri ve gözleri bağlı naklediliyor. Bilmediği bir yerde, yine gözleri bağlı olduğu halde serbest bırakılıyor. Birkaç yüz metre ileride Arnavutluk sınır güvenlik elemanlarıyla karşılaşıyor. Kaçak yollardan ülkeye giriş yapmaya çalıştığı gerekçesiyle tutuklanıyor. Bu kez de Arnavutlar sorguluyor. Sonunda, Alman yetkililere haber veriliyor. El Mısri, Nue Ulm'a geri döndüğünde kendisinden yıllardır haber alamayan ailesinin, yeniden Lübnan'a göçmek zorunda kaldığını öğreniyor.
   <br/>
   <br/>
   5 Aralık 2005'te CIA merkezinin bulunduğu Amerika'nın Virginia Eyaleti'nde, El Mısri'nin avukatları dava açtı. Davalılar arasında, dönemin CIA Başkanı George Tenet ile Aero şirketi yöneticileri de bulunuyor. El Mısri, Almanya'ya dönmeyi başardıktan sonra, buradaki insan hakları örgütlerinden de büyük destek gördü. Aero ve konratla çalıştığı 8 şirket hakkında sivil havacılık kurallarını ihlal suçlamasıyla açılan davalar var.
   <br/>
   <br/>
   Hatalı kaçırmalardan birine İsveç hükümetinin de destek verdiği ortaya çıktı. Muhammed El Zeri ve Ahmed Agiza isimli iki Mısırlı, İsveç'te siyasi iltica taleplerine cevap beklerken, Aralık 2001'de polis tarafından tutuklandılar. Havaalanına götürülüp maskeli adamların beklediği sivil bir jet uçağına teslim edildiler. Tüm operasyon 10 dakikadan az sürdü. CIA'nın paravan şirketine ait Gulfstream V uçağı, N313P kod numarasına sahipti. Birkaç saatlik uçuş sonrası Mısır'a vardılar ve istihbarat elemanlarına teslim edildiler. Burada aylar süren sorgulamada, işkencelere maruz kaldılar. Agiza'nın annesi Hamida Şalibai, oğlunun teslimini müteakip ilk ay sürekli çıplak tutulduğunu, işkence görüp dayak yediğini ifade ediyor.
   <br/>
   <br/>
   İşkence ettiler, sonra af dilediler
   <br/>
   <br/>
   Teslimlerinden sadece birkaç hafta sonra bir İsveçli diplomat kendilerini ziyaret etti. Ama, şikayetlerini iletemediler. Zeri'nin İsveçli avukatı Kjell Jönsson, tutukluluğunun ilk iki ayında müvekkilinin yoğun işkenceler gördüğünü, küçük hücrede soğukta tutulduğunu ve vücudunun değişik bölgelerine elektrik verildiğini belirtiyor.
   <br/>
   <br/>
   İsveç'ten kaçırılıp Mısır'a teslim edilen iki zanlı, aylar sonra mahkemeye sevk edildiler. Ahmed Agiza hakkında 'militanlık yapmaktan' 25 yıl hapse hüküm verildi. Ancak, El Zeri hakkında bir suçlamada bulunulmadı. İki yılı aşkın tutukluluk ve işkence döneminden sonra, 'şikayetçi olmadığına dair' bir kağıt imzalattırılıp köyüne yollandı.
   <br/>
   <br/>
   Şüphelilerin teslim edildiği tek ülke Mısır değil. Hatta, ABD'nin 'Soğuk Savaş' halinde olduğu Suriye ile de yapılmış şaşırtan bir işbirliği söz konusu. Suriye asıllı Kanada vatandaşı Mahir Arar, Tunus'ta ailesiyle tatildeyken patronunun çağrısı üzerine erkenden Kanada'ya dönmek üzere yola çıktı. Ancak bilgisayar programcısı olan Arar, 26 Eylül 2002'de CIA tarafından New York'taki JFK Uluslararası Havaalanı'nda tutuklandı. Yapılan sorgulamalar sonrası, Ürdün üzerinden karayoluyla Suriye'ye teslim edildi Arar. Suriye istihbaratı tarafından sorgulandı, işkencelere maruz kaldı. Sonra suçsuz olduğu gerekçesiyle serbest bırakıldı. Ancak, tutuklandığı ile serbest bırakıldığı dönem arasında tam 13 ay geçmişti. Kanada hükümeti, Arar olayı sebebiyle Amerika'ya nota verdi. Arar, Kanada Anayasal Haklar Merkezi'nin desteğiyle, Amerikalı yöneticiler, Ürdün ve Suriye aleyhine davalar açtı. Arar'a yönelik tek somut suçlamanın, Suriyeli terör örgütü yandaşı Abdullah Almalki isimli şahsın kendisiyle aynı apartmanda kiracı olması olduğu anlaşıldı.
   <br/>
   <br/>
   Mısır doğumlu Avustralya vatandaşı Memduh Hamid, 11 Eylül'den kısa bir süre sonra Pakistan-Afganistan sınırında yakalandı. Onun 'işkence uçuşları' ise Guantanamo'da sonlandı. Avustralya ve Mısır vatandaşlığı bulunan Hamid, Karaçi'de üç hafta boyunca sorgulandı. Ardından sivil bir uçakla Mısır'a teslim edildi. Buradan da alınarak Afganistan'daki cezaevine götürüldü. Bir süre sonra da, Amerika'nın kullanımındaki Küba'nın Guantanamo Adası'na sevk edildi. Hakkında hiçbir suçlama yapılamayan Hamid de, üç buçuk yıl sonra Ocak 2005'te serbest bırakıldı. Hamid'e de insan hakları örgütlerinin yoğun desteği var.
   <br/>
   <br/>
   CIA'nın hatalı 'sıradışı teslim' ya da 'adam kaçırma' girişimlerinde dikkat çeken husus, ABD'nin dostu veya düşmanı ülkeler arasında bir ayrım gözetilmemesi. Kanada, İtalya ve Avustralya gibi, Irak Savaşı'na birlikte katıldıkları ülkelerin vatandaşları bile, söz konusu ülkelerin hukukları ihlal edilerek kaçırılmış. Hangi coğrafyada olursa olsun aralarındaki ortak nokta ise, kaçırılanların büyük oranda Arap kökenli ve siyasi iltica ile vatandaşlık alan kimseler olması. CIA, bu tarz kaçırdığı tüm elemanları, Mısır, Ürdün, Suriye veya Fas'a teslim etmiş. Mısır Başbakanı Ahmed Nazif, Chicago Tribune gazetesine verdiği bir röportajda, 60-70 kadar İslamcı militanın kendilerine teslim edildiğini kabul ediyor.  Uluslararası Af Örgütü, incelemeye aldığı CIA'ya ait 6 uçağın Avrupa şehirlerine 2001-2005 arası 800'ü aşkın iniş yaptığını tespit etti. Aralık başında yayımlanan bu araştırma, diğer 21 uçakla birlikte düşünüldüğünde oldukça büyük bir rakam ortaya çıkarıyor. Guardian Weekly gazetesi 9-15 Aralık 2005 sayısında, CIA uçaklarının sadece İngiltere'ye 210 iniş yaptığını yazdı. Almanya'ya inişlerin sayısı ise 437'yi buluyor. Alman Berliner Zeitung gazetesi, CIA'nın Avrupa'da Almanya'yı şüpheli nakilleri için 'havuz' gibi kullandığı ifade ediyor.
   <br/>
   <br/>
   CIA ajanı Scheuer: Esir olsunlar istemedik
   <br/>
   <br/>
   Kaçırılanların teslim edildiği ülkeler arasında, geçtiğimiz yıl ABD ile yollarını ayıran Özbekistan'ın da bulunduğu görülüyor.  Etnik kimliklerin bu teslimlerde rol oynadığı düşünülüyor. İngiltere'nin eski Taşkent Büyükelçisi Craig Murray, Ağustos 2002'de başlayan teslimlerin sadece Özbek vatandaşlarından oluşmadığını, CIA'nın Özbek Gizli Servisi'nin sorgulamalarından yararlandığını belirtiyor. Murray, 2003'te yaptığı açıklamalarda, Özbekistan'a teslim edilen tutukluların kötü muamele gördüklerini belirtti ve bu tavrı, işkenceye teşvik olduğu gerekçesiyle eleştirdi. Büyükelçi, bakanlığından, CIA ile konuyu görüşmek için de izin istedi. Ancak büyükelçinin açıklamaları konusunda araştırma yapılmak yerine, kendisi hakkında disiplin soruşturması açıldı. Ve Murray 2004'te görevden uzaklaştırıldı. Murray, işkenceye karşı mücadelesine kendi adıyla kurduğu web sitesi ve medya aracılığıyla devam etmeye çalışıyor.
   <br/>
   <br/>
   'Adam kaçırma' operasyonlarının 1995'te Başkan Bill Clinton döneminde anti-terör girişimleri kapsamında başladığı belirtiliyor. 22 yıl CIA'da görev yapan ve 1996-1999 arası Usame bin Ladin'i takiple görevli birimin başında yer alan Michael Scheuer, 'adam kaçırma' operasyonlarının da aynı dönemde sorumluluğunu yürütmüş. Scheuer, 1995'ten 1999'a kadar yani kendi sorumluluğu döneminde, 50 kadar adam kaçırma gerçekleştiğini belirtiyor.
   <br/>
   <br/>
   CIA ajanı Scheuer, bu yönteme başvurma sebeplerini ise şöyle izah ediyor: "Kaçırılan şüpheliler, ABD'ye getirilse Cenevre Sözleşmesi kapsamında savaş esiri muamelesi göreceklerdi. Savaş esiri konumu verilmesi, yönetim nezdinde onlara itibar kazandıracaktı. Bunu istemedik." CBS kanalının '60 Dakika' programına 2005 Mart ayında yaptığı açıklamalarda Scheuer, kendilerine operasyonlar için Ulusal Güvenlik Konseyi'nin izin verdiğini kaydediyor.
   <br/>
   <br/>
   Yaptıkları her eylemin hukuki olduğunu iddia eden Scheuer, kaçırılanların her zaman doğru isim olup-olmadığı sorusuna ise, "En iyisini yapmaya çalışıyoruz, ama bu bir bilim değil.' cevabını veriyor. Kendisinin Amerikalıları korumaktan sorumlu olduğunu söyleyen Scheuer, Amerikalılara saldıran insanları sokaklardan aldıklarını iddia ediyor.
   <br/>
   <br/>
   Scheuer döneminde gerçekleştirilen ilk 'sıradışı teslim' vakaları arasında da oldukça meşhur olanlar var. Mısır'ın en çok arananlar listesinde yer alan Talat Fuat Kasım, Eylül 1995'te CIA'nın bilgi desteğiyle Zagreb'de Hırvat istihbaratı tarafından yakalandı. Fuat Kasım, önce Adriyatik'te bir Amerikan gemisinde sorgulandı. Ardından, Mısır'a teslim edildi. Ancak, mahkemeye çıkarılmadan, hücresinde kayboldu! İnsan hakları örgütleri Fuat Kasım'a yargısız infaz uygulandığı eleştirisinde bulunuyorlar.
   <br/>
   <br/>
   ABD’ye kaçırılan Kansi, idam edildi
   <br/>
   <br/>
   1998 yaz aylarında, beş kişinin Usame bin Ladin ve yardımcısı Eyman El Zevahiri ile e-mailleştiğini tespit eden CIA, bunu Arnavutluk istihbaratına bildirdi. Şevki Selame Attiya isimli önde gelen bir militan ve 3 arkadaşı Arnavutluk'ta yakalandı. Mısır'a teslim edildiler. Attiya, mahkemeye çıkarıldığında, kendisine işkence uygulandığını, cinsel organına elektrik verildiğini ve günlerce dizlerine kadar pis su içerisinde tutulduğunu iddia etti.
   <br/>
   <br/>
   CIA'nın, direkt Amerika'ya adam kaçırmalarının ender örneklerinden biri ise, 1997'de gerçekleşti. 1993'te CIA'nın 'çiftlik' olarak bilinen eğitim merkezini tarayıp 2 CIA çalışanını öldüren ve 3'ünü yaralayan Emir Khan Kansi, ülke dışına kaçmayı başardı. CIA, Kansi'nin izine ancak dört yıl sonra Pakistan-Afganistan sınırında ulaştı. Beluci aşiret reislerine para vererek onu tuzağa düşürdü. Otel odasında kıskıvrak yalanan Kansi, Karaçi havaalanına getirildi ve uçakla yeniden Amerika'ya götürüldü. Pakistan yetkilileri buna göz yumdular. Kansi, Virginia'da yargılandı, 1998'de idama mahkum edildi, 2002'de cezası infaz edildi.
   <br/>
   <br/>
   Kansi olayı ile diğer yüzlerce adam kaçırma operasyonunu birbirinden ayıran tek fark, onun Amerika'ya götürülüp yargılanması değil. Kansi'yi diğer şüphelilerden ayıran esas unsur, ABD içerisinde ve Amerikalılara karşı suç işlemesi. Suç sabit olunca, ülkeye götürmek veya yargılamak da mümkün oluyor. Ama, suçu sabit olmayan şüpheliler, Amerika'ya götürülemiyor. Belki işkence ile suçlarını itiraf (!) etmeleri bekleniyor. İkinci olarak da, potansiyel eylemlerinin de önüne geçilmiş oluyor.
   <br/>
   <br/>
   'Sıradışı teslim' operasyonlarını yakından bilen bir diğer CIA eski ajanı Robert Baer de, "Şüpheliyi kaçırıyoruz ya da bunu dost bir ülkenin yapmasına yardımcı oluyoruz. Şüpheli daha sonra, işkence yapması sürpriz olmayan üçüncü ülkelere sivil uçaklarla naklediliyor. Eğer iyi bir sorgulama istiyorsak, şüpheliyi Ürdün'e teslim ederiz. Eğer öldürülmelerini istiyorsak, şüpheliyi Suriye veya Mısır'a veririz. Her iki durumda da, ağır görevi ABD yapmadığı için suçlanamaz". Teşkilatta 21 yıl görev yapan Baer'in açıklamaları, CIA'nın uluslararası sularda kalmayı neden istediğini de izah ediyor. Böylece, yeri geldiğinde ateşin elini yakmaması için 'maşa' kullanması da mümkün oluyor.
   <br/>
   <br/>
   Adam kaçırmak, işkence yapmak ve işkence yapan ülkelere teslim etmekle, ABD hem ulusal hukukunu hem de uluslararası sözleşmeleri ihlal ediyor. Yine, tutukluların hakkında hiçbir delil bulunmaması, yasadışı gözaltına alınmaları, bazen yıllarca sorgulanmadan sağlıksız şartlarda bulundurulmaları da ihlalleri artırıyor.
   <br/>
   <br/>
   Ebu Garib Cezaevi ve Guantanamo ile birlikte düşünüldüğünde ABD'nin işkence ve hukuk ihlallerini sistematik hale getirdiği görülüyor. Nitekim, Guantanamo ve Ebu Garib başta olmak üzere, CIA’nın ve askerlerin denetimindeki cezaevlerinde 11 Eylül sonrası tutuklananların 26'sı intihar etti veya öldürüldü.
   <br/>
   <br/>
   Sistematik işkence ABD’ye  zarar veriyor
   <br/>
   <br/>
   Guantanamo'da bu güne kadar 175 şüpheliyi suçsuz oldukları gerekçesiyle serbest bırakan ABD, 75 tanesini de ülkelerine teslim etti. ABD'nin biri Usame bin Ladin'in şoförü, toplam 13 kişiyi Yemen'e iade girişimi ise, 8 Aralık 2005'te mahkeme kararıyla durduruldu. Amerika'nın kontrolünde Küba'ya ait adada 4 yıldır kimseyle görüştürülmeden, avukat izni verilmeden ve halen haklarındaki suçlamaların ne olduğunu bilmeden yatmakta olan 540 kadar tutuklu bulunuyor.
   <br/>
   <br/>
   Dünyanın dört bir yanında 200 bin çalışanı ve yıllık 40 milyar dolar bütçesi bulunan CIA, her ülkede 'adam kaçıracak' kapasiteye sahip. Hatta, Afganistan, Irak, Pakistan ve Yemen'de olduğu gibi, Hellfire füzesi yüklü insansız Predator uçaklarıyla istediği zaman nokta suikastlar da yapabiliyor. Ancak, ABD'nin insan hakları ve hukuk ihlalleri, uluslararası sisteme zarar veriyor. Dahası, işkenceye sistematik olarak başvuran ülkeleri ve dikta rejimlerini cesaretlendiriyor. Onlara meşruiyet alanları açıyor. ABD'nin demokratikleşme ve insan hakları merkezli girişimlerine de büyük zarar veriyor. Haliyle onları boşa çıkarıyor.
   <br/>
   <br/>
   Aynı sorunlar, insan hakları ve işkenceye karşı her fırsatta kendi dışındaki ülkelere ders vermeye kalkan Avrupa ülkeleri için de geçerli. ABD'nin gücü karşısında sessiz kalan, onlara yardım ve yataklık eden Avrupa ülkeleri de inanırlığını yitiriyor. Kaçırılanlara, ancak ülkeye döndükten ve sivil toplum kuruluşlarının desteği sonrası sahip çıkmaya başlayan Avrupa ülkeleri, kaçırılan vatandaşlarına kökenleri sebebiyle bir çifte standart uyguluyor.
   <br/>
   <br/>
   Sonuçta, CIA adam kaçırıp işkence yapıyor ya da işkence yaparak konuşturmaları için seçilmiş ülkelere teslim ediyor, diğer ülkeler de ona göz yumuyor. Kaybeden insan hakları ve insanlık oluyor.
   <br/>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23196), [web.archive.org (arşiv bağlantısı)](http://web.archive.org/web/20071126083720/http://www.aksiyon.com.tr:80/detay.php?id=23196)
