# İki bin vetoyu aşarsak AB üyesiyiz!

*Erhan Başyurt 2005.10.10*

<div>
 <p>
  <font>
   LÜKSEMBURG - Tabiat olayları ile siyasi gelişmeler arasında bir paralellik olup olmadığı hep tartışıldı. 17 Ağustos depremi sonrası Türkiye ile Yunanistan arasındaki siyasi buzların erimesi gibi. İlginç bir rastlantı olarak Türkiye’nin Avrupa Birliği (AB) ile müzakerelere başladığı 3 Ekim de böyle sıra dışı bir tabiat olayına şahit oldu aynı zamanda. Güneş tutuldu.
   <br/>
   <br/>
   <br>
    Ay, gözle görülür bir şekilde Güneş’i önce hilal şekline soktu, sonra nurdan bir halkaya dönüştürdü. İkinci Dünya Savaşı’nın da güneş tutulduğu bir gün başladığı söylenir. Bu kez savaş çıkmadı, belki medeniyetler arasında potansiyel bir savaşı önleyecek, diyalog ve bir arada yaşama kapılarını açacak karar çıktı. Hıristiyan Avrupa ülkeleri, zorlanarak da olsa bir Müslüman ülke ile tam üyelik müzakerelerine başladı.
    <br>
     <br>
      Hoş bu müzakereler pek öyle kolay olmayacak. Dışişleri Bakanı Abdullah Gül’ün Lüksemburg’da basın toplantısında söylediği gibi ‘müzakereler süreci asfalt yol değil.’ Ama dağın zirvesine doğru bir patika da olsa bu yolu almaya değer. Bu yolda kat edilecek her mesafe Türkiye ve Türk halkı için daha müreffeh bir yaşam demek. Nasıl ki Kopenhag siyasi kriterleri Türk vatandaşlarına daha özgür bir hayat sundu, müzakere süreci de benzer faydalar sunacak.
      <br>
       <br>
        Müzakere süreci, gerçekten zorlu. Türkiye’nin 80 bin sayfadan fazla AB müktesebatını hayata geçirmesi gerekiyor. Aslında, bu sürece ‘müzakere’ demek yanlış. ‘Uyum süreci’ tanımını kullanmak daha doğru. Zira Türkiye, AB ile müktesebatı tartışmayacak. Aksine, Türkiye bütün yasal düzenlemelerini müktesebata uyduracak. Nitekim AB üyesi ülkelerin ulusal yasalarının üçte ikisinden fazlası da Brüksel’den alınan kararlardan oluşuyor. Bu, müktesebat içerisinde Türkiye’nin hiç ‘itiraz’ etmeyeceği veya ‘ayrıcalık’ istemeyeceği anlamına gelmiyor. Ama, ne kadar çok başlık için ayrıcalık gündeme gelirse, müzakereler de o kadar çok uzuyor.
        <br>
         <br/>
         Doğu Avrupa ülkeleri, masaya ortalama 50 kadar ayrıcalık talebi ile geldi. Mesela, Macaristan 150 madde ile başladı. Ancak, bunu 50’ye düşürdü. Doğu Avrupa ülkelerinin müzakereleri tamamlama süreci ortalama 6 yıl. Batı demokrasisine daha yakın kültüre sahip bir ülke olarak, Türkiye’nin bu süreci daha kısa sürede tamamlaması mümkün. Kaldı ki, AB ile aramızda halihazırda Gümrük Birliği var zaten. Nitekim, İsveç, Finlandiya ve Avusturya bu süreci 13 ayda tamamladı. Ancak Müzakere Çerçeve Belgesi bütçeyi gerekçe göstererek, Türkiye’nin tam üyeliğinin 2014’ten önce gerçekleşmeyeceğini kayda geçiriyor. Başka bir deyişle müzakereler 8 yıldan az sürmeyecek. Müzakerelerin tamamlanması içinse, önümüzde aşmamız gereken iki bin kadar veto var!
         <br/>
         <br/>
         Bir defa Türkiye, 12 AB üyesi ile pazarlık yapmıyor. 25 AB üyesi ile pazarlık yapıyor. Kaldı ki bu sayı, 2007’de 27 olacak. İkinci olarak, üye olacak ülkelerden istenen kriterler eskiye göre çok daha fazla. AB, artık bir ‘ekonomi topluluğu’ değil, aynı zamanda bir ‘siyasi birlik.’ Daha önemlisi, karar masasında Türkiye’nin ülke olarak tanımadığı Kıbrıs Rum Kesimi ile Türkiye’nin üyeliğine açıktan karşı çıkan Avusturya ve Fransa gibi ülkeler yer almakta.
         <br/>
         <br/>
         Veto aşılırsa, referandumlar var
         <br/>
         <br/>
         Türkiye’nin, 3 Ekim’de mutabık kalıp müzakereleri başlattığı Müzakere Çerçeve Belgesi de, bundan önceki adaylar için geçerli olmayan çok sayıda özel şart içeriyor. 80 bin sayfadan fazla AB müktesebatı, Bilim ve Araştırma, Eğitim ve Kültür, Balıkçılık, Çevre, Tarım, Ortak Dış Politika, Rekabet gibi 35 ayrı başlık altında toplanıyor. Türkiye’nin, bu başlıklardan herhangi biri ile müzakereye başlaması ve uyumun tamamlandığının onayı için AB Hükümetlerarası Konseyi’nin kararı gerekiyor. Mesela, müzakereler ilk açılacak başlık olan Bilim ve Araştırma için tüm üyelerin onay vermeleri, yasal düzenlemeler tamamlandıktan sonra da bunu tek tek tasdik etmeleri gerekiyor. Bu da her ülkenin Türkiye ile müzakere sürecinde en az 70 kez ‘onay’ vermesi demek. Başka bir deyişle, 27 üyenin toplam 1890 ‘veto’ hakkını kullanmaması gerekiyor.
         <br/>
         <br/>
         Müzakereler bittikten sonra, üyeliğin gerçekleşmesi için 27 üyenin son bir onay daha vermesi gerekiyor. Ama daha bitmedi. Avrupa Parlamentosu’nun ve her ülke millî parlamentosunun da bunu onaylaması gerekiyor. Kaldı ki, Avusturya ve Fransa bütün bu süreç tamamlandıktan sonra, halkın oyuna başvuracaklarını yani Türkiye’nin üyeliğini referanduma götüreceklerini açıkladılar. Bu ülkelere yenileri de eklenebilir. Ama hepsi bu kadar da değil. Hükümetlerarası Konsey’in Türkiye’nin üyeliğini gündeme alabilmesi için, AB Komisyonu’nun ‘hazmedilebilir’ raporu vermesi gerekiyor.
         <br/>
         <br/>
         AB, Türkiye’ye hayır diyemez
         <br/>
         <br/>
         Türkiye’nin bütün bu aşamalardan başarıyla geçmesi için, Rum Kesimi’ne deniz ve hava limanlarını açması, Yunanistan ile Ege sorunlarını gerekirse Lahey Adalet Divanı’na götürerek çözmesi şart. Dahası, Türkiye’den Ermenistan sınırını açması ve Ermeni soykırımını tanıması gibi daha dolaylı isteklerde de bulunulması söz konusu. Unutmadan eklemekte fayda var, Müzakere Çerçeve Belgesi’ne Avusturya’nın son dakikada eklettiği bir hususun daha gerçekleşmesi gerekiyor, ‘Türkiye üye ülke kamuoylarının da desteğini kazanmalı.’ ‘Kopenhag Siyasi Kriterleri’ni tamamladın, üyelik müzakerelerine başlayabilirsin’ demek için Türkiye’ye ‘Kırk dereden kırk küp su getirten AB’ bundan sonra da hüsn-i niyetle kolay kolay hareket etmeyecektir.
         <br/>
         <br/>
         Peki, bu tablo Türkiye’nin umutsuzluğa kapılıp AB sürecinden vazgeçmesini mi gerektirir? Bu sorunun cevabı ciddi bir tenakuz arz etse de, ‘hayır’. Çünkü, AB müktesebatına uyum sağlamak, tıpkı siyasi kriterlerde olduğu gibi ancak ve ancak Türkiye’nin ve Türk halkının yararına. Türkiye, sonuca ulaşamazsa bile kat ettiği her mesafe onu biraz daha dünya ülkeler birinci ligine yaklaştıracak. Kaldı ki, AB’nin bugüne kadarki tüm Türkiye kararları benzer zorluklar içeriyor ve ‘ümitsizlik’ aşılıyordu. Türkiye, yoluna devam edip kriterleri tamamlayınca AB ülkeleri zorlanarak da olsa, Türkiye’ye ‘evet’ demek zorunda kaldı. Bundan sonra da bu yaklaşım kolay kolay değişmeyecek. AB, bir değerler topluluğu; inanırlığı ve itibarı için, verdiği özlere uymak zorunda. Yani Türkiye müktesebat uyumunu gerçekleştirirse, üye ülkelerin engellemesi şu ana kadar olduğu gibi pek mümkün değil.
         <br/>
         <br/>
         Lüksemburg’da, AB’nin Türkiye’ye başka nedenlerle de ‘hayır’ diyemeyeceği bir kez daha görüldü. Birincisi, AB içerisinde İngiltere başta olmak üzere birçok ülke, Türkiye’nin üyeliğini istiyor. Bu sebeple, Türkiye’yi veto etmek, AB içerisinde yeni ve ciddi bölünmelere sebep oluyor. Bu da birlik içinde ciddi bir siyasi kriz anlamına geliyor. İkinci olarak, her ne kadar AB kendisini ABD’nin karşısında ‘rakip’ gibi görse de, ABD’nin net tavır aldığı konularda toplu bir direnç gösteremiyor. ABD, Türkiye’nin üyeliğini açık bir şekilde destekliyor. 1999 Helsinki Zirvesi’nden bu yana ABD, Türkiye ile ilgili olumlu karar almada bir tıkanma yaşanınca devreye giriyor. En son Lüksemburg’da ABD Dışişleri Bakanı Condoleezza Rice’ın telefon diplomasisi Rumlar ve Avusturya’nın inadını kırmaya yetti. İngiliz The Guardian gazetesinin yazarı Simon Tisdall 4 Ekim tarihli makalesinde bu durumu AB için ‘onur kırıcı’ olarak niteliyor.
         <br/>
         <br/>
         ‘Hıristiyan kulübü değiliz’
         <br/>
         <br/>
         Bir diğer önemli sebep de, Türkiye’nin üyeliğinin AB’ye sağlayacağı önemli stratejik ve ekonomik kazançlar. Türkiye’nin üyeliği AB’yi Kafkaslar ve Ortadoğu ile sınır yapacak. Bu da enerji havzaları ile temas imkanı sağlayacak. Türkiye’nin askerî gücü de, AB’nin güçlü bir siyasi ve ekonomik birliği askeri olarak desteklemesi anlamına gelecek. Bu da AB’nin çok arzuladığı bağımsız bir süper güç olma hayalini gerçekleştirmeye  imkan verecek. Sonuçta, AB genç ve dinamik nüfusu, 70 milyonu aşkın bir pazarı ile Türkiye’yi elinden kaçırmak istemeyecek.
         <br/>
         <br/>
         Lüksemburg’da Türkiye ile ilgili tıkanmanın aşılmasında çok önemli rol oynayan bir husus da, “AB’nin Hıristiyan kulübü olmadığı mesajını vermekti”. Özellikle 11 Eylül sonrası yaşanan gelişmeler bir medeniyetlerarası çatışmaya  doğru gidildiği izlenimi veriyor. Türkiye’ye Müslüman bir toplum olduğu için ‘hayır’ demek, AB’nin yaklaşık bir buçuk milyarlık İslam dünyasını da karşısına alması demek. Dolayısıyla AB, bir Hıristiyan kulübü olmadığını, insan hakları ve demokrasiye dayalı bir değerler topluluğu olduğunu göstermek istiyor. Kendisine adaylık statüsü verilen ve AB değerlerine hakkıyla uyum gösteren Türkiye’ye bu durumda ‘hayır’ demek mümkün gözükmüyor.
         <br/>
         <br/>
         Nitekim, 2 Ekim akşamı Lüksemburg’da bir araya gelen AB üyesi ülkelerin dışişleri bakanları, ‘Türkiye’ye hayır demenin nelere sebep olacağını’ tartıştı. Varılan nokta, stratejik, ekonomik ve siyasi faturanın çok ağır olacağı, AB’nin 17 Aralık kararını yani müzakerelere 3 Ekim’de başlama kararını uygulamak zorunda olduğu şeklinde. AB Dışişleri Bakanları kendilerini o kadar çok ‘Hıristiyan kulübü’ söyleminin baskısında hissetmişlerdi ki, Arap dünyasına yayın yapan hiçbir televizyonun teklifini geri çevirmediler. Sürekli vurguladıkları AB’nin bir değerler topluluğu olduğu, din birliği olmadığıydı. Nitekim, bu baskıların altında AB Dönem Başkanı Jack Straw Türkiye ile müzakerelere başlama kararını ‘tarihî bir gün’ olarak duyurdu ve AB’nin farklı medeniyetlere açılma günü olduğunu söyledi. 11 Eylül sonrası gelişmelerin baskısını gösteren en çarpıcı açıklama ise, Portekiz Dışişleri Bakanı Diogo Freitas do Amaral tarafından yapıldı: “Türkiye ile müzakereleri başlatmanın İslam dünyası üzerinde etkileri olacak. Bu ABD’nin hoşuna gitmiştir, en fazla Bin Ladin üzülmüştür.”
         <br/>
         <br/>
         Türkiye, AB üyeliği için Hırvatistan ile müzakerelere aynı gün başlamasını da bir fırsat olarak kullanabilir. 17 Aralık 2004’te AB, Hırvatistan’a üyelik müzakerelerine başlanabilmesi için Hırvat savaş suçlusu Ante Gotovina’nın yakalanıp eski Uluslararası Yugoslavya Savaş Suçları Mahkemesi’ne (ICTY) teslimini şart koşmuştu. Hırvatistan, 3 Ekim itibariyle bu şartı yerine getirmedi. Ancak, Türkiye ile müzakerelerin başlamasına karşı çıkan Avusturya, Hırvatistan ile de müzakerelerin başlamasını ön şart olarak sundu. Sonuçta, ICTY Başsavcısı Carla Del Ponte, Lüksemburg’da, “Hırvatistan’ın özellikle son birkaç haftadır Gotovina’nın yakalanması için işbirliği yapmadığını gösterir bir kanıt yok.” gibi çok muğlak bir açıklama yaptı. Sonuçta, Hırvatistan ile de aynı gece yani 3 Ekim’de müzakereler açıldı. Hırvatistan fırsat olabilir
         <br/>
         <br/>
         Burada ilginç olan, Del Ponte’nin raporunu sabah 09.30’da açıklaması planlanıyorken, akşam 17.30’da açıklaması oldu. Türkiye’nin üyeliği yanlısı birçok ülke, Avusturya’nın inatçı ısrarlarını kırmak için, “Türkiye kararı çıkmadan, Hırvatistan kararı alınmayacak.” diye diretti. Nitekim, Hırvatistan kararı Türkiye’nin taslak metne onayı alındıktan sonra gerçekleşti. Yani, AB karar sürecinde Hırvatistan, Türkiye kararı için dengeleyici bir unsur oldu. Türkiye’nin bu sebeple Hırvatistan’ın müzakere sürecini lehinde kullanması mümkün. Müzakere sürecindeki hızını Hırvatistan’ın gerisine düşürmediği takdirde, Hırvatistan’ın üyeliğine ‘evet’ Türkiye’nin üyeliğine ‘hayır’ denmesi pek mümkün olmayacak. Eş zamanlı müzakerelere başlama kararı gibi, eş zamanlı tam üyelik kararı da mümkün olabilir.
         <br/>
         <br/>
         Türkiye’nin uzun süren Avrupa yürüyüşünün mutlu sona ermesi için pek çok neden var. İki bin veto sebebiyle ümitsizliğe kapılmaya gerek yok. Önemli olan, süreç mutlu sona ermese bile, AB ile müktesebat uyumu Türkiye ve Türk halkına zarar değil, fayda sağlayacak. Siyasi reformların uygulamada yerleşmesine, Türk ekonomisinin kalkınmasına yol açacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1994 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22652), [web.archive.org (arşiv bağlantısı)](http://web.archive.org/web/20061101040744/http://www.aksiyon.com.tr:80/yazdir.php?id=22652)
