# Gölge güçler iş başında KİRLİ OYUN

*Erhan Başyurt 2005.11.21*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      ‘İşyerinde üç kişi oturuyorduk. Öğlen saatleriydi. Yanımda aynı pasajda kundura satıcısı Metin Korkmaz ve onun amcasının oğlu Mehmet Zahir Korkmaz vardı. Pasajdaki diğer esnafı yemeğe çağırmak üzere arka bölümden öne geçiyordum ki, camların kırılma sesini duydum. Perdeyi aralayınca kendi camım olduğunu fark ettim. O esnada, yerde dönmekte olan el bombasını gördüm. Kendimi can havliyle dışarı attım. Kapımın merdiveninden koşarak uzaklaşan, kumral, sarıya çalan montlu, orta boylu, sakalsız bir kişi gördüm. Kaçarken henüz bomba patlamamıştı. ‘Yakalayın bomba attı, montluyu yakalayın’ diye bağırdım.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060528142810im_/http://www.aksiyon.com.tr/resim/572/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   İçeride patlama meydana geldi. Tam o sırada dükkanın dışında, pasajın içindeydim. Kaçan şahsı caddeye kadar kovaladım. Patlama sesini duyan vatandaşlara, ‘Kaçan şahsı yakalayın’ diye bağırıyordum. Halk bu şahsı kovalamaya başlayınca, patlama yerine geri döndüm...”
   <br>
    <br>
     Bu ifadeler, Şemdinli’de 9 Kasım’da Özipek Pasajı’ndaki kitabevine el bombası atılan Seferi Yılmaz’a ait. Yılmaz, PKK’nın 1984’teki ilk eylemi Eruh baskınına katılmış ve bu sebeple 15 yıl yatmış, bir buçuk yıl önce de tahliye olmuş. Kitabevindeki patlamada içeride bulunan Mehmet Zahir Korkmaz hayatını kaybetti. Peki, Yılmaz’ın Umut Kitabevi neden hedef seçilmişti, bombayı atan ‘montlu’ kimdi? Hikâyenin devamını Şemdinli Savcısı Harun Ayık’ın görgü tanıklarından aldığı ifadelerle vermeye devam edelim.
     <br>
      <br/>
      İki istihbaratçı Jandarma Astsubay, bir itirafçı
      <br/>
      <br/>
      İşyeri pasajın tam karşısında olan esnaf Zeydan Özen, patlamadan 15 dakika önce üç kişinin beyaz bir Renault içinden pasajı gözlediğini fark ettiğini anlatıyor. ‘Sarıya çalan montlu’nun arabadan elinde siyah bir poşet olduğu halde indiğini gördüğünü söylüyor. Araçtakilerin, gözetlendiklerini  fark edip aracın yerini değiştirdiğini kaydediyor. Birkaç dakika sonra pasajdan patlama sesi geldiğini belirten Özen, gelişmeleri şöyle anlatıyor: “Sarıya çalan montlu kişi pasajın aşağısına doğru telaşlı bir şekilde, telefonu elinde konuşarak ‘Neredesiniz şu an’ diyerek hızlı adımlarla ilerliyordu. Adamı takip ettim, beyaz Renault’a bindi. Halka, ‘Bombayı patlatan bu adamdır’ dedim. Halk aracın önünü kesti, onları tartaklamaya başladı.”
      <br/>
      <br/>
      Görgü şahitlerinden esnaf Muharrem Tekin, arabanın bu esnada dükkânının tam önünde olduğunu belirtiyor. “Üç kişiden biri halka çirkin bir tavırla ‘Ne oluyor?’ dedi. Vatandaşlar, ‘Bombayı bırakan kişi aracın arkasında oturandır. Onu bize teslim edin’ cevabını verdi.” şeklinde yaşananları anlatan Tekin, sonrasında önde oturanlardan birinin arabadan indiğini ve aracın bagajından kalaşnikof marka silah çıkarak mermiyi namluya sürdüğünü ifade ediyor. Halk, kalaşnikof silahı alıp tekrar bagaja koyuyor. Ve arka tarafta oturan şahsı tartaklamaya başlıyor. Bu esnada polis olay yerine geliyor; havaya ateş ederek, dövülmekte olan iki kişiyi alıp panzere bindiriyor.
      <br/>
      <br/>
      Üçüncü kişi olay yerinden hızla uzaklaşmaya başlıyor. Görgü şahitlerinden Özen, bu kişiyi ‘tanıdığı’ için takip ediyor. “İleride yarbay ve askerler vardı. Yarbaya, ‘Olaya karışan kişilerden birisi de budur’ dedim. Yarbay, ‘Tamam oldu. Yakaladık’ cevabını verdi.” diyen Özen, üç askerin, şahsın koluna girerek onu ilçe jandarmaya götürdüğünü kaydediyor.
      <br/>
      <br/>
      Savcı Harun Ayık’ın yaptığı soruşturma bu gelişmelerin merkezinde yer alan üç kişiden ikisinin Jandarma istihbarat görevlisi astsubay, birinin de Jandarma istihbarat tarafından kullanılan bir PKK itirafçısı olduğunu tespit etti. Araçta bekleyen astsubay başçavuşlar Ali Kaya ve Özcan İldeniz, bombayı atmakla suçlanan itirafçı ise Veysel Ateş.
      <br/>
      <br/>
      Yaşanan olay, Şemdinli’de son bir hafta içerisindeki ikinci patlamaydı. Halk da bu sebeple tedirgin ve gergindi. 1 Kasım’da 150 kilo bomba yüklü bir araç şehir merkezinde patlatılmış ve 23 kişi yaralanmış, 67 konut ve işyeri kullanılmaz hale gelmişti. Dahası, Hakkâri’de son iki aydaki ‘faili meçhul’ 14’üncü bombalama olayıydı bu. 4’ü Hakkâri merkezde, 8’i Yüksekova’da, 2’si de Şemdinli’de gerçekleşti bu saldırıların.
      <br/>
      <br/>
      Ancak, Şemdinli’de 9 Kasım’da yaşananlar bununla da bitmedi. Pasajdaki patlama 12.15’te gerçekleşti. Halk, deliller karartılmasın diye, beyaz Renault’un başında nöbet tuttu. O sırada Yüksekova’da bulunan CHP Milletvekili Esat Canan da olay mahalline geldi. Savcı, 16.00 sularında olay yerinde inceleme yapmaya başladı. Yanında 4 polis bulunuyordu. Garip bir şekilde, inceleme mahalline yaklaşmakta olan 42 plakalı beyaz Şahin marka arabadan kalabalığın üzerine ateş açıldı. Savcı Harun Ayık’ın da bulunduğu mahalde, 1 kişi öldü 4 kişi yaralandı. Yapılan incelemelerde, ateş edenin, Jandarma Uzman Çavuş Tansu Çavuş olduğu ortaya çıktı. Olay yeri incelemesi ertelendi. Saldırının amacının da, halkı uzaklaştırarak delilleri karartmak ve savcıya gözdağı vermek olduğu iddia edildi
      <br/>
      <br/>
      Savcı, incelemelerine 22.00 sularında yeniden başladı. İlginç bulgulara ulaşıldı. Halkın çevirip zarar verdiği beyaz Renault 19 marka araç Jandarma’ya kayıtlı çıktı. Araçta, Jandarma Astsubay Ali Kaya adına düzenlenmiş bir kimlik, üç kalaşnikof silah, onlara ait 10 dolu şarjör, kitabevinde patlayan bombanın aynısı iki adet bomba, bomba imha veya üretim amaçlı kullanılan kalıplar bulundu. Ancak hepsi bununla da sınırlı değildi. Dosyalar, krokiler ve isim listeleri de bulundu. Birinde 80 kişinin, diğerinde ‘milis’ olarak kaydedilmiş 25 kişinin ismi bulunuyordu.
      <br/>
      <br/>
      Krokiler ve işaretlenmiş isim listeleri
      <br/>
      <br/>
      Bölgedeki aşiret liderleri ile HADEP yerine kurulmakta olan Demokratik Toplum Partisi’nin 18 kurucusunun adları ve resimleri de yer alıyordu. Bazı isimlere farklı notlar düşülmüş ve işaretler konmuştu. Özipek Pasajı’ndaki kitabevinin sahibi Sefer Yılmaz ismi yuvarlak içine alınanlardandı. Pasajın krokisi de vardı ve kitabevi işaretlenmişti. Görgü tanıklarının resmî ifadelerini 16 Kasım tarihli Bugün Gazetesi’ndeki köşesinde yayımlayan Nazlı Ilıcak, isminin açıklanmasını istemeyen bir görgü tanığının arabada, bayramdan bir gün önce meydana gelen ve 23 kişinin yaralandığı patlamanın meydana geldiği yerin krokisinin de bulunduğunu  kaydettiğini belirtiyor.
      <br/>
      <br/>
      Savcı, Uzman Çavuş Tansu Çavuş’u ‘müdafaa sınırını aşarak adam öldürmek’ ve itirafçı Veysel Ateş’i ‘bombalı saldırıyla adam öldürmek’ suçlamalarıyla tutukladı. Jandarma İstihbaratı astsubay baçavuşlarından Ali Kaya ve Özcan İldeniz ise tutuksuz yargılanmak üzere serbest bırakıldı. Görgü tanıklarının ifadeleri ile astsubayların Savcı Ayık’a anlattıklarıysa önemli çelişkiler içeriyor. Hatta, tutuklu Veysel Ateş ile tutuksuz astsubayların anlattıkları da çelişiyor. Astsubay İldeniz, bazı haber elemanlarıyla bulaşmaya gittiklerini, arabayla giderken sıkıştığını ve ihtiyaç gidermek için durduklarını belirtiyor. İldeniz, arabayı durdurup camiye giderken patlama olduğunu, olay yerinde toplanan halka ne olduğunu sorarken saldırıya uğradıklarını kaydediyor. Ali Kaya da aynı ifadeyi tekrarlıyor. İtirafçı Ateş ise, İldeniz’in abdest ve sayısal loto kuponu alacağını, ama daha arabadan inmeden bomba sesini duyduklarını anlattı.
      <br/>
      <br/>
      İldeniz, Sefer Yılmaz’ı telefon dinlemeleri sırasında PKK ile işbirliği yaptığı için takibe aldıklarını, krokinin bu amaçla bizzat kendisi tarafından çizildiğini ifade ediyor. Kaya, arabadaki silah ve bombaların Jandarma’ya ait olduğunu, muhtemel saldırılara karşı tedbir amaçlı bulundurduklarını kaydediyor. Kaya, dosya ve diğer bilgilerin de istihbarat çalışmaları gereği olduğunu vurguluyor. ‘Tesadüfen’ olay mahallinde olduklarını söyleyen Kaya, isimleri ve resimlerinin yayımlanarak hedef haline getirildiklerini de iddia etti. İldeniz ise vücudunun birçok yerinde darp izleri bulunduğunu, bu sebeple kalabalıktan şikayetçi olduğunu dile getiriyor.
      <br/>
      <br/>
      Astsubay Ali Kaya’ya ilginç bir destek, Kara Kuvvetleri Komutanı Mehmet Yaşar Büyükanıt’tan geldi. Büyükanıt, Cumhurbaşkanı Sezer’in Kültür ve Sanat Ödülleri sebebiyle verdiği resepsiyonda, Astsubay Ali Kaya’yı tanıdığını, bu kişinin daha önce kendi emrinde çalıştığını ve bu olaylara karışmayacak iyi bir insan olduğunu söyledi. Aynı resepsiyonda konuşan Jandarma Genel Komutanı Fevzi Türkeri de, Şemdinli’deki olaylar ile Susurluk arasında bağlantı kurulamayacağını belirterek, Şemdinli’dekinin lokal bir olay olduğunu söyledi. Üst düzey iki komutanın, yargı aşamasına henüz intikal etmiş bir hadise ile ilgili, yargıyı da etkilemesi muhtemel bu açıklamaları oldukça dikkat çekti. Oysa Genelkurmay Başkanı Hilmi Özkök, yargıya intikal eden bu olay konusunda konuşmayacağını, adli ve idari soruşturmaların sonuçlarını bekleyeceğini söylüyordu.
      <br/>
      <br/>
      İspanya’da kirli örgüt GAL ortaya çıkarıldı
      <br/>
      <br/>
      Şemdinli’de yaşananlar, Susurluk ve Yüksekova çetesi gibi yakın zamanda patlak veren skandalları hatırlatıyor ister istemez. Orada da kamu görevlileri hukuk dışı uygulamalara yönelmiş, yasadışı kişi ve gruplarla eylem birliği yapmıştı. Türkiye’de olduğu gibi İspanya ve Kuzey İrlanda’da da teröre karşı ‘kirli savaş’ uygulamaları söz konusu.
      <br/>
      <br/>
      ‘Kirli savaş (dirty war)’, terör örgütlerine karşı devlet destekli para-militer gruplar veya gizli istihbaratçıların bu örgütlerle aynı yöntemleri kullanarak mücadele etmeleri demek. Başka bir deyişle, hukuk dışı eylemlere ve şiddet eylemlerine, devlet desteği veya kamuflajı altında yönelmelerine deniyor. Özellikle İspanya’da Bask bölgesinin özgürlüğü için şiddet eylemlerine başvuran ETA’ya karşı kurulan GAL bunlardan en bilineni. GAL (Anti-terörist Özgürlük Grubu) 1996’da ortaya çıkarıldı ve 14 kurucu ve yöneticisi ağır cezalara çarptırıldı.
      <br/>
      <br/>
      GAL, 1982’de sosyalist Filipe Gonzales’in iktidarı sırasında kuruldu. 1983-1987 yılları arasındaki eylemlerinin önemli bir kısmı ortaya çıkarıldı. GAL, İspanya ve Fransa’daki eylemlerde, ETA’ya yakın oldukları gerekçesiyle 27 kişiyi öldürdü, 77 kişiyi kaçırdı ve 2392 kişiyi de yaraladı. GAL, tıpkı ETA gibi, adam kaçırıyor, sorguluyor, işkence yapıyor, öldürüyor ve bombalama eylemleri gerçekleştiriyor.
      <br/>
      <br/>
      GAL skandalının patlaması üzerine, sosyalist parti 15 yıl aradan sonra ilk kez iktidarı sağcı Jose Maria Aznar’a kaptırdı. Aznar hükümeti siyasi destek verince, cesur savcı Baltazar Gurzon soruşturmayı sonuna kadar götürdü. GAL’in kurulmasında, kamu kaynaklarının yanlış kullanılmasında rol alan ve örgütü gizli olarak yöneten 14 üst düzey isim ceza aldı. Bunlar arasında eski İçişleri Bakanı Jose Barrionueva Pena, Gizli Servis Şefi Rafael Vera, iki emekli general ve birçok polis şefi yer aldı. Ancak, garip bir şekilde GAL’in eylemleri, ETA’nın operasyonel kabiliyetini azaltmadı, aksine varlık sebebini güçlendirdi ve halk desteğini artırdı. Yani, gayesinin aksi bir neticeye sebep oldu.
      <br/>
      <br/>
      Astsubay Oğuz, infaz timlerini anlattı
      <br/>
      <br/>
      Benzer bir yapılanma Kuzey İrlanda’da IRA’ya karşı da gerçekleştirildi. Katolik İrlandalıların kurduğu IRA’ya karşı, Protestan İrlandalılar UVF’yi 1966’da yeniden canlandırdı. UVF (Ulster Gönüllüler Cephesi) IRA yanlılarına karşı silahlı eylemlere yöneldi. Benzer başka gruplar da oluşturuldu. Sonuçta, 1968-1998 arasında IRA çoğunluğu Protestan 728 kişiyi öldürürken, UVF ve Ulster yanlısı diğer para-militer gruplar çoğunluğu Katolik 864 kişiyi öldürdü. Yani, IRA’dan daha fazla. IRA’nın asıl hedefi İngiliz güvenlik güçleriydi ve bu dönemde örgüt binden fazla güvenlik görevlisini öldürdü. Ancak, Ulster yanlıları devlet birimlerinin bazen desteklemesi, bazen göz yummasıyla, Katolik nefreti üzerine hareket etti. Sonuçta, IRA’nın varlık sebebini güçlendirip Katolik halk desteğini de artırdılar.
      <br/>
      <br/>
      İspanya ve Kuzey İrlanda’daki olayların benzerlerinin Türkiye’de yaşanmadığını söylemek, hem yargıya hem de Meclis’e intikal etmiş bilgilere göre imkansız. Jandarma İstihbarat Astsubayı Hüseyin Oğuz’un 18 Şubat 1997’de TBMM Susurluk Araştırma Komisyonu’na verdiği ifade Komisyon Raporu’nda şöyle yer alıyor: “Diyarbakır’daki sistemi bildiğini, buna göre bir kişinin bu şekilde öldürülmesi için Kürt kökenli ve PKK’ya hafif bir sempatisinin olmasının yeterli olduğu, kendini devlet yanlısı tanıtan birinin ‘Falan PKK yanlısıdır’ gibi bir ihbarı üzerine adamın özel harekatçı kıyafetiyle evinden alındığını ve 2-3 kişilik infaz ekibi (tetik timi) tarafından infaz yapıldığını, buna istihbarat biriminin karar verdiğini… İnfaz timlerinin üç kişiden oluştuğunu, çoğunlukla silahsız, korumasız insanlara yönelik olduğunu, bu insanların evlerinden alınarak infaz edildiğini kaydediyor.”
      <br/>
      <br/>
      Oğuz, “Akşam istihbarat örgütleri bize liste verirdi, sabahleyin de tetikçiler bu listedekileri gider vururlardı.” diyor. Oğuz ifadesinde tetikçi olarak kullanılan Alaattin Kanat ve Kahraman Bilgiç gibi itirafçıları örnek gösteriyor. İtirafçılar, daha çok, Pişmanlık Yasası’ndan istifade etmek için teslim olan PKK’lıları yargıya teslim etmeyerek oluşturulmuş. Kendilerine korucu veya asker kimliği temin edilmiş. Böylece, gayr-i hukuki eylemlerde kullanılmışlar. 1999’a kadar bu şekilde ne kadar cinayet işlendiği bilinmiyor. Bölgede halen aydınlatılamayan 1500’den fazla faili meçhul cinayet var.
      <br/>
      <br/>
      Nitekim, Diyarbakır Cumhuriyet Savcılığı da, 29 Mart 2005’te PKK itirafçısı Abdülkadir Aygan’ın iddialarına dayanarak, JİTEM olarak bilinen ve bütün bu ‘kirli savaş’ eylemlerini gerçekleştirmekle suçlanan ‘Jandarma İstihbarat Teşkilatı’ hakkında dava açtı. Savcılık JİTEM için, “Sözde devlet adına ancak yasadışı yollarla birçok adam öldürme, adam kaldırma ve terör örgütü PKK yandaşı olduğuna inandıkları veya öyle sandıkları kişiler aleyhine ve kendi çıkarlarına gasp eylemleri yapan çete” tanımlaması yapıyor. Savcı Mithat Özcan’ın açtığı ve 8 kişi hakkında tutuklama istediği ‘faili meçhuller’ davası, söz konusu isimlerin eski askeri personel oldukları gerekçesiyle 2 No’lu Ağır Ceza Mahkemesi’nden alınarak, askeri mahkemeye devr edildi. Tutuklama kararları da reddedildi.
      <br/>
      <br/>
      Şemdinli’de halkın suçüstü yaptığı olaylar, tıpkı GAL ve UVF örneğinde olduğu gibi ‘kirli savaş’ kapsamında bombalama eylemlerine de başvurulduğunu gösteriyor. Ancak, eylemlerin çapı ve arka arkaya sıralanması, akla başka ihtimalleri de getiriyor. Kara Kuvvetleri Komutanı Yaşar Büyükanıt 30 Ağustos resepsiyonunda basın mensuplarına şu ilginç tespiti yaptı: “Bakın size özünü söyleyeyim. Türkiye’yi Filistinleştirmek, Filistin haline getirmek istiyorlar.” Büyükanıt, 16 Kasım tarihli Cumhuriyet gazetesinde yer alan beyanatında da, Şemdinli’yi kast ederek, “Bu olaylardan sonraki aşamayı çok iyi takip edin, çok iyi yorumlayın.” tespitinde bulundu.
      <br/>
      <br/>
      Şemdinli olayları, Türkiye’nin ‘kirli savaş’ gölgesinden kurtulması için aydınlatılmalı. Şemdinli’den bir hafta sonra Yüksekova’da halkın güvenlik görevlileri ile arbede yaşaması ve iki kişinin hayatını kaybetmesi, patlamaların PKK’ya hizmet ettiğini gösteriyor. Daha doğrusu, terör örgütü için istismar alanları açıyor, Türkiye’nin hukuk devleti imajına da zarar veriyor. Nitekim, Şemdinli sonrası protesto olayları önce Yüksekova ve Hakkari’ye yayıldı. Yüksekova’da yaşanan arbedede 2 vatandaş hayatını kaybetti. Bölgede işyeri kapatma, okulları protesto etme eylemleri yapıldı. Bölücü örgüt, Şemdinli’de patlak veren ‘kirli savaşı protesto’ eylemlerini büyük şehir varoşlarına taşımayı da hedefliyor. PKK’nın devamı Kongra-Gel’in başkanı  Zübeyr Aydar, 16 Kasım’da Roj TV’de yaptığı açıklamada metropellerdeki insanların da bu protesto eylemlerine katılmaları için çağrı yaptı.
      <br/>
      <br/>
      Hukuk devletinde  gayrı meşru davranılmaz
      <br/>
      <br/>
      Hukuk devletinde, kamu görevlileri yasalar kapsamında hareket eder. Yasaları ihlal eden her kim olursa olsun, cezalandırılır. Susurluk ve Yüksekova’da varılan sonuç, yeterince caydırıcı mesaj verilemediğini gösteriyor. Devlet imkanlarının çıkar amaçlı kullanılması veya devlet adına teröre başvurulmasının önünün alınması gerekiyor. Başbakan Recep Tayip Erdoğan da 16 Kasım’da Başbakanlık’ta ilgili bakan ve bürokratlarla toplantı yaptıktan sonra, Şemdinli olayıyla ilgili şu değerlendirmelerde bulundu: “Hukuk dışına çıkan hiçbir eylem kabul edilemez. Herhangi bir kamu görevlisinin hukuk dışı bir davranışını meşrulaştıracak bir bahane olamaz. İstikrar ve huzuru bozmaya çalışanlar hangi sıfatı taşırsa taşısınlar, hukuk devletinin gerekleri doğrultusunda bunun bedelini ödeyeceklerdir.”
      <br/>
      <br/>
      Soruşturmanın sonuna kadar gidebilmesi, iki unsura bağlı. Birincisi siyasi iradenin hukuk devletinden yana tavır alması, ikincisi de olayları aydınlatmada cesur savcıların devrede olması. Halihazırda siyasi irade devletin her kademesince ortaya konuyor. Ancak bu kadar büyük çaplı bir olayın ilçe savcısına emanet edilmesi işi zorlaştırıyor. İçişleri Bakanlığı’nın atadığı iki müfettişin, olayda zanlıların avukatlığını yapacak olan emekli yarbay Mehmet Göçmen ile aynı askerî helikopterde Şemdinli’ye intikal etmeleri de bir o kadar dikkat çekici. Hükümet siyasi irade ortaya koyduğu gibi, bu iradeyi eyleme de dönüştürmeli. Olayın Meclis Komisyonu kurularak incelenmesi de faydalı olacaktır, ama hukuki sürecin işlemesi anlamına gelmeyecektir.
      <br/>
      <br/>
      Olayda zanlı konumda olan Jandarma’nın, ilçe merkezinde araştırmayı üstlenmesi ve araçtaki delillerin Jandarma Bölge Kriminal Laboratuvarı’nda incelenecek olması da soruşturmanın tarafsızlığına gölge düşürüyor. Daha dikkat çekici olan, olay mahalli Jandarma’nın görev ve sorumluluk alanında değil. İlçe merkezi olduğu için, soruşturma ve adli incelemeleri asıl emniyetin yapması gerekiyordu.
      <br/>
      <br/>
      Şemdinli hadisesinin tam olarak ve tarafsız bir şekilde aydınlanması hukuk devleti olarak Türkiye’ye olan güveni artıracak, bölücü örgütün bu durumu istismar etmesini de engelleyecektir. Soruşturma, şeffaf ve hızlı yürütülürse bundan sonra meydana gelecek Şemdinli benzeri olaylarla ilgili provokasyon endişeleri de ortadan kalkacaktır. Türkiye’nin huzur ve istikrarını korumak için, Şemdinli’de patlayan ‘kirli savaş’ın hukuken temizlemesi gerekiyor.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Fatih Yavuz, 25-Kasım-2005
> Ulusalcıların parmağı var: 
> Bu hadise ilk değil. Polis bölgesindeki bir olayı jandarma soruşturuyorsa, sonucun nasıl olacağını tahmin etmek zor olmasa gerek. Bu olayın arkasında Ulusalcılar dediğimiz grubun parmağı var. Ne yapalım, onların hesabı varsa Allah’ın da bir hesabı var.

### Erkan Ovalı, 25-Kasım-2005
> Çok dua etmeliyiz: 
> Cennet yurdumuzu cehenneme çevirmek, milletimizi kargaşaya sürüklemek isteyenlerin şerrinden korunmak için Allah’a çok dua etmeliyiz. Kürt kardeşlerimiz sağduyulu olur, birilerinin emellerine alet olmazlar inşallah.

### Fahreddin Yıldız, 24-Kasım-2005
> Kapağı görünce ürperdim: 
> Kapak tasarımı beni ürpertti. İçeriği derinlemesine inceleyince, o dehşet ve korku saçan suratın cennet vatanımızın hemen her köşesinde (Hakkâri buzdağının görünen kısmı) elini kolunu sallayarak gezdiğini anladım ve daha da ürperdim.

### Alpay Kaya, 23-Kasım-2005
> Vatan sahipsiz değil: 
> Karanlık güçler bakalım ne zamana kadar direnecek? Vatanı sahipsiz mi zannediyorlar? Bu millet benzeri sınavlardan çok geçti.

### Zafer Avcı, 23-Kasım-2005
> Farklı bir açıdan bakılırsa: 
> Bölücü örgüt lideri Abdullah Öcalan'ın yakalanmadığı dönemlerden beri Şemdinli ele geçirilmek istenen stratejik bir bölgedir. PKK buradan elde edeceği uyuşturucuyla maddi gereksinimleri karşılama düşüncesindeydi. Fakat Şemdinli halkı sağduyuludur. PKK’ya yataklık etmekten eskiden beri kaçınmıştır. Örgütün bir türlü kendine bağlayamadığı Şemdinli bugün öyle görünüyor ki sağduyusu yıpratılarak ve devletine düşman edilerek kirli bir oyunla ele geçirilmek isteniyor. Nitekim işin içinde istihbarat örgütlerinin de parmağı olduğu düşüncesi o bölgenin iyi düşünülmüş ve planlanmış bir role hazırlanmak istendiğini gösteriyor. Bu olayın Şemdinli’yle sınırlı kalacağının garantisi yoktur. Şemdinli'deki olay nasıl Hakkâri'nin tamamına sirayet ettiyse, ileride Bismil, Kızıltepe veya bir başka ilçede başlatılacak bir olay tüm güneydoğuyu içinden çıkılmaz bir duruma itecektir. Hele hele Türkiye'de böylesine güzel gelişmeler yaşanırken meydana gelecek daha kötü hadiseler her güzel işin yıkımına sebep olacak ve memleketi yeni bir kaos ortamına sürükleyecektir. Olayın aydınlanmasına çalışılırken muhtemel hadiseler için de tedbir alınmalı.

### Lütfullah Caştur, 23-Kasım-2005
> JİTEM raporuyla bağlantısı var: 
> Eylem düzenleyecek bir örgütün ortada delil bırakması çok saçma. Şemdinli’deki olayların, bu olaylardan 1 hafta önce açıklanan JİTEM raporuyla bağlantılı olabileceğini tahmin ediyorum.

### Harun Ağsakallı, 22-Kasım-2005
> Hukuk dışı olaylara fırsat verilmemeli: 
> Ülkemizin iç huzurunu bozmak isteyen, ülkemizde kargaşa ortamı hazırlayarak bundan nemalanan derin güçler, planlarını bir bir gerçekleştiriyor. Ekonomide hızlı bir büyüme kaydettik, demokrasi alanında bugüne kadar atılamayan adımlar attık. İnsanların yüzü gülmeye başladı. Bu durum karanlık güçleri memnun etmedi. Hükümeti yıpratmaya, halkımızı birbirine düşürmeye çalışacaklardır. Hatta demokrasiye müdahale edilmesine zemin hazırlamaktan çekinmeyeceklerdir. Sağcı-solcu, Türk-Kürt ayrımını körükleyecek, dinler arası diyaloğu değil çatışmayı destekleyeceklerdir. Üniversite öğrencilerini emellerine alet edebilirler. Çok hesaplılar. Ürün vermeyecek toprağa tohum atmıyorlar. Saman alevi gibi parlayacak eylemler onları ilgilendirmiyor. Şemdinli’deki hadise çok hesaplıcadır. Türk-Kürt ayrımcılığı tırmandı, başka bölgelere de sıçradı. PKK’nın da hadiseyi sıcak tutmak istediği unutulmamalı. Çünkü sırf terör örgütü olmaktan çıktı, ekonomik bir güç de olmaya başladı. Devlet hukuk dışı bir tutum içine girmemelidir. Bu çok önemli bir noktadır. Halkımız çok uyanık olmalı. Haklıyken, yanlış tepkiler yüzünden haksız duruma düşmemeli. Karanlık güçler, halkı provoke etmek için dört gözle bekliyor. Devletin tutumu şu ana kadar iyi. Cumhurbaşkanı, Başbakan ve Genelkurmay Başkanı’nın kararlı tutumları çok önemli. Hadisenin çözülmesini sağlayacak önemli etkenlerden biri de ana muhalefet partisinin desteğidir. Bu hadise lokal değildir. Örtbas edilmesine izin verilmemelidir.

### Yunus Akçalı, 22-Kasım-2005
> Sis perdesi aralanmalı: 
> Kapak yazınız oldukça etkileyici ve çarpıcı bilgilerle dolu. Medya organlarının ve devletin ilgili mekanizmalarının bu olayların üzerine karalılıkla gitmesi lâzım. Aydınlığa çıkarılması gereken çok şey var. Umarım bu bir başlangıç olur.

Kaynak: [www.aksiyon.com.tr](http://www.aksiyon.com.tr:80/detay.php?id=22879&yorum_id=6626), [web.archive.org (arşiv bağlantısı)](http://web.archive.org/web/20060528142810/http://www.aksiyon.com.tr:80/detay.php?id=22879&yorum_id=6626)
