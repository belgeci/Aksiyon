# ‘K.Irak’ bilgisini Pentagon casusu sızdırmış

*Erhan Başyurt 2005.11.07*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Başkan George W. Bush’un başı casus skandallarından kurtulmuyor. Geçtiğimiz hafta Beyaz Saray’ı sarsan CIA casusluk skandalının bir benzeri de Savunma Bakanlığı ‘Pentagon’da yaşanıyor.
      <br>
      </br>
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070404230125im_/http://www.aksiyon.com.tr/resim/570/30.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Beyaz Saray skandalı, Bush yönetiminin Irak’ın kitle imha silahlarına sahip olduğu şeklinde asılsız bir kampanya yürüttüğünü ortaya çıkarmıştı. Pentagon skandalı ise ABD’nin Irak’taki gizli istihbaratının İsrail’e yakın isimlere sızdırıldığını gösteriyor. Pentagon skandalı, Türkiye’de çok tartışılan ve İsrail tarafından her defasında yalanlanan “Kuzey Irak’ta İsrailli casuslar var.” iddiasını da doğrular belgeleri ihtiva ediyor.
   <br>
    <br/>
    Beyaz Saray ve Pentagon casusluk skandallarının ortak bir yönü de tutuklu sanık veya tanıkların, bir süre sonra soruşturmaları yürüten savcılarla işbirliği yapmayı kabul etmeleri. Bu durum, kendilerinin tahliyesi ya da daha az ceza almalarına kapı aralarken, Başkan Bush yönetimindeki etkili bürokratların isimlerinin daha fazla gündeme gelmesini sağlıyor. Başkanın kilit adamları aleyhinde ifade verilmesini kolaylaştırıyor.
    <br/>
    <br/>
    ‘Pentagon Casus Skandalı’ sanığı Albay Lawrence A. Franklin, ‘çok gizli’ belgeleri iki sivil Amerikalıya verdiği gerekçesiyle geçtiğimiz haziran ayında tutuklanmıştı. Suçlamayı yapan FBI, Franklin’in evinde yaptığı araştırmada da 38’i ‘çok gizli’ 83 adet resmî belge bulmuştu. Franklin, ‘çok gizli’ belgeleri sızdırdığı, casusluk yaptığı iddiasını reddetti. Halen tutuklu bulunan Franklin’in 45 yıla kadar ceza alması söz konusu. FBI, Ağustos 2005’te Franklin’in bilgileri paylaştığı ‘iki sivil Amerikalı’ hakkında da dava başvurusunda bulundu. Söz konusu iki isim, Amerika’daki en etkili lobi kuruluşlarından biri olan Amerikan İsrail Kamu İşleri Komitesi’nde (AIPAC) üst düzey yönetici ve uzman olarak çalışan 63 yaşındaki Steve Rosen ve 53 yaşındaki Keith Weissman. 2003’ten bu yana Franklin ile birçok kez görüşen her iki isim, ‘çok gizli’ belgeleri paylaştıklarını reddettiler. Suçlu bulunurlarsa Rosen’ın 20 yıl, Weissman’ın da 10 yıl kadar hapis cezası alabileceği kaydediliyor.
    <br/>
    <br/>
    Franklin, casusluğu kabul etti
    <br/>
    <br/>
    Ancak bu davanın seyri, 6 Ekim 2005’teki duruşma ile değişti. Tutuklu Albay Franklin, daha az ceza almak, ağır cezaya tabi olmamak, eşiyle görüşme hakkı karşılığında savcı ile işbirliği yapacağını açıkladı. Başka bir deyişle, ‘çok gizli’ belgeleri kimlerle, ne zaman, ne için paylaştığını açıklayacak. Yani, ABD Savunma Bakanlığı Pentagon içinde ‘casusluk’ yaptığını kabul etmiş oldu. Özellikle, 26 Haziran 2003’te Virginia’da bir lokantada Franklin, Rosen ve Weissman arasında yenen yemek dikkat çekici. Franklin, bu görüşmede Kuzey Irak’ta ABD ve İsrail ajanlarına yönelik İran tarafından planlanan adam kaçırma ve potansiyel saldırı eylemlerine ilişkin ‘çok gizli’ bir istihbarat bilgisini Rosen ve Weissman’a sızdırmış.
    <br/>
    <br/>
    Rosen ve Weissman da ilk iş olarak İsrail Büyükelçiliği siyasi işler ataşesi Naor Gillon ile Ulusal Güvenlik Konseyi’nde çalışan yeni muhafazakâr (neocon) kanadın etkili isimlerinden Elliot Abrams’ı aramış. İsrailli diplomat Gillon, İran uzmanı bir isim. Franklin’le 14 kez ayrı zamanlarda yüz yüze de görüşmüş. Skandalda Naor Gillon dışında İsrailli başka görevlilerin de adı geçtiği ifade ediliyor. İsrailli diplomatlar mahkemeye bugüne kadar çağrılmadı. Buna karşılık Rosen ve Wissman’ın avukatları, ‘sadece lobi konularında rutin görüştüklerinin ispatlanması için’ 3 Ocak 2006’daki duruşmada, İsrailli diplomatların da tanık olarak dinlenmesini istediler.
    <br/>
    <br/>
    1987’de de benzer bir skandal yaşanmış ve İsrail lehine casusluk yapan Pentagon personeli Jonathan Pollard ömür boyu hapse mahkun edilmişti. Bu olaydan sonra İsrail’in ABD’de istihbarat faaliyetlerinde bulunması da yasaklanmıştı. İsrail, bu nedenle Franklin davasında adının geçmesini istemiyordu. Ancak yeni skandal İsrail”in çalışmalarını sürdürdüğü izlenimi veriyor.
    <br/>
    <br/>
    Pentagon casus skandalının, Türkiye’yi ilgilendiren yanları da var. Franklin’in 26 Haziran 2003’teki yemekte AIPAC mensuplarına sızdırdığı kabul edilen belgenin içeriği, Türkiye ile İsrail arasında diplomatik kriz oluşturan bir konu. Belge, İsrail’in Kuzey Irak’ta örtülü faaliyetlerde bulunduğunu gösteriyor. Türkiye’de, Ekim 2003’te İsrail’in Kuzey Irak’tan toprak aldığı, İran ve Suriyeli Kürtlere yönelik örtülü operasyonlarda bulunduğu iddiaları gündeme gelmişti. İsrail, bütün bu iddialara  sert bir dille karşı çıkmıştı.
    <br/>
    <br/>
    İlginç bir şekilde Başbakan Recep Tayyip Erdoğan, 28 Ocak 2004’te ABD’ye Başbakan olarak ilk resmî ziyaretini düzenlediğinde, ABD’deki güçlü Musevi lobisinin her kesimden 22 temsilcisiyle Washington’da görüştü. Erdoğan’a bu görüşmede katılımcılar, “İsrail’in Kuzey Irak’tan toprak aldığı ve örtülü faaliyetler” iddiasını sormuş ve “saçma” cevabı almışlardı. O günkü görüşmeye, daha sonra AIPAC’ın casusluk suçlamasına adı karışan uzmanlardan birisi de katılmıştı.
    <br/>
    <br/>
    Franklin’e yönelik casusluk davası 26 Mayıs 2005’te açılmadan çok önce, Amerikalı gazeteci Seymour Hersh de New Yorker Dergisi’nde ‘Plan B’ başlıklı uzun bir makale yayınladı. 21 Haziran 2004 tarihli makalede Hersh, İsrail’in Irak’ın parçalanması ihtimalini düşünerek, Şiilere karşı Kürtleri desteklediğini ve MOSSAD ajanlarının peşmergelere komando eğitimi verdiğini ileri sürüyordu. Hersh, makale öncesi Türkiye’ye de gelmiş ve Dışişleri Bakanı ve iki danışmanıyla kahvaltı yapmıştı. İsrail gazeteleri ve Türkiye’deki bazı gazeteler, Hersh’in gündeme getirdiği iddianın kaynağının o kahvaltıdaki Türk yetkililer, hassaten Gül, olduğunu ileri sürmüşlerdi.
    <br/>
    <br/>
    İsrail iddiaları reddetmiş ve Türkiye’ye rağmen İsrail’in Kürtlerle temas kurmayacağını ileri sürmüştü. Franklin’in sızdırdığı belge, Kuzey Irak’ta İsrail ajanlarının faaliyetlerini doğruluyor.
    <br/>
    <br/>
    Yeni ‘şahinler’ listeye girebilir
    <br/>
    <br/>
    Franklin davası şayet derinleşirse, yeni—muhafazakârlar ve İsrail’e doğru genişleme sinyalleri veriyor. Bunlar arasında, skandal yaşandığında Pentagon’un üçüncü adamı ve Franklin’in patronu olan Douglas Feith öne çıkıyor. Feith de, Elliot Abrams gibi yeni muhafazakarların etkin isimlerinden. Franklin’in, başka kilit yeni—muhafazakârlarla da bağlantıları olduğu biliniyor. Franklin, İran—Kontra skandalına adı karışmış İran asıllı silah tüccarı Manucher Ghorbanifer ile Roma ve Paris’te 2003’te, CIA’nin ‘güvenilir değil’ resmî uyarılarına rağmen görüşmüş. Bu görüşmelere Michael Ledeen ile Richard Perle’n de katıldığı iddia ediliyor. Franklin, yine yeni—muhafazakarların kalesi Amerikan Girişimci Enstitüsü’ndeki (AEI) bir çok toplantıda yer almış.
    <br/>
    <br/>
    Skandalla adları gündeme gelen iki AIPAC çalışanı Rosen ve Weissman, geçtiğimiz nisan ayında dava henüz açılmadan görevlerinden uzaklaştırıldı. İsrailli diplomat Naor Gilion ise, Washington’daki görevinden alınarak merkeze çekildi. İsrailli diplomatların davada tanıklık yapabilmeleri, ülkelerinin izni ile mümkün.
    <br/>
    <br/>
    Amerika’da patlak veren ‘Pentagon’ ve ‘Beyaz Saray’ casus skandalları, Bush yönetiminde etkili yeni—muhafazakâr (neo—cons) düşüncenin kilit isimlerini daha fazla kapsar hale geliyor. Başkan Bush’un adamlarını, zor günler bekliyor.
    <br/>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=22805), [web.archive.org (arşiv bağlantısı)](http://web.archive.org/web/20070404230125/http://aksiyon.com.tr:80/detay.php?id=22805)
