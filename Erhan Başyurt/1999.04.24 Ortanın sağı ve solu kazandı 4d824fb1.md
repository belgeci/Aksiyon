# Ortanın sağı ve solu kazandı

*Erhan Başyurt 1999.04.24*

<div class="pNewsDetailMainContent" itemprop="articleBody">
 Mevcut siyasi yelpaze ve konjonktürde hiçbir ciddi değişiklik yapması beklenmeyen 18 Nisan 1999 genel seçimleri, hem anketleri hem de siyaset bilimcileri yanıltarak büyük sürprizlerle sonuçlandı."Sessiz çoğunluk" demokrasiyi en iyi şekilde kullanarak hem tepkisini hem de tercihlerini hiç beklenmedik bir şekilde ortaya koydu. 37 milyon seçmenin "işaret parmakları"ndan mühürlendikleri seçimlerde, birbirinden ilginç sürprizler yaşandı. DSP ve MHP büyük çıkış yaparken, ANAP ve DYP daha da eridi. Atatürk'ün kurdurduğu CHP Meclis'e giremezken, FP de eriyen partiler arasında yer aldı. Seçimin ortaya çıkardığı en ilginç sonuç ise, seçmenin giderek merkezden uzaklaşarak ortanın sağı ve soluna doğru yönelmesi oldu. İşte, 18 Nisan seçimlerinin ortaya çıkardığı ilginç tablo ve sürprizler...
 <br/>
 <br/>
 18 Nisan seçimlerinin en büyük sürprizi hiç şüphesiz oy oranını yüzde 120 artırarak 130 milletvekili ile Meclis'e ikinci büyük parti olarak girmeyi başaran MHP oldu. Devlet Bahçeli liderliğinde ilk imtihanını veren MHP, "Başbuğ Türkeş"in bugüne kadar aldığı en yüksek oy oranı olan yüzde 8'i çok gerilerde bırakarak, 23 yıldır hasret olduğu iktidarın da en büyük adaylarından birisi haline geldi. MHP bu oy patlamasını, yerel seçimlerde de göstererek 1994 seçimlerinde aldığı yüzde 7,5 oy oranını yaklaşık yüzde 18'e, daha önce 7 ilde var olan belediye başkanı sayısını 20'ye yükseltti. MHP'nin bu beklenmeyen performansında, merkez sağ partileri ANAP, DYP ve FP'ye karşı oluşan güvensizlik büyük rol oynarken, ilk defa oy kullanan yaklaşık 3 buçuk milyon gencin tercihleri büyük oranda etkili oldu. Nitekim beklenmedik seçim sonuçlarını yaptığı anketlerle en iyi tutturan Prof. Tarhan Erdem, MHP'nin 1995 yılında kendisine oy verenlerin yüzde 80'ini elinde tuttuğunu, oy veren her yüz kişiden 20 tanesinin geçen seçimde yaşı tutmadığı için oy kullanmayanlardan, 10 tanesinin de geçen seçimlerde hiç oy kullanmayanlardan oluştuğuna dikkat çekiyor. Bu rakamlara özellikle DYP ve FP'den kaçan oylar da eklendiğinde MHP'nin yükselişinin ardındaki güç de kendiliğinden ortaya çıkmakta.
 <br/>
 <br/>
 Bahçeli'ye Denenmemişlik kazandırdı
 <br/>
 <br/>
 MHP'nin yeni lideri Devlet Bahçeli'nin "dürüst" ve "sade" tavrı ile partinin seçim kampanyasında belirlediği üç öncelik "enflasyon, yolsuzluk ve yoksuklukla mücadele" de etkili oldu. MHP'nin gösterdiği başarıda seçimin son haftasında medyada yer alan, "barajı rahat aşacağı ve tek başına iktidara gelemeyecek DSP+ANAP koalisyonu içerisinde yer almasının beklendiği" şeklindeki yorumların da etkili olduğu açık. Ancak, ortaya çıkan sonuç belirli merkezlerce hesaplandığının aksine, MHP'yi barajı aşan parti değil, ANAP'ın beş puan önünde, güçlü bir parti haline getirdi. MHP konusunda önemle vurgulanması gereken bir diğer husus da, partinin Meclis dışı muhalefette olduğu dönemde ciddi bir çalışma içerisine girerek bir taraftan yeniden yapılanma, akedemisyenler tarafından araştırma ve geliştirme çalışmalarının yapılması, diğer taraftan da 3 milyonu aşkın kişi kaydedilerek en fazla üyeye sahip parti haline gelmesidir. Burada, Bahçeli'nin yeni bir isim, genç ve denenmemiş olmasının rolü de "siyasi tıkanmanın" aşılması inancı ile son derece etkili olmuştur.
 <br/>
 <br/>
 Meclis'e birinci parti olarak girmeyi başaran DSP, 18 Nisan genel seçimlerinde en büyük başarıyı gösteren ikinci parti oldu. 1995 yılında aldığı oyları yüzde 50 oranında yükselten DSP, 136 milletvekili ile girdiği Meclis'te iktidarın da en güçlü alternatifi olarak duruyor. DSP'nin başarısında Bülent Ecevit'in "dürüst" ve "sade" bir şekilde, "güvenilir devlet adamı" olarak verdiği imajlar etkili oldu. Ecevit'in "ulusal milliyetçilik" anlayışı ve 15 yıldır kan akıtan bölücübaşı Abdullah Öcalan'ın yakalanmasının bu başarıdaki rolü ise bir başka gerçek. Ancak, Öcalan'ın yakalanması kadar Ecevit'in bunu bir "istismar unsuru" olarak meydanlara taşımaması da halkın nezdinde puan toplamasına sebep oldu.
 <br/>
 <br/>
 Ilımlı ve uzlaşmacı Ecevit
 <br/>
 <br/>
 DSP'nin, "inançlı kesimlere" şu ana kadar sosyal demokratlar tarafından pek gösterilmeyen "ılımlı" bir tavır sergilemesinin de puan toplamasında etkili olduğu açık. DSP, kendisi gibi sol kanatta yer alan CHP'nin aksine hizipçilikten uzak "uzlaşmacı" kimliğini ön plana çıkarmaya gayret gösterdi ki, bu da etkili oldu. 74 yaşındaki Ecevit liderliğindeki DSP, genel seçimlerde gösterdiği bu başarıyı daha da artırarak yerel seçim sonuçlarına da taşıdı ve 1994'te yaklaşık yüzde 8 olan oy oranını yüzde 19'lara yükseltti.
 <br/>
 <br/>
 18 Nisan seçimlerinden birinci parti olarak çıkması, en azından birincilik için DSP ile kapışması beklenen FP ise, ilk kez girdiği seçimlerde yüzde 15 oy alarak üçüncü parti olarak çıktı. FP'nin seçime ilk kez girdiği göz önüne alınırsa, aslında aldığı sonuç oldukça iyi. Ancak, FP'nin kapatılan RP'nin devamı olduğu ve RP'nin 1995 seçimlerinde yüzde 21 oy aldığı dikkate alınırsa, FP seçimlerde yüzde 6 gibi ciddi bir oy kaybına uğramıştır. FP'nin vitrin değişikliğine rağmen böyle bir sonuç ile karşılaşması büyük oranda siyasi yasaklı Necmettin Erbakan'ın kurtarılması için "küskünler" hareketine seçimleri iptal etmek için verdiği desteğe bağlanıyor. Ancak, FP'nin başarısızlığını sadece bu olayla açıklamak tabii yetersiz. 28 Şubat sürecinde yaşadıkları ve inançlı kesim üzerinde uygulanan baskılar sebebiyle FP'nin oy oranını artırması beklenirken, ortaya çıkan bu sürpriz sonuç iki önemli sebebe bağlanıyor: Birincisi, halk belirli kurumlarla gerginlik ve siyasette çatışma istemiyor. 28 Şubat'ta yaşanan gerginliğin faturasını da FP'ye kesiyor. İkincisi, RP'nin kapatılmasına sebep olan gerekçeler, FP için de pekala geçerli hale getirilebilir. Kaldı ki FP hakkında hali hazırda bir kapatma davası görülmekte. Durum böyle olunca, FP birinci parti olsa bile kendisine yeniden hükümet kurdurulması ihtimali oldukça düşüktü. Sonuçta, FP'ye yönelik bir güven bunalımı oluşmuştu ki, bu da sandığa yansıdı.
 <br/>
 <br/>
 Seçmen bilinçli oy kullandı
 <br/>
 <br/>
 Bu güven bunalımı ile ilgili olarak dile getirilen bir diğer önemli husus, FP'nin yöneticilerinin de bunun farkında olduğu ve genel seçimler yerine, yerel seçimlere yüklendikleri şeklinde. Nitekim RP'nin başarılı belediye başkanlarını transfer eden FP, bu miras ile yerel seçimlerde yüzde 23 oy almayı başardı. Oysa 1994 yerel seçimlerinde RP yüzde 18,95 oy almıştı. Yani seçmen, FP'nin belediye hizmetlerini onayladığını, ancak Meclis'teki tutumundan memnun olmadığını ortaya koyuyordu. Aslında bunu Türk demokrasisi açısından önemli bir gelişme olarak değerlendirmek de mümkün. Zira, Türk seçmeni genel ve yerel seçimlerin ortak yapıldığı bu kadar zorlu seçimlerde bile, yerel ve genel seçim parti tercihlerini ayırmış ve bilinçli oy kullanmıştır.
 <br/>
 <br/>
 Seçmenin bu bilinçi oy tercihleri kendisini CHP'de de gösterdi. Atatürk'ün kurduğu Türkiye'nin en köklü partisi CHP ilk kez yüzde 8 buçuk oyla baraja takılarak Meclis dışı kalırken, yerel seçimlerde yüzde 12 oy alıyordu. Peki, Türkiye'nin en köklü ve İş Bankası ortaklığı sebebiyle en varlıklı partisini Meclis dışında bırakan sebep ne idi? Siyaset bilimciler ve hatta partililer bu konuda bir sebep üzerinde rahatlıkla ittifak ediyorlar; CHP lideri Deniz Baykal'ın hizipçiliği. Evet, CHP sol kanattaki rakibi DSP'nin aksine hep "bir bölen" ve "bir bozan" olarak hareket etti ve neticede kaybeden de kendisi oldu. Üstelik Baykal partiyi devraldığında oy oranı yüzde 20'nin üzerinde idi ve parti Türkiye'nin üçüncü, solun ise en büyük partisi idi. Yani, Baykal'ın hükümetler yıkan politikaları neticesinde CHP sadece altıncı sıraya düşmekle kalmadı, barajın da gerisinde kaldı. Baykal'ın, "Atatürk'ün partisine oy verin, barajı aşsın" şeklindeki çağrıları da partisini kurtarmasına yetmedi.
 <br/>
 <br/>
 Yılmaz ve Çiller erimeye devam
 <br/>
 <br/>
 CHP, FP gibi seçmenin en ağır cezalandırdığı diğer iki parti ise, Mesut Yılmaz ve Tansu Çiller devralana kadar Türkiye'nin en büyük iki partisi olan ANAP ve DYP oldu. Merkez sağın iki partisi sadece kendilerini eritmekle kalmadılar, aynı şekilde Türkiye'de merkezde yer alan oyların da merkezin sağ ve soluna doğru kaçmasına sebep oldular. ANAP ve DYP'nin erimesi ile ilgili getirilen tek açıklama da, Baykal'da olduğu gibi liderlerin hatalı politikaları ve hizmet yarışı yerine birbirlerini karalama yarışına girmeleri. Her iki liderin birleşmek veya ortak hareket etmek yerine birbirlerinin altını oymak üzerine bina ettikleri politikalar, sonuçta her ikisinin de aynı yöntemle cezalandırılmalarına sebep oldu. ANAP ve DYP 1995 genel seçimlerinde yüzde 19 olan oy oranlarını yüzde 13 ve yüzde 12 gibi oldukça aşağılara çektiler. Her iki parti yaklaşık yüzde 13 oy kaybederken, halk nezdinde yitirdikleri itibarları yerel seçimlere de yansıdı ve toplam yüzde 17 oranında oy kaybettiler.
 <br/>
 <br/>
 ANAP lideri Yılmaz'ın özellikle Özal felsefesi ve ruhundan uzaklaşarak "milliyetçimuhafazakâr" kadroları partinin dışına itmesi ve DSP'ye olan yakınlığı kendinden oyların kaçmasına sebep olurken, Çiller'in RP ile önce mücadele edip sonra koalisyon kurması ve bunun neticesinde siyasi arenada yaşanan gerginlikler seçmen tarafından affedilmedi. Parti başkanlarının cumhurbaşkanı olması üzerine genel başkanlık koltuğuna oturan her iki lider, geçtiğimiz seçimlerde toplam 267 olan milletvekili sayılarını toplam 191'e düşürdüler. Bu durumda yeni Meclis'in 2000 yılının mayıs ayında seçeceği cumhurbaşkanı oylamasındaki güçlerini de liderlerinin aksine oldukça düşürmüş oldular. Bu açıdan tek dikkat çeken husus, merkez ve sağ düzleminde yer alan partilerin Meclis'te çoğunluk olarak yer almaları sebebiyle, cumhurbaşkanı ve Meclis Başkanı seçimlerinde ağırlık koyabilme oranlarının da yüksek olacağıdır.
 <br/>
 <br/>
 Nitekim, DYP ve ANAP'ın toplam oy potansiyelleri 1987 yılında yüzde 55 iken, 1991 yılında yüzde 51'e, 1995 yılında yüzde 38'e ve en son olarak yüzde 25'e düşmüştür. Merkez sağın iki büyük partisinin içine düştüğü bu duruma karşılık, merkezin sağında yer alan partiler oylarını paralel bir şekilde artırmışlardır. RP ve MÇP 1987 yılında toplam yüzde 10 oy alırken, RP ve MHP ittifakı 1991 yılında yüzde 17 oy aldı. 1995 yılında RP ve parlamentoya giremeyen MHP toplam yüzde 30 oy alırken, en son 18 Nisan'da her iki parti yüzde 33,3 oy almayı başardılar. 18 Nisan seçimlerinde dikkat çeken bir diğer husus da, ortanın solunda yer alan iki sol parti DSP ve CHP'nin 1995'te yüzde 25'e düşen toplam oy oranlarını, yeniden yüzde 30'un üzerine çıkarmaları.
 <br/>
 <br/>
 Tabular yıkılacak mı?
 <br/>
 <br/>
 Bu tablo ortanın sağı ve solundaki oyların merkez sağın erimesine zıt bir oranla arttığını ortaya koyarken, bir endişeyi de beraberinde getirmektedir. Türkiye'nin geçmiş tecrübelerine bakıldığında, sol ve sağ uçlar arasında yeni bir kutuplaşma ihtimali doğmaktadır. Böyle bir tablonun ortaya çıkmaması için gerek Bülent Ecevit gerekse Meclis'in yeni yıldızı Devlet Bahçeli'nin serinkanlı açıklamalarının, ilk tepkilerin kırılmasında faydalı olduğunu kaydetmekte fayda var. Bu açıdan bakıldığında aslında birçok çevrenin istediği gibi, DSP ve MHP'nin içerisinde yer aldığı bir hükümet faydalı olacaktır. Ne var ki, her iki liderin de bu konuda tabanlarını ikna etmelerine oldukça zor gözüyle bakılıyor.
 <br/>
 <br/>
 Herşeye rağmen kurulduğu takdirde de, koalisyon dışında kalan diğer sağ partilerin bunu MHP, Meclis dışı kalan CHP'nin de bunu DSP aleyhine kullanması söz konusu olacak.
 <br/>
 <br/>
 Hükümet senaryoları ile ilgili olarak gündeme getirilen DSP ve MHP endeksli hali hazırda 10'a yakın senaryo bulunuyor. Bunlar arasında DSPMHPANAP, DSPMHPDYP veya DSPANAPDYP, MHPANAPDYP ağırlıklı alternatiflerin yanısıra, MHP ve DSP'ye partileri ve kasıtlı transferler dışında katılacak milletvekilleri ile DSPMHP koalisyonu alternatifi de bulunmakta. Ancak, daha önce belirttiğimiz sebeplerden dolayı DSPMHP koalisyonu tek başına pek mümkün görünmüyor. Her iki parti içinde ANAP ve DYP ile yapılacak bir koalisyon daha kolay olacaktır, ne var ki, bu durumda da iki sağ parti arasındaki anlaşmazlıklar ön plana çıkıyor. Bununla birlikte FP hükümet alternatifleri arasında pek yer almıyor. FP'nin, MHP ve herhangi bir sağ parti ile yapılacak koalisyonu dışarıdan desteklemeye meyilli olduğu da belirtiliyor. Ancak, FP'nin hükümet içerisinde yer almaması, aslında bu partinin iyi bir muhalefet ile ilk seçimlerde yeniden birinci parti olarak geri dönebilme kabiliyetini de yükseltmiyor değil.
 <br/>
 <br/>
 18 Nisan seçimlerinin dikkat çeken diğer yönleri ise, 1983'ten bu yana ilk defa Meclis'e üç bağımsız adayın girmesi oldu. Mehmet Ağar Elazığ'dan, Ahmet Özal Malatya'dan, Bekir Gündoğan ise Tunceli'den seçilmeyi başardılar. Ancak burada bir gariplik ortaya çıkmaktadır. Zira, CHP 2 milyon 700 bin oy alıp seçilemezken, Türkiye genelinde yüzde bir bile oy alamayan bağımsızlar üç aday çıkarmışlardır. Seçim barajının bu azizliğine, 18 Nisan seçimlerine katılan 20 partiden 15 tanesi uğradı. Bunlar arasında en çok dikkat çekenleri şüphesiz Muhsin Yazıcıoğlu liderliğindeki BBP, Hüsamettin Cindoruk liderliğindeki DTP, Korkut Özal liderliğindeki DP, Hasan Celal Güzel liderliğindeki YDP ile Ufuk Uras liderliğindeki ÖDP oldu. Bunlar arasında en güçlü oy potansiyeline yüzde 1 buçuk ile BBP sahip oldu, ancak BBPnin oy oranının düşük olmasında barajı aşamayacağı, buna karşılık MHP'nin rahatlıkla aşacağı şeklindeki yayınlar büyük oranda etkili oldu.
 <br/>
 <br/>
 Kadın vekiller arttı
 <br/>
 <br/>
 18 Nisan seçimlerinin ortaya çıkardığı bir diğer sürpriz ise, Meclis'teki kadın vekil sayısının yüzde 13'ten 22'ye yükselmesi oldu. Yeni milletvekillerinden ikisinin baş örtülü olması ise, kadın haklarını savunmak için Meclis'e giden vekillerin, kendi haklarını bile ne kadar savunabileceğini ortaya koyması açısından ilginç olacak.
 <br/>
 <br/>
 Evet, 18 Nisan seçimleri bu sürpriz sonuçları ile ne kadar istikrar getirir bilinmez ama, daha çok hükümet alternatifleri barındırdığı ve siyasal tıkanmaların aşılması açısından daha iyi bir ortam sağlayacağı açık. Türkiye'yi 21'inci yüzyıla taşıyacak, 21'inci dönem milletvekillerinden beklenen ve istenen de bu herhalde...
 <br/>
 <br/>
 <br/>
 <br/>
 Katkıda bulunanlar: Yalçın Salay / Ankara, Yasin Aras ve Yaşar Durukan / İstanbul.
 <br/>
</div>


Kaynak: [www.aksiyon.com.tr](http://www.aksiyon.com.tr:80/kapak/ortanin-sagi-ve-solu-kazandi_504987), [web.archive.org (arşiv bağlantısı)](http://web.archive.org/web/20150503231739/http://www.aksiyon.com.tr:80/kapak/ortanin-sagi-ve-solu-kazandi_504987)
