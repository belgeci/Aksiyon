# Duvar’dan ‘duvar’a Merkel

*Erhan Başyurt 2005.09.26*

<div>
 <p>
  <font>
   Almanya’da 18 Eylül’de yapılan erken genel seçimden sürpriz sonuçlar çıktı. İktidardaki Sosyal Demokratlar’a en az 10 puan fark atması beklenen Hıristiyan Demokratlar seçimi sadece 1 puan önde bitirebildi. Seçimlerden ilk Doğu Almanya kökenli ve kadın ‘şansölye’ olarak çıkması beklenen Angela Merkel, kan kaybetmiş olarak koalisyon ortağı arayışına girdi.
   <br/>
   <br/>
   Merkel’in partisi CDU (Hıristiyan Demokrat Parti) ve seçim ortağı CSU (Hıristiyan Sosyal Demokratlar) yüzde 35,2’lik bir oy oranı ile Almanya tarihindeki en kötü üçüncü sonucu elde etti. Bu durum ister istemez, parti içinde eleştiri oklarının Merkel’e yönelmesine sebep oldu. Özellikle CSU’nun Bavyera Başbakanı Edmond Stoiber’in, kendi bölgesinde alınan yüksek oy oranı sebebi ile Merkel’e meydan okuması ihtimali üzerinde duruluyor.
   <br>
    <br>
     Schröder aradaki farkı kapattı
     <br>
      <br>
       Almanya’nın ‘Demir Lady’si olması beklenen Merkel, bu sebeple sıkıntılı. Hem Alman hem de Avrupa basınına göre, seçimlerde kaybeden Gerhard Schröder değil, Merkel oldu. Schröder, Sosyal Demokratların 1966’dan bu yana iktidar olduğu Kuzey Ren-Westfelya’da (North Rheine-Westphalia) mayıs ayındaki eyalet seçimlerini kaybedince, genel seçimleri bir yıl öne aldırarak sandığa gitmeyi tercih etti. 1998’den bu yana Yeşiller Partisi ile iktidarda bulunan Şansölye Schröder, seçmenin yüzde 34,3’lük kısmının desteğini aldı. Aslında bu sonuç da, Sosyal Demokrat Parti’nin (SPD) bugüne kadar aldığı en kötü sonuçlardan biri. Ancak Schröder, Merkel ile arasındaki farkı kapatması ve partiyi hezimetten kurtarması sebebiyle siyaseten daha avantajlı. Asker babasını İkinci Dünya Savaşı’nda kaybeden, annesi temizlikçilik yapan Schröder, kampanya boyunca sergilediği sempatik tavırla kararsızların oylarını partisine çevirmeyi başardı.
       <br>
        <br>
         62 milyon Alman seçmen, bir yönüyle Türkiye’nin AB üyeliğini de bu seçimde oyladı. CDU/CSU bloku Türkiye’nin üyeliğine karşı çıkarken, SPD/Yeşiller bloku Türkiye’ye AB kapılarının açılması gerektiği tezini savundu. Merkel’in seçimlerden beklenenin çok altında oy alması ve güç kaybederek çıkması, Türkiye düşmanlığının Alman seçmenler nezdinde prim yapmadığını da ortaya koydu. Aynı şekilde, Almanya’da sayıları 700 bini bulan Türk kökenli Alman vatandaşı seçmenin de çok büyük oranda SPD’ye oy kullandığı ve aradaki oy farkının kapanmasında etkili olduğu belirtiliyor. Genel seçimlerde Türk kökenli 5 isim de Almanya Parlamentosu’na (Bundestag) girmeyi başardı.
         <br/>
         <br/>
         Türkiye karşıtlığını seçimlerde ana tezi haline getiren Merkel, 51 yaşında ve ilginç bir geçmişe sahip. Merkel, Doğu Almanya’da yetişmiş ve Lutheryan bir papazın kızı. Martin Luther’in Türk düşmanlığının Merkel üzerinde etkileri var mıdır, bilinmez ama, Merkel’e göre kültürel farklılığı olan Türkiye’nin AB üyeliği birliğe zarar verir. Merkel, Türkiye’ye ancak ‘imtiyazlı ortaklık’ verilebileceği tezini savunuyor. Türkiye’nin gümrük birliğine dahil olduğu ve müzakerelere başlayacağı düşünülürse, Merkel’in aslında ne önerdiği meçhul. Türkiye, şu anda zaten imtiyazlı ortak statüsünde.
         <br/>
         <br/>
         Türkiye karşıtlığı prim getirmedi
         <br/>
         <br/>
         1989’da siyasete atılan Merkel, Almanya’nın birleşmesinden iki ay önce 1991’de Helmut Kohl’ün liderliğindeki CDU’ya katıldı. ‘Kohl’ün kızı’ olarak ünlenen Merkel, daha sonra Çevre Bakanlığı görevine getirildi. Doğu Almanya’da fizik ve kimya alanlarında çalışan bir akademisyen olan Merkel, iki Almanya’nın birleşmesinden sonra siyasi basamaklarda hızla yükselmeyi başardı. CDU’nun genel başkanı oldu. Berlin Duvarı’nın yıkılmasına kadar Doğu Bloku’nun bir vatandaşı olan Merkel, ilginç bir şekilde şimdi de Türkiye’nin üyeliğine ‘kültürel’ sebeplerle karşı çıkarak, Batı ile İslam arasına ‘sanal duvar’ örmeye çalışıyor. Merkel’in tasvip görmeyen yaklaşımı, AB üyesi diğer ülkelerdeki Türkiye karşıtı yaklaşımları da ister istemez etkileyecek.
         <br/>
         <br/>
         Merkel, seçimlerden birinci çıkan partinin Şansölye adayı olarak hükümeti kursa bile bu ya azınlık ya da koalisyon hükümeti olmak zorunda. Seçimlerden 225 milletvekili çıkaran Merkel, 598 üyeli parlamentoda çoğunluğu elde edebilmek için Sosyal Demokratlar, Yeşiller ya da Liberaller ile koalisyon kuracak. Almanya’da teamüller gereği başbakan yardımcılığı ve dışişleri bakanlıklarının küçük ortağa verildiği dikkate alınırsa, Merkel’in Türkiye karşıtı olmayan bu partilerle istediği politikaları yürütmesi mümkün olmayacak.
         <br/>
         <br/>
         Erken seçimde hem Hıristiyan Demokratlar hem de Sosyal Demokratlar oy kaybederken, sürpriz bir şekilde Liberaller (FDP) ile seçimlere ilk kez giren ‘radikal’ Sol Parti büyük başarı elde etti. Liberaller, bir önceki seçimde 47 olan sandalye sayısını 67’ye yükseltirken, Doğu Almanya’daki eski komünistler ile SPD’den kopan bir grubun yeni kurduğu Sol Parti, girdiği ilk seçimden 54 vekil çıkardı. Seçimlere giren 20 kadar partinin toplamda yüzde 4 civarında oy aldığı ve sadece 5 partinin parlamentoya girebildiği düşünülürse Sol Parti’nin önemli bir başarı gösterdiği daha iyi anlaşılıyor.
         <br/>
         <br/>
         Sol Parti, özellikle Doğu Almanya’da oy topladı. Ülke genelinde yüzde 8,7 oy alan Sol Parti, Doğu Almanya eyaletlerinde yüzde 26’lık desteğe ulaştı. Doğu Almanya’daki bu oy patlamasının arkasında yüzde 30’u aşan işsizlik büyük rol oynuyor. Ülke genelinde yüzde 11 civarında olan ve Almanya tarihinin en yüksek oranına ulaşan işsizlik, Doğu Almanya’da neredeyse üçe katlanıyor. İktidardaki Schröder’e en fazla oy kaybettiren husus da ülkedeki işsizlik ve 8 yıldır bir türlü aşılamayan ekonomik durgunluk.
         <br/>
         <br/>
         Schröder seçim boyunca 2010 yılına kadar Almanya’yı sosyal devlet olmaktan çıkaracak reform paketini savundu. Nüfus artışının gerilediği 82 milyon nüfuslu Almanya’da her üç kişiden biri çalışıyor. Dahası Amerika’da bir işçinin bir saatlik çalışma ücreti ortalama 17 dolar iken, Almanya’da 30 dolara yükseliyor. İşgücünün aşırı pahalı olması sebebiyle de, yerli sermaye hızlı bir şekilde AB’nin yeni üyesi ve işgücü daha ucuz olan Doğu Avrupa ülkelerine kayıyor.
         <br/>
         <br/>
         Merkel ise işsizliği ve ekonomik durgunluğu aşmak için KDV oranını yüzde 2 artırmayı öneriyordu. Bu şekilde yılda yaklaşık 19 milyar dolar daha fazla gelir elde edecek olan devlet, yeni istihdam sahaları oluşturarak sosyal devlete zarar vermeden işsizliği aşmış olacaktı. Ancak seçim sonuçları halkın bu çözümü de pek tasvip etmediğini gösterdi.
         <br/>
         <br/>
         Dresden seçimleri herşeyi değiştirebilir
         <br/>
         <br/>
         Schröder ve Merkel arasında dikkat çekici bir diğer politika farkı da dünyaya bakışlarında. İki lider, sadece Türkiye hususunda değil, Almanya-ABD ilişkileri hususunda da birbirinden farklı düşünüyor. Schröder ABD’nin Irak’ı işgaline karşı politika takınırken, Merkel Atlantik ötesi ile daha güçlü bağları savunuyor. Gerçi Merkel de ‘Irak’a Alman askeri göndermeyiz.’ diyor ama, her alanda daha yakın işbirliği yanlısı olduğunu gizlemiyor.
         <br/>
         <br/>
         İki partili sistem üzerine siyasi teamüllerini oluşturan Almanya, şimdi parlamentoya 5 parti girmesi ile oluşan yapıya farklı koalisyon seçenekleri ile cevap bulmaya çalışıyor. Ancak, koalisyonların güçlü ekonomik reformlara izin vermeyecek olması, özellikle iş dünyasını endişelendiriyor. Dahası, bu durumun Almanya’da bir siyasi istikrarsızlığa sebep olması ve yeni bir erken seçimi tetiklemesi korkuları dile getiriliyor.
         <br/>
         <br/>
         Aslında seçim sonuçlarını, bir adayın kalp krizinden ölmesi sebebiyle seçimin ertelendiği Dresden daha da ilginç ve karmaşık hale de getirebilir. Almanya’da 299 seçim bölgesinden biri olan Dresden’de 220 bin seçmen var. Şayet Schröder’in SPD’si 2 Ekim’de yapılacak seçimin galibi olursa 3 vekil daha kazanacak. Böylece, Hıristiyan Demokratlar ile eşit parlamenter sayısı olan 225’e yükselecek. Böyle bir gelişme, Almanya’daki koalisyon hesaplarını şüphesiz daha da etkileyecek.
         <br/>
         <br/>
         Almanya’da büyük beklentilerle seçime giren Merkel, sandıktan, yeni bir ‘duvar’ örme hayalini gerçekleştiremeden çıktı. 2 Ekim’deki Dresden seçimleriyle belki de ilk kadın ve Doğu Almanyalı ‘şansölye’ olma hevesini de kaybedebilir.
         <br/>
         <br/>
         <br/>
         KOALiSYON, AMA NASIL?
         <br/>
         <br/>
         <br/>
         Büyük koalisyon: Alman siyasi hayatının rakip iki büyük partisi CDU/ CSU ile SPD’nin koalisyon kurmasına, ‘Büyük koalisyon’ adı veriliyor. 1966 - 1969 arasında böyle bir koalisyon kurulmuş. Mümkün olursa, çok güçlü bir hükümet olacak. Halen Bremen, Saxony gibi bazı eyaletlerde iki parti arasında kurulmuş koalisyonlar var. Koalisyon için Merkel ve Schröder’in dönüşümlü başbakanlığı tartışılıyor.
         <br/>
         <br/>
         Trafik lambası koalisyonu: CDU/CSU siyah, SPD kırmızı, FDP sarı, Yeşiller ise yeşil ile özdeşleştiriliyor. Bu sebeple, Schröder başkanlığında, Yeşiller ve Liberallerin oluşturacağı koalisyon, ‘trafik lambası’ olarak adlandırılıyor. Yeşiller, 1998’den bu yana SPD ile iktidar ortağı zaten. Ancak, 1969-1982 arasında SPD ile koalisyon ortağı olan liberallerin partisi FDP, önceliklerinin Hıristiyan Demokratlarla koalisyon olduğunu açıkladı.
         <br/>
         <br/>
         Jamaika koalisyonu: CDU/CSU ile FDP’nin oyları da çoğunluk hükümeti kurulmasına izin vermiyor. Bu sebeple, Merkel’in en azından Yeşilleri bu koalisyona dahil etmesi gerekiyor. Bu durumda koalisyonun renkleri, ‘siyah, sarı ve yeşil’ renkli Jamaika’nın bayrağı ile aynı oluyor. Ancak, Yeşiller ile Hıristiyan Demokratların politikaları arasında ciddi uyum sorunları var.
         <br/>
         <br/>
         Sol koalisyonu: Sosyal demokrat SPD, sol eğilimli Yeşiller ve eski komünistlerin de yer aldığı Sol Parti ittifak yapabilir. Üç sol partinin oyları, 327 sandalye ile iktidar için yeterli. Ancak, Sol Parti lideri Oskar Lafontaine, daha önce SPD ile koalisyon oluşturmayacaklarını açıklamıştı. SPD de bu partiye soğuk. İlginç bir şekilde, Merkel de Sol Parti ile ittifaka sıcak bakmıyor.
         <br/>
         <br/>
         Azınlık hükümetleri: Azınlık koalisyon’ hükümetleri. CDU/CSU ile liberal FDP arasında olabileceği gibi, SPD ile Yeşiller arasında da mümkün. CDU/CSU ile FDP, Helmut Kohl döneminde 16 yıl iktidar ortağı olarak uyumlu çalışmışlardı. Ancak şimdi azınlık hükümetleri ancak azınlık hükümeti kurabilecekleri için güçlü olmayacaklar. Bu da yeni bir erken seçimi kaçınılmaz olarak gündeme taşıyacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1896 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22563), [web.archive.org (arşiv bağlantısı)](http://web.archive.org/web/20061031060348/http://www.aksiyon.com.tr:80/yazdir.php?id=22563)
