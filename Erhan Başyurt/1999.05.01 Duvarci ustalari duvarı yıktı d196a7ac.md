# "Duvarci ustalari" duvarı yıktı

*Erhan Başyurt 1999.05.01*

<div class="pNewsDetailMainContent ctx_content" itemprop="articleBody">
 Türkiye ve dünyadaki gizli yapılanma ve faaliyetleri sebebiyle haklarında yüzlerce kitap yazılan ve yüzlerce "komplo" teorisine muhatap olan masonlar, Türkiye'de resmi olarak faaliyetlerine başladıklarından tam 90 yıl sonra ilk kez kapılarını ayrım yapmadan tüm basın kuruluşlarına açtılar. Üstelik "her soruya cevap verilir" sloganıyla. Hâl böyle olunca kitaplara ve kamuoyuna yansıyan yönü ile masonluk hakkında bütün merak edilenleri, çoğu zaman tatmin edici cevaplar alamayacağımızı bilsek de sıralamaktan çekinmedik.
 <br/>
 <br/>
 İstanbul Beyoğlu Nuru Ziya Sokak'taki Hür ve Kabul Edilmiş Masonlar Büyük Locası'nda gerçekleştirilen kontrollü açılım programında, Türk masonları ilk kez "çalışma odası" denilen aslında mason terminolojisinde "mabed" olarak geçen toplantı ve ritüellerin yapıldığı salonları da gezdirdiler. Masonların planlı açılım toplantısında ortaya çıkanlar, aslında kamuoyunda bilinenlerden pek de farklı değil. Tek önemli fark, bu kez bir çok bilginin bizzat masonlar tarafından açıkça dile getirilmesinden  ibaret. İşte, dört saat süren, yemekli, basına açılım toplantısında gözümüze takılanlar ve gözlemlerimiz...
 <br/>
 <br/>
 Adam adama markaj...
 <br/>
 <br/>
 Masonlar tarihleri boyunca ilk kez yaptıkları bu açılım toplantısına oldukça iyi hazırlanmışlar ve bir basketbol terimi ile "alan savunması" değil de "adam adama markaj" uygulamayı tercih etmişler. Hür ve Kabul Edilmiş Masonlar Büyük Locası'na girdiğimiz andan itibaren bu göze çarpıyor. Kokteyl ve tanışma salonuna güvenlik aramasından geçtikten ve özel yaka kartını taktıktan sonra alıyorlar. Sizi ilk karşılayanlar arasında Hür ve Kabul Edilmiş Masonlar Büyük Locası'nın "Büyük Üstadı" Sahir Talat Akev de yer alıyor. "Büyük Üstad" ifadesi Türkiye'nin 8 iline dağılmış 160 locanın da üstünde olması sebebiyle kullanılıyor. En uçta Elazığ ve Malatya'nın yer aldığı alt locaların başındaki insanlar içinse "üstadı muhterem" ifadesi kullanılıyormuş.
 <br/>
 <br/>
 Büyük Üstad'ın "hoş geldiniz" karşılamasından sonra, siz çevreyi ve davetlileri tanımaya çalışırken, görevli bir üye, ilk karşılaşma çekingenliğini üzerinizden atmanıza yardımcı oluyor ve "Kafanıza takılan bir soru varsa sorabilirsiniz. Her soruyu sorabilirsiniz" diyor. Böylece bire bir bilgilendirmeler de başlıyor. İlk önce kafalarda mevcut "mason" imajının yanlış olduğunu anlatmaya çalışıyorlar; "Bizler gizli bir örgüt değiliz. İçişleri Bakanlığı Dernekler Masası'na kayıtlı ve üye listesini de bu kuruma veren legal bir kurumuz". Türkiye çapında 12 bin üyelerinin bulunduğunu belirten masonlar,  bir şeyi vurgulamaya çalışıyor; "Bizler inanç karşıtı değiliz. Aksine üyelik için ilk şartımız 'Yüce Varlık'a inanmak. Yani monoteizm üzerine kuruluyuz. Hangi dinden olduğu bizi ilgilendirmiyor. Zaten, üyelerimiz kabul töreninde Kuran, İncil veya Tevrat'tan birine el basarak yemin ediyorlar"...
 <br/>
 <br/>
 "Dinsiz" imajından kurtulmak için büyük gayret sarfeden masonlar, kendilerinin ateistlere kapalı olduklarını vurgularken, hemen bir ayrıma gitmekten geri kalmıyorlar; "Bizi Tepebaşı'ndan ayıran en önemli fark da bu zaten". Tepebaşı dedikleri, yine İstanbul Beyoğlu'nda yer alan Özgür Masonlar Büyük Locası. Bu loca Tepebaşı Meşrutiyet Caddesi 111 numarada yer aldığı için "111"ler olarak da anılıyor. Türkiye'de Tepebaşı'na bağlı yaklaşık 2 bin 500 masonun olduğunu belirten bir mason, aralarındaki rekabetin abartılacak bir şey olmadığını, mesela kendisinin burada bir çok arkadaşı olduğunu belirtiyor. Her iki loca arasındaki ayrımın kökenlerinin Fransız İhtilali sonrasında Fransa'da başlayan bölünmenin uzantısı olduğu belirtiliyor.
 <br/>
 <br/>
 Kokteyl verilen salonda Türkiye'deki 160 locanın camekan içinde sembollerine yer vermişler. Geometrik şekiller ile duvarcı ustalarının avadanlıkları burada en çok dikkati çeken husus. Basınla temas kuran masonlar da kendi localarına ait amblemleri ya yakalarında ya da kravat iğnesi olarak taşıyorlar. Yine duvarda artan üye sayısını karşılamakta yetersiz kaldığı için genişletilen Nuru Ziya'daki merkez binaya katkıda bulunan  iş adamlarının listesi asılmış. Yine aynı salonda masa şeklindeki iki camekan içine yerleştirilmiş tarihi belge, doküman ve mühürlere yer verilmiş. Bunlardan Türkçe yazılmayan bir kitabın yanına, "Büyük Üstad Şekür Ökten'in İsrail'de Nur Locası açılışında kullandığı ritüel" notu düşülmüş.
 <br/>
 <br/>
 Türkiye'de artış var...
 <br/>
 <br/>
 Kokteyl salonunda bir başka üst düzey mason ile görüşüyoruz. Dünya çapında yaklaşık 4 buçuk milyon mason olduğunu belirtiyor. Bu arada Amerika'da yapılan bir çalışmadan bahsediyor. Amerika'nın Pensilvanya eyaletinde 75 bin olan üye sayısının, geçtiğimiz yıl itibariyle 55 bine düştüğünü belirtiyor. Bu düşüşü de daha çok internetin yaygınlaşmasına bağlıyor. İnternet ile uğraşan insanların, bu tür faaliyetlere zaman ayırmadıklarını ve üye sayısının düştüğünün gözlemlendiğini belirtiyor. Bu düşüşün masonluğun 90'ıncı yıl bahanesi ile, "şeffalaşma"sında etkili olup olmadığı sorulduğunda ise, "hayır" diyorlar; "Aksine, Türkiye'de bir artış söz konusudur ve genç üye sayımız arttığı için de yaş ortalamamız hızla düşmektedir."
 <br/>
 <br/>
 Masonlar, rotaryen ve lionslarla herhangi bir organik bağlarının olmadığını, ancak hem mason olup hem de bu kurumlara üye olan elemanlarının bulunduğunu söylemekle yetiniyorlar. Bununla beraber "Tapınak Şövalyeleri" ile aynı mefkure için çalıştıklarını ifadeden kaçınmıyorlar. Masonlar, locaların başındaki "üstadları" belirli basamaklara kadar yükselmiş masonlar tarafından iki yılda bir seçiyorlarmış. Üstadlar, en fazla 4 yıl görev yapıyormuş. Halihazırda Büyük Üstad'lık görevini yürüten Akev de, geçtiğimiz yılın 18 Nisan'ında gelmiş bu göreve. Üyelerden yıllık 50 milyon TL aidat aldıklarını belirten masonlar, bunun 1999 yılı içinde 80 milyona çıkacağını, ancak üyelerinden bağışlarda bulunanlar olduğunu söylüyor. Masonlar, üyeliklerin herkese açık olduğunu, ancak bazen bir yıl süren soruşturma ve tahkikat yaptıklarını belirterek, "eğer masonluk felsefesini anlayabileceğine kânî isek, kardeşliğe almaya karar veririz" şeklinde konuşuyorlar.
 <br/>
 <br/>
 Bir mason Büyük Loca'ya girdikten sonra "çıraklık, kalfalık, ustalık ve üstadlık" olmak üzere dört makamı aşmak zorunda. Bir mason "Büyük Loca, bir nevi üniversite gibi. Buradan mezun olan İskoç Rit'i adı verilen bir sistem ile 33 basamağa kadar yükselmek üzere diğer localara başvurabilir. Ancak, buradan geçmeden bu mümkün değil" diyor. Büyük Loca'dan usta olarak ayrılan bir mason, 4'üncü dereceden başlıyor ve 9'uncu dereceye yükseliyor. Aradakiler ise, atlatılıyor. Sonra da diğer basamaklara...
 <br/>
 <br/>
 Masonlar toplantıda bir mesaj daha verdiler; "kontrollü şeffaflaşmamız devam edecek." Masonlar, bu amaçla basına açıldıktan sonra, şimdi de halka açılmaya hazırlanıyorlar. 214 Mayıs tarihleri arasında Aya İrini'de yapılacak bir sergi bunun ilk ayağı olacak. "Doğu'dan Batı'ya İnsanlık Köprüsü Masonluk" adıyla açılacak olan serginin temel felsefesi, masonluğun kökeninin Doğu'da olduğu, özellikle Haçlılar döneminde gelen şövalyeler ile Batı'ya taşındığı ve disipline edildiği kaydediliyor... Sergide Sultan V. Murat ile Gazi Osman Paşa'nın önlüğü ile tarihte önemli roller oynamış bir çok ünlünün masonluk diploması da bulunuyor. Sahne platformu üzerine kurulmuş bir mason "mabedi"nin de yer alacağı sergide bir de multivizyon gösterisi planlanmış. Söz konusu gösteriyi basın mensuplarına izleten masonlar, multivizyon gösterisinde masonluğun Fransız, Carbonari, Meşrutiyet gibi bir çok devrimde nasıl etkili roller oynadığını anlatıyorlar.
 <br/>
 <br/>
 Atatürk yasaklayınca, uyumuşlar...
 <br/>
 <br/>
 Multivizyon gösterisinde Türk masonluk tarihi açısından da ilgi çekici anekdotlar var. İlk mason locası 1717 yılında İngiltere'de resmi olarak kurulmuş. Türkiye'de 1861 yılında Şûrayı Âlîi Osmânî ismiyle ilk kez resmi olarak faaliyete geçmiş, ancak uzun ömürlü olmamış. Masonlar kendilerinin ilk başlangıçlarını ise, 1909 yılında kurulan Meşrıkı Azâmı Osmânî'ye bağlıyorlar. 90'ıncı yıl kutlamaları yapılmasının sebebi de bu zaten. Multivizyon gösterisinde dikkat çeken bir diğer husus da, Meşrıkı Azâmı Osmânî'yi kuranların Sultan Abdülhamid'i deviren elemanlar olması. Daha ötesi, Türkiye'nin ilk "Büyük Üstad"ı daha sonra Sadrazam olacak olan ve Osmanlı'nın tükenişini hazırlayan ekibin lideri Talat Paşa imiş. Talat Paşa, Mehmet Talat Sai ismiyle kayıtlı imiş. Multivizyonda daha da ileri gidilerek Emmanuel Karasu ve İbrahim Murad gibi masonlar sayesinde İttihat ve Terakki'nin nasıl teşkilatlandığına da vurgu yapılıyor.
 <br/>
 <br/>
 Masonların 90 yıllık resmi tarihleri içerisinde 13 yılları "uyku dönemi" olarak geçmiş. Atatürk, 1935 yılında ülkedeki tüm kuruluşları CHP altında toplarken, mason localarının kapatılması kararını almış. Daha sonra Atatürk'ün de özel dokturluğunu yapacak olan "Büyük Üstad" Dr. Mim Kemal Öke, bunun üzerine kendilerini feshetme kararı almış. Masonlar bu dönem için "uyku dönemi" ifadesini kullanıyorlar. Locaya giren bir şahsın çıkmasının sadece bir dilekçe ile mümkün olduğunu da söyleyen masonlar, bu tür üyeler için de "uykudaki mason" ifadesini kullanıyorlar. Yani geri dönmesini bekliyorlar. Atatürk'ün yasakladığı masonlara izin, 1948 yılında Cumhuriyet'in ikinci adamı İsmet İnönü tarafından verilmiş. Mim Kemal Öke, bunun üzerine uykudaki masonları uyandırmış.
 <br/>
 <br/>
 Buna rağmen kravat iğnesinde locasının sembolünü taşıyan bazı masonların, yakalarında Atatürk resmi taşıması dikkat çekti. Atatürk posteri, multivizyon gösterisi sonrasında yemek salonunda basına hitaben konuşan "Büyük Üstad" Sahir Talat Akev'in arkasında da hemen sembolün üzerinde yer almıştı. Bu posteri koymalarının sebebi, dernekler kanununa bağlı olmalarından mı yoksa Atatürk sevgilerinden mi? Yakın dönem için "ketûmiyet" prensiplerinden taviz vermeyen masonlardan, bu sorunun net ve doğru cevabını öğrenmek tabii mümkün olmadı.
 <br/>
 <br/>
 Yemek salonuna geçtiğimizde bir başka sürpriz bizi bekliyordu. Bizleri kapıda karşılayan "Büyük Üstad" Sahir Akev yaka kartımızdan Aksiyon Dergisi'nden olduğumuzu öğrenince, girişin sağ tarafındaki masaları gösteriyor. Meğer buralar alkol almayan gazetecilere ayrılmış. Yanımdaki gazeteci arkadaş, "adam adama markajı" îmâ edip, "acaba yanımıza alkol almayan mason oturtabilecekler mi?" sorusunu sormadan edemedi. Yeni Şafak Gazetesi'nden Ahmet Taşgetiren, Zaman Gazetesi'nden Güntay Şimşek'in yer aldığı masamıza, kendisinin 9'uncu dereceden mason olduğunu söyleyen Tamer Ayan Bey geldi. Ayan Bey'in bizi şaşırtacak ilk açıklaması, "Biz misafirlerimiz oturmadan masaya oturmayız" sözleri oldu. "Büyük Üstad" masaya oturunca yemek de başlamıştı. Tamer Bey'in açıklamaları da tabii.
 <br/>
 <br/>
 Tarikat mensubu mason...
 <br/>
 <br/>
 Kendisinin Celveti tarikatından olduğunu ileri süren Tamer Bey, İngiltere'de Jeoloji eğitimi görmüş. Dedesi de Rufai Tarikatı şeyhi imiş ve masonmuş. Yine bir tarikat üyesi olan üç oğlundan en büyüğü de masonmuş... Parmağındaki gümüş yüzükleri ile dikkatimizi çeken Tamer Bey, "Peki tarikatlarda bulamayıp, masonlukta bulduğunuz şey ne?" sorumuza bir türlü tatmin edici cevap veremiyor. Masonluğun felsefi tartışmalarını seviyormuş. Tarikatte "manevi", locada "felsefi" tatmini buluyormuş... Ayda iki defa bir araya gelip bir buçuk saat "çalışma odası"nda, iki saat de yemek odasında geçiriyorlarmış. İki saatlik yemeklerdeki felsefi tartışmalar kendisine büyük zevk veriyormuş...
 <br/>
 <br/>
 Din ile masonluğun çakışmadığını iddia eden Tamer Bey, işi biraz daha ileri götürüp İngiliz belgelerine dayanarak masonluğun monoteist inancı ile "La ilahe illallah" ifadesi arasında bağlantı kuruyor ve bunu bir Şövalye'nin Haçlı Seferleri dönüşünde bir Arap şeyhinden öğrendiğinin belgelerle mevcut olduğunu ileri sürüyor. Tamer Bey, masonluğun Vatikan tarafından halen "aforoz" kapsamında bulunmasının sebebini de Hıristiyanlığın "teslis" inancının monoteizm ile çakışmasına bağlıyor.
 <br/>
 <br/>
 "Vazifemiz tebliğ" diyen Tamer Bey ilginç biri. Mason localarında prensip olarak "din ve politika" tartışmalarının yapılmadığını, daha genel mânâda felsefi tartışmaların yapıldığını söylüyor; "mesela bir basamakta adaleti, bir başka basamakta hakkaniyeti öğreniyorsunuz" diyor. Tamer Bey, son seçimlerde hangi partilere oy kullandığını da çekinmeden söylüyor; "Genel seçimler ve büyükşehirde ANAP'a, Üsküdar belediye başkanlığı  içinse FP'ye oy verdim. Adam çalışıyor, neden vermeyeyim!" diyor. Aslında Mesut Yılmaz'ın, kendisine mason denildiği için mahkemeye başvurup tazminat almasına kızmış Tamer Bey, ama yine de oyunu ona vermiş. "Localarda bu konuları konuşacak vaktimiz yok zaten" diyor.
 <br/>
 <br/>
 Sohbetimizi "Büyük Üstad" Sahir Akev'in kısa konuşması kesiyor. Akev, şimdiye kadar "mutlak suskunluk" içinde olup da 90'ıncı yılda halka açılmalarını, "politik baskı ve aşırı gruplara" bağlıyor. Akev'in konuşmasında "aşırı gruplar" olarak ifade ettiği kesim, basına dağıtılan konuşma metninde "aşırı dinci gruplar" olarak karşımıza çıkıyor. Akev, daha fazla üye toplamak derdinde olmadıklarını iddia ederken, Batılı ülkelerde masonluk hakkında çok sayıda yazılı eserin rahatlıkla kendi kaynağından bulunduğunu, ancak Türkiye'de bunun pek mümkün olmadığını, kendilerinin de bu açığı kapatmak için şimdilik Batı'dan masonluk ve kaynağına ilişkin çeviriler yaptırmaya başladıklarını söylüyor. Akev, şeffaflaşma sürecinin aslında eskiden de yaşandığını, ancak bu kadar büyük boyutlarda olmadığını, ancak bugün de "ritüellerin" yine üye olmayanlara kapalı olarak devam ettiğini söyledi.
 <br/>
 <br/>
 Akev'in konuşmasında dikkatimizi çeken bir diğer unsur da "r" harflerini çıkaramaması oluyor. Kendisinin "ekalliyetlerden olup olmadığını" sorduğumuz yüksek mertebeli masonlar, bunun "Büyük Üstad"ın Fransızca'sının çok iyi olmasından kaynaklandığını ifade ediyorlar. Avukat olan Akev sunuş konuşması bittikten sonra, kendisine yöneltilen her türlü soruya cevap vermeye başlıyor. Prensip olarak politika yapılmadığını tekrar eden Akev, politikacılar dolayısıyla Meclis'teki masonların eskisi gibi fazla olmadığını ileri sürüyor. Ancak, Akev bu açıklaması ile multivizyonda anlatılan siyasete nasıl müdahale ettiklerini gösteren bilgilerle ne kadar ters düştüğünü her halde kasten gözardı ediyordu. Kaldı ki "hiçbir üyelerini mason olduğunu açıklamaya mecbur etmeyeceklerini" belirten Akev de, özellikle hayatta olanlar için mutlak bir şekilde uygulanmaya devam eden "ketûmiyet" prensibinin, söylediklerinin test edilmesine engel olduğunun farkında olmalı.
 <br/>
 <br/>
 Asker üyelerimiz var...
 <br/>
 <br/>
 Kadın üyemiz yok...
 <br/>
 <br/>
 Asker üyelerinin de bulunduğunu belirten Akev, "ancak biz onlardan hiç bir şey istemeyiz" diyerek bunun hiyerarşik yapıya yansıması girişimleri olmadığını îmâ etmeye çalışıyor. Masonların cumhuriyet döneminde de asker üyeler aldığı, Büyük Üstad'lardan birinin emekli general Cavit Yenicioğlu olması da gösteriyor. Ancak, askerlerin bu tür "kapalı" örgütlenmelere hangi izin ile girebildikleri ise, merak konusu. Zira askerler, ancak TSK'nın belirlediği kulüp ve kurumlara üye olabiliyorlar.
 <br/>
 <br/>
 Konuşmasında sık sık Fransız Devrimi'nin üç sloganı "kardeşlik, eşitlik ve hürriyeti" vurgulayan Akev, "madem eşitliği savunuyorsunuz, peki öyleyse neden kadınları üye almayarak cins ayrımcılığı yapıyorsunuz?" şeklindeki sorunun kendisine neden bu kadar geç sorulduğunu anlamadığını belirtiyor. Bir gazetecinin "kadınlar sır saklayamaz da ondan" şeklindeki yakıştırmasına Akev, bir başka espri ile katılıyor ve masonluğa ilk girdiği günlerde Büyük Üstad'ın söylediği şu sözleri tekrarlıyor: "Masonluk insanı mükemmel hâle getirmeyi hedefliyor. Kadınlar ise, zaten mükemmeldir." Akev bu açıklamasının ardından, ancak uluslararası bir değişim yaşanmaya başlarsa, kendilerinin de buna uyabileceklerini kaydediyor. Herhangi bir yurt dışı bağlantıları olmadığını savunan masonların, bu kadar masum bir davranış için bile yurt dışından bir ışık beklemeleri ilginç.
 <br/>
 <br/>
 Masonlar İtalya'daki P2 mason locası skandalının kendilerini yansıtmadığını iddia ederken, Akev Fransa ve İngiltere'de son dönemlerde getirilen masonluk ile ilgili son uygulamaları bir soru üzerine şöyle anlattı: "İngiltere'de bir davaya bakan emniyetçiler ile hukuk adamları, mason localarına bağlı olup olmadıklarını açıklamak zorundadırlar. Fransa'da ise, hukukçulara üyelik yasağı getirilmiştir. Ancak, bu konuda aldığım son bir bilgi Fransız hukukçuların İnsan Hakları Mahkemesi'ne baş vurarak bu kararı ayrımcılık olduğu gerekçesi ile iptal ettirdikleri şeklinde." Masamızda yer alan bir başka mason, özellikle İngiltere'deki yasakta Stephen Knights'ın "Brothers" kitabının "mason dayanışması"nın neticesi olupolmadığını soruyoruz, "Biraderler" isimli kitaptaki bilgilere aynen katılmadığını, ancak olabileceğini söylüyor.
 <br/>
 <br/>
 Her iki ülkedeki yasak bir nevi "mason dayanışması"nı önlemeye yönelik iken; Akev, "bizler arasındaki dayanışma Galatasaraylılar Kulübü kadar bile değil" iddiasında bulunuyor. Akev ile aynı masadan bir başka mason da bu cevaba "çünkü bizler Fenerbahçeli'yiz" esprisini yapıyordu. Masonlar üye yelpazeleri konusunda da geniş bilgi vermekten kaçınırken, iş adamı, hukukçu, siyasetçi, asker...üyelerinin bulunduğunu, ancak bunun bilgisayar sistemine henüz geçemedikleri için dökümünü veremeyeceklerini belirtiyorlar. Yemekli basın toplantısında en fazla akıllarda kalan soru ve cevap ise, "iki saattir konuşuyoruz, halen masonluğun ne olduğunu anlayamadım" diyen bir basın mensubuna, "biz 30 yıldır içindeyiz, anlayamadık" cevabı oldu. Yemek Hacı Bayram Veli'nin "keşkülü fukarası" ile biterken, basın mensupları masonluğun en bilinmeyen kısmına "mabedlere" alınıyordu.
 <br/>
 <br/>
 Mabedlerde en çok göze çarpan masonların "olmazsa masonluk da ortadan kalkar" dedikleri semboller. Semboller kapı tokmağından pencere camına kadar işlenmiş. Her iki yana dizili paralel sandalyeler, görevli masaları ve "üstad masası" ile mefruşe "mabedin" tam ortasında yemin kürsüsü var. Kürsünün üzerinde Kur'an, İncil ve Tevrat yan yana konulmuş. Üzerlerinde de duvarcı ustalarının avadanlıkları yerleştirilmiş. Kürsünün çevresinde yine üç adet mumdan oluşan şamdan dikkat çekiyor. Yaklaşık 5060 kişilik oda halılarla kaplı ve üstad ile görevli masalarının kenarlarına kılıçlar yerleştirilmiş. "Mabed"de dikkat çeken bir diğer sembol üçlüsü güneş, ay ve yıldız. Bu üçlünün hemen üstünde ise, "piramit içindeki tek göz" sembolü dikkat çekiyor. Yine, iki sütun üzerine oturtulmuş "evren" ve "yerküreyi" temsil eden iki küre yer alıyor. Halı ile kaplı zeminde, yemin kürsüsünün altındaki siyahbeyaz piti kare şeklindeki halı öne çıkıyor. Mabed'in tavanı da yıldızlarla kaplı.
 <br/>
 <br/>
 Nereye kadar ?
 <br/>
 <br/>
 Bize gezdirilen her iki mabedde de büyüklük ve ebatları değişse de bu semboller ortak olarak yer almışlar. Mabedlerden birinin üstad masasının önünde ise küp şeklinde bir taş yer alıyor. Bir mason bunun felsefesini "ham taşı" yani beşeri, "küp taş" yani insan yapmak şeklinde özetliyor. Semboller dünyasında bunlar, bizim yarım saatlik bir inceleme ile elde edebildiklerimiz ve ilk göze çarpanlar.
 <br/>
 <br/>
 Masonların "glasnost"u yani açılmaları olarak da adlandırılan bu "kontrollü şeffaflaşma"nın mimarı Büyük Üstad Akev, bu işi daha ne kadar ileri götürecek henüz belli değil. Üyelerine "kardeş" diyen masonların, kendi deyimleri ile biz "hariciler" ile ilk açık temasları bu. Ancak "duvarcı ustaları" anlamına gelen masonların, bu duvarları yıkma ya da açma girişimlerinin masonlara neler getireceğini ise zaman gösterecek.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/duvarci-ustalari-duvari-yikti_505015), [web.archive.org (arşiv bağlantısı)](http://web.archive.org/web/20151027043249/http://www.aksiyon.com.tr:80/dosyalar/duvarci-ustalari-duvari-yikti_505015)
