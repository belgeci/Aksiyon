# Zirve ‘Nice’, peki ya sonuç?

*Erhan Başyurt 2000.12.16*

<div>
 <img border="0" src="/web/20020329150118im_/http://www.aksiyon.com.tr/2000/315/resimler/Zirve.jpg"/>
 <p class="spot">
  AB'nin 'henüz tam üyelik müzakerelerine başlamadığı için' reform hesaplamalarına dahil etmediği Türkiye, şayet dahil edilseydi, Konsey'de 29 oya, Avrupa Parlamentosu'nda da 74 üyeye sahip olacaktı. AB'nin büyükleri arasında yer alacak Türkiye, nüfusu sebebiyle Almanya'dan sonra en ağırlıklı ülke olacaktı
 </p>
 <p class="metin">
 </p>
 <p class="metin">
  Nice, Fransa'nın Akdeniz'deki şirin sahil şehirlerinden birisi. Monaco, Cannes ve Marsilya üçgeninin ortasında, Fransa'nın en çok turist çeken merkezlerinden birisi aynı zamanda. Daracık sokakları, tarihî taş binaları ve yüzlerce irili ufaklı oteliyle tipik bir Akdeniz şehri. Gerçi kış ortasında geldiğimiz için şehir turistik açıdan pek hareketli değildi. Ancak, Avrupa Birliği'nin tarihî kararlar aldığı kritik zirve sebebiyle, bu sakinlik bir kaç günlüğüne de olsa yerini gürültülü bir hareketliliğe bırakıyor. On binlerce gösterici, 27 ülkenin liderleri, yüzlerce delege ve bürokrat, binlerce gazeteci, Nice'i hareketlendiriyor.
 </p>
 <p class="metin">
  Bu hareketlilikten Türkiye de nasibine düşeni alıyor. Nice'te her şey Türkiye açısından hoş başlıyor. Türkiye'yi Başbakan Bülent Ecevit ve Dışişleri Bakanı İsmail Cem'in başkanlığındaki delegasyon temsil ediyor. Türk basın mensuplarına, otelinde düzenlediği kısa bilgilendirme toplantısında, "Bu Türkiye'nin katıldığı ilk Avrupa Konferansı" diyordu Ecevit. Zirveden önce Dışişleri Bakanı Cem de, basın mensuplarına aynı otelde bir 'sohbet' toplantısı yapmış ve umutlu olduğunu belirtmişti. Zirvenin gündemini oluşturan reform konuları ile ilgili ise bir büyükelçimiz, 'Bizden de görüş aldılar. Gerçekleşmesi beklenen reformlar, Türkiye'nin de lehine olacak' diyordu.
 </p>
 <p class="metin">
  Nitekim Zirve'nin ikinci gününde, ilk sonuç bildirisi taslağında Türkiye ile ilgili sevindirici bir maddenin yer aldığı da görüldü. AB, sonuç bildirisinde aday ülkelerden sadece Türkiye'ye açıkça atıfta bulunuyor ve Türkiye'den KOB metnini Helsinki Sonuç Bildirisi temelinde bir an önce hayata geçirmesini istiyordu.
 </p>
 <p class="metin">
  Ancak Türkiye ile ilgili bu olumlu gelişmeler, ikinci gün öğleden sonra değişmeye başlıyordu. İngiltere ve Yunanistan'ın girişimi ile daha önce açıklanan Sonuç Bildirisi'nin aslına Kıbrıs ile ilgili bir madde de yerleştiriliyordu. İlgili tüm tarafların barışın sağlanmasına katkıda bulunması istenilen söz konusu maddede, içerik olarak Türkiye'yi rahatsız edecek bir cümle yok. Ancak, Kıbrıs'ın giderek bir AB meselesi haline getirildiğini göstermesi açısından riskli.
 </p>
 <p class="metin">
  Yine ikinci gün akşam saatlerinde Türkiye'ye yönelik ikinci şok yaşanıyordu. AB, 60 bin kişilik Avrupa Acil Müdahale Ordusu'nun yapısını belirliyor ve Türkiye'yi karar mekanizmasının dışında bırakacağını netleştiren kararını açıklıyordu. Dönem Başkanı Fransa'nın hazırladığı ve zirvede onaylanan 60 sayfalık rapor, NATO müdahalesi dışında şayet AB davet ederse, Türkiye gibi müttefik ülkelerin AB operasyonlarına katılabilmesi, ancak karar ve planlama merkezinde sadece danışma amaçlı 'irtibat subayı' ile temsil edilmeleri öngürülüyordu. Türkiye, yine AB tam üyesi olmadığı halde BAB içerisinde elde ettiği yüksek temsil imkanını, AGSK'da kaybetmiş oluyordu.
 </p>
 <p class="metin">
  Ancak, Nice Zirvesi'ni Türkiye açısından asıl talihsiz hale getiren unsur, hiç şüphesiz zirvenin üçüncü gününde yaşandı. Türkiye, dönem başkanı Fransa'nın hazırladığı reform paketi teklifinde 2010 yılına kadarki genişleme listesinde yer almıyordu. Her ne kadar Fransa Dışişleri Bakanı Hubert Vedrine, Türkiye'nin listede yer almamasını diğer 12 aday ülkenin aksine Türkiye'nin henüz üyelik müzakerelerine başlamamış olmasına bağlasa da, bu Türkiye için yeterince tatmin edici bir açıklama olmayacaktı. Bir kere, Türkiye 2010 yılından önce tam adaylığa hazır hale gelirse, AB ülkelerinin yeniden bir araya gelip Nice Zirvesi örneğinde olduğu gibi Konsey'deki oy ve parlamentodaki sandalye dağılımını yeniden belirlemeleri gerekiyor. AB'nin 2010 yılına kadar, Türkiye'nin hazır olmayacağını varsaymış olması ihtimali daha güçlü görünüyor. Bu düşüncelerinde haklı bile olsalar, sergilenen tavır Ulusal Program'ı hazırlama aşamasında olan Türkiye için motivasyonu kırıcı bir etki yapacak.
 </p>
 <p class="metin">
  Bunca önemli gelişmenin seyrine bakarak Nice Zirvesi'nde Türkiye ile ilgili konular büyük yer tuttu düşüncesine kapıldıysanız, yanıldınız demektir. Zira Türkiye, Nice Zirvesi'nin ana konuları yanında 'devede kulak' kadar yer tutmadı bile. 15 üyeli AB ülkeleri Nice Zirvesi'nde daha çok kendi dertlerinin peşine düştüler. Daha doğrusu, AB'nin genişlemesinden doğacak muhtemel tıkanmaları aşmak için yapılacak reformlarda, kendi ulusal çıkarlarını savunmanın peşindeydiler. Nitekim, ulusal çıkarlar ile AB'nin çıkarları ve yapısal reformlar arasında uçurumun büyüklüğü, hiç planlanmadığı halde AB zirvesinin iki gün uzamasına sebep oldu. Nice Zirvesi, 5 gün aralıksız sürerek AB tarihinin en uzun süren liderler zirvesi olma unvanına kavuştu. Kaldı ki, zirve öncesinde uzmanlar ve komisyon üyeleri arasında, 300 saati aşkın görüşmeler yapılmış ve önemli mesafeler katedilmişti. Fiyaskoya dönüşmek üzere olan Nice, ancak 18 saatlik aralıksız son gün toplantısında varılan uzlaşma ile aşılabildi.
 </p>
 <p class="metin">
  15 üyeli AB'nin 12 aday ülkeyi tam üye alması halinde yaşanacak tıkanma ve hantallaşmayı aşmak için gündeme alınan ve 	Nice Zirvesi'ni tıkayan reform konularını beş ana başlık altında toplamak mümkün.
 </p>
 <p class="metin">
  Birincisi, karar mekanizmasındaki tıkanmanın aşılabilmesi için her üye ülkenin veto hakkının bulunduğu alanların daraltılması.
 </p>
 <p class="metin">
  İkincisi, AB Konseyi'nde oy çokluğu ile alınan kararlarda her ülkenin büyüklüğü ile paralel belirlenen oy ağırlığının nüfus oranları gözönüne alınarak yeniden belirlenmesi.
 </p>
 <p class="metin">
  Üçüncüsü, 27 ülkenin herhangi bir konudaki işbirliğine aynı anda hazır olamayacakları dikkate alınarak, geliştirilmiş işbirliğine hazır olan ülkelerin yeni projelere başlamalarına hak tanınması.
 </p>
 <p class="metin">
  Dördüncüsü, AB'nin yönetim mekanizması Komisyonun halen 20 olan üye sayısının, genişleme ile 32'ye çıkması halinde yaşanacak tıkanmanın aşılması için Komisyon üye sayısının düşürülmesi.
 </p>
 <p class="metin">
  Son olarak da, Avrupa Parlamentosu'ndaki sandalye dağılımının yeni üyelere göre yeniden belirlenmesi.
 </p>
 <p class="metin">
  AB üyesi 15 ülkenin liderleri, bu reform tasarılarının hepsinde Nice'te uzlaşmaya vardılar. Gerek nüfus gerekse ülke sayısındaki artışın, AB karar mekanizmalarını tıkamaması ve birliği hantallaştırmaması için varılan bu uzlaşma karmaşık da olsa oldukça önemli.
 </p>
 <p class="metin">
  Nice Anlaşması'na göre, AB Konseyi tarafından oy birliği ile karar alınan 29 konuda daha, bundan böyle oy çokluğu ile karar alınacak. Böylece, herhangi bir üye ülkenin ulusal çıkarları sebebiyle bu alanlarda tek başına bir kararı veto etme şansı ortadan kaldırılmış oldu. Yani, 400 bin nüfuslu bir Lüksemburg, genişleme ile 500 milyona ulaşacak AB'de herhangi bir kararı veto edemeyecek. Aynı şeyi, 82 milyon nüfuslu Almanya da tek başına yapamayacak. Konsey'de zaten kararların yüzde 80'i ağırlıklı çoğunlukla alınıyordu. Veto alanlarının daraltılması, karar mekanizmasının tıkanmak yerine hızlanmasını beraberinde getirecek. Böylece, genişlemenin getireceği çok önemli bir handikap aşılmış olacak. Savunma, sınır güvenliği, vergi ve sosyal güvenlik politikaları gibi hassas 20 kadar konu ise, halen her ülkenin veto hakkının bulunduğu kararlar arasında kaldı.
 </p>
 <p class="metin">
  Zirvede ülkelerin AB Konseyi'ndeki oy ağırlıkları da nüfusları gözönüne alınarak yeniden düzenlendi. Böylece 15 üyeli AB'de 87 olan toplam oy ağırlığı, 27 üyeli olması beklenen AB'de 345'e yükseltildi. Daha önce Almanya ve Fransa gibi büyük ülkeler 10 oya sahipken yeni dağılımda 29 oya sahip olacaklar. En küçük üye Lüksemburg 2 oya sahipken, yeni dağılımda 4 oya sahip olacak. Böylece aradaki oy farkı 8'den, 25'e çıkarılmış oldu. Ancak yine de, bire bir nüfus ağırlığı üzerinde yapılmadı bu dağılım. Mesela, 2 milyon 800 bin Alman bir oya denk gelirken, 110 bin Lüksemburglu bir oya denk geliyor. Ancak AB'nin büyükleri ile küçükleri arasında artan bu oy farkının, küçüklerin karar mekanizmasından dışlanmasına sebep olmaması için, yeni reform paketinde 'üçlü—çoğunluk' şartı getirildi. Buna göre, bir kararın alınması için sadece yüzde 74'e denk gelen 255 oy verilmesi yeterli olmayacak. Mevcut üye sayısının üçte ikisi ve birlik nüfusunun da yüzde 62'si tarafından desteklenmesi şartı aranacak.
 </p>
 <p class="metin">
  Başka bir deyişle, 9 küçük ülkenin hayır dediği bir karar geçmeyecek. Buna karşılık Almanya'nın içerisinde yer alacağı 3 büyük ülkenin, bir kararı, nüfus vetosu yoluyla veto etmeleri mümkün. Nüfus yoluyla veto, 23 milyon daha fazla nüfusa sahip olduğu Fransa, İngiltere ve İtalya ile aynı (29 oy) ağırlıklı oy hakkı verilen Almanya'nın elini güçlendiriyor. AB'nin 27 üyeye ulaşması halinde bile, toplam nüfusunun yüzde 16'sı tek başına Almanya tarafından temsil edilecek. Bu durum, Almanya'nın zirve sırasında nüfus desteğini yüzde 58 olarak belirleyen Fransa'nın ilk teklifine neden karşı çıkıp bu oranın yükseltilmesini istediğini de açıklıyor. Kaldı ki, 15 üyeli AB'de de nüfus vetosu yüzde 58 idi. Nice Zirvesi'nde, her şeye rağmen hem büyükler hem de küçüklerin haklarının korunduğu bir ara formül bulunmuş oldu.
 </p>
 <p class="metin">
  AB liderleri, 27 ülkenin herhangi bir konudaki işbirliğine aynı anda hazır olamayacakları sebebiyle birlik içi hantallaşmanın önlenmesi için, hazır olan ülkelerin güçlendirilmiş işbirliği ile yeni projelere başlamalarına da hak tanıdı. En az 8 ülkenin savunma dışında herhangi bir alanda, kriterleri yerine getirmeleri halinde diğer üyelere de açık olmak kaydıyla 'güçlendirilmiş işbirliğine' girişmeleri mümkün hale getirildi. Birlik içi ahengi bozmadan uygulanacak bu sistem, Schengen vizesi ve Euro ile de uygulanmıştı. Yeni sistem, 'iki—vitesli' ya da 'çok—vitesli' AB'ye geçişi de beraberinde getirecek. Bu durumun, 'sağ kulvar ve sol kulvarda giden ülkeler' ayrışmasına sebep olmasından, AB içi kümeleşmelerin oluşmasına kapı aralamasından da korkuluyor. Ancak, hantallaşmanın aşılması ve elde edilen ivmenin sürdürülebilmesi için kaçınılmaz olarak görülüyor.
 </p>
 <p class="metin">
  Komisyon üye sayısı ile de, daha çok küçükleri sevindiren bir karar verildi. Halen 20 olan AB Komisyonu üye sayısı, 5 büyük ülkenin 2, diğer üyelerin de 1 komiser ataması ile oluşuyordu. Nice Anlaşması ile, 2005 yılında 2 üye atayan ülkelerin bir üye azaltmaları ve 27 tam üye sayısına ulaşıldığında da üye sayısının eşit rotasyon sistemine göre daha düşük bir komiser sayısı ile sınırlandırılması kararlaştırıldı. Komisyon başkanının yetkileri ise, artırıldı.
 </p>
 <p class="metin">
  Nice Zirvesi'nde alınan bir diğer önemli karar da, Avrupa Parlamentosu'ndaki sandalye dağılımı ve sayısının 27 üyeye göre yeniden düzenlenmesi oldu. Buna göre, AP'de halen 626 olan vekil sayısı, 738'e çıkarıldı. Konsey'deki oy ağırlığı dağılımın aksine, AP'de nüfus miktarları daha da net olarak değerlendirmeye alındı. Buna göre Almanya 99 sandalyeye sahip olurken, Fransa, İngiltere, İtalya gibi diğer büyükler 74 sandalyeye sahip olacaklar. AB'nin en küçükleri Malta 5, Lüksemburg, Kıbrıs Rum Kesimi, Estonya ise 6 sandalyeye sahip olacaklar. Avrupa Parlamentosu'ndaki dağılım açısından en kârlı çıkan Almanya oldu. Almanya 94 olan sandalye sayısını 99'a yükseltirken, Fransa, İtalya ve İngiltere'nin 87 olan sandalye sayıları 74'e düşürüldü. Bu durum, Konsey'den sonra Avrupa Parlamentosu'nda da en güçlü ülkenin Almanya olmasını sağlıyor.
 </p>
 <p class="metin">
  AB'nin 'henüz tam üyelik müzakerelerine başlamadığı için' reform hesaplamalarına dahil etmediği Türkiye, eğer dahil edilseydi ortaya şöyle bir tablo çıkacaktı. Türkiye, Konsey'de 29 ağırlıklı oya, Avrupa Parlamentosu'nda da 74'ten fazla vekile sahip olacaktı. AB'nin büyükleri arasında yer alacak olan Türkiye, artan nüfusu sebebiyle nüfus vetosu yoluyla da Almanya'dan sonra en ağırlıklı ülke olacaktı.
 </p>
 <p class="metin">
  Büyük çekişmelere de sahne olsa, 15 ülkenin liderleri kritik Nice Zirvesi'ni fiyaskonun eşiğinden döndürerek, AB'nin en tarihî zirvelerinden birisi haline getirmeyi başardılar. Nice Anlaşması'nın rötuşları ise, 2004 yılındaki hükümetler arası konferansta yapılacak. Bakalım, Türkiye o zamana kadar kendisine yönelik yapılan 'ihmal'den AB'yi döndürebilecek mi? Tabii bu mümkün, ama Türkiye'nin mevcut siyasi şartlarında bu bana pek olası gelmiyor?
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/315/dishaberler/1.htm), [web.archive.org (arşiv bağlantısı)](http://web.archive.org/web/20020329150118/http://www.aksiyon.com.tr:80/2000/315/dishaberler/1.htm)
