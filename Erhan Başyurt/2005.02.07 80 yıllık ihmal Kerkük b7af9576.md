# 80 yıllık ihmal: Kerkük

*Erhan Başyurt 2005.02.07*

<div>
 <p>
  <font>
   Türkmen şehri Kerkük, bugünkü tartışmalı konumuna Irak’ın işgaliyle veya seçimler sebebiyle gelmedi. 80 yıldır süren ihmaller, özellikle de 1991 sonrasında Türkiye ve Türkmenlerin art arda gelen hataları söz konusu.
   <br/>
   <br/>
   Ankara, Irak genel seçimlerinden çok Kerkük seçim sonuçlarına kilitlenmiş durumda. Kürt grupların seçimlere katılmama tehdidiyle 170 bin seçmeni son bir hafta içerisinde kaydettirmesi, bardağı taşıran son damla oldu.
   <br>
    <br>
     Tarihi olarak bir Türkmen şehri olan Kerkük’te halen Türkmenler, Kürtler ve Araplar yaşıyor. Şehrin etnik gruplardan biri tarafından sahiplenilmesi, kanlı bir iç savaşın fitilini ateşleyebilir. Kerkük, Irak’ın en büyük petrol ve doğalgaz rezervlerine sahip. Irak, petrol üretiminin zirvede olduğu 1989’da 12 milyar dolar petrol geliri elde etmişti. Bu gelirin yüzde 72’si Kerkük’te çıkarılan petrolden elde edilmişti. Petrol denizi Kerkük için, “Irak’ın Kudüs’ü” diyenler de, “Irak’ın geleceği, Kerkük’ün geleceğine bağlı” diyenler de var.
     <br>
      <br>
       Türkmen şehri Kerkük, aslında bu noktaya, Irak’ın işgaliyle veya seçimler sebebiyle gelmedi. 80 yıldır süren ihmaller, özellikle de 1991 sonrasının hataları söz konusu. Kerkük konusunda Türkiye’nin en büyük kaybı 1926’da gerçekleşti. Türkiye, Milletler Cemiyeti kararı ile Musul, Kerkük, Erbil ve Süleymaniye’nin içerisinde yer aldığı Musul Vilayeti’ni İngiliz mandası altındaki Irak’a bırakmak zorunda kaldı. Böylece, dönemin şartları içerisinde, Misak-ı Milli içerisinde yer alan ve 1055 yılından bu yana Türklerin idaresinde bulunan bölgeler Irak’a bırakıldı.
       <br>
        <br>
         Ancak, Irak 1932’de bağımsızlığını elde ettiğinde Türkmenlere haklarını vermeyi taahhüt etti. Irak Başbakanı Nuri Said, Milletler Cemiyeti’ne verdiği kuruluş deklarasyonunda, resmi dilin Arapça olduğunu belirtmekle beraber, Türkmenlerin varlığını ve haklarını da açıkça tanıdı. Kürtçe gibi, Türkmence de “yerli diller” arasında kayıt altına alınıyordu. Türkmenlerin çoğunlukta olduğu bölgelerde eğitim dilinin Türkmence olması kabul ediliyor, Kerkük ve Erbil gibi bölgelerdeki mahkemelerde Türkmence’nin kullanılmasına izin veriliyordu. Yine, bu bölgelerde Türkçe bilen memurların istihdamı isteniyordu. Bu haklar, bugün bile Avrupa’da en ileri azınlık uygulamaları arasında yer alıyor.
         <br/>
         <br/>
         Türkmenler, ilerleyen yıllarda 1932 deklarasyonunda elde ettikleri hakları korumayı başaramadılar. Türkiye de kendilerine bu yönde gerekli diplomatik desteği vermedi. 1937’de, o döneme kadar sadece Kerkük şehir merkezi ile sınırlandırılan Türkçe eğitim imkanı da kaldırıldı. Oysa aynı yıl, 8 Temmuz 1937’de Türkiye, İran ve Irak, Tahran’da Sadabad Paktı’nı imzalamıştı. Yani Türkiye-Irak ilişkilerinde iyileşme, maalesef Türkmenlere, Kerkük’e yansıtılamadı.
         <br/>
         <br/>
         Türkmenlere baskılar aralıksız devam etti. 24 Şubat 1955’te bu kez Türkiye ve Irak’ın da yer aldığı Bağdat Paktı kuruldu. Türkmenlerin durumunda yine bir değişme olmadı. Onlar, “kapsam dışı” kalmışlardı. Irak’ta 1958’de iktidara Sovyet yanlısı General Kasım geldi. 1958 geçici Anayasası, Irak’ı “Araplar ve Kürtlerin ortak ülkesi” olarak adlandırıp, Türkmenlerin 1932’deki kazanılmış haklarını yok saydı. Türkiye’den de bu konuda önemli bir tepki gelmedi.
         <br/>
         <br/>
         O sırada Sovyetler’e sığınmış olan Molla Barzani, affedilerek yurda döndü. 22 Ekim 1958’de Kerkük Askeri Havaalanı’na indi. Süleymaniye’ye geçti. İki gün sonra da, kalabalık bir Peşmerge grubuyla Kerkük’e döndü. 1959 Temmuz’unda Kürtler ve komünistler elbirliğiyle Türkmenlere yönelik “Kerkük katliamını” uyguladılar. Üç gün süren olaylarda, Ata Hayrullah, İhsan Hayrullah, Kasım Neftçi’nin de aralarında bulunduğu yaklaşık 30 Türkmen öldürüldü. Türkmenlerin malları ve dükkanları talan edildi.
         <br/>
         <br/>
         Türk Fedailerin intikam operasyonları
         <br/>
         <br/>
         Dönemin Başbakanı Adnan Menderes, diplomatik girişimlerde bulundu. Dünyadan da tepkiler yükseldi. Irak yönetimi bunun üzerine, olayların faili 250 kadar ismi yakaladı. Aralarından idama mahkum olanlar oldu. Ama, bunların cezası infaz edilmedi. Hatta, çoğu serbest bırakıldı. Prof. Dr. Suphi Saatçi, “Irak’ta Türk Varlığı” kitabında, bu döneme ait ilginç bir gelişmeye yer veriyor: “Türk Fedailerin intikam operasyonları başladı. Katliamın sorumlusu 40 kadar isim teker teker öldürüldü”.
         <br/>
         <br/>
         1959’da Bağdat Radyosu Türkmence yayın yapmaya başladı. 1960’ta Türkmen Kardaşlık Ocağı’nın kurulmasına izin verildi. Ancak Türkmenler, 1963 darbesinde Arif kardeşlere destek verdiler. Kerkük katliamının sorumlusu olup haklarında idam kararı verilmiş bulunan 28 kişi de, darbenin ardından Kerkük’te asıldı. Ancak, 1964 ve 1968 geçici anayasaları da Türkmenlere 1932 kazanımlarını geri vermedi.
         <br/>
         <br/>
         Irak yönetimi, 24 Ocak 1970’te “Azınlıklara Kültürel Haklar Paketi” açıkladı. Türkmenlere haftalık “Yurd” gazetesini çıkarma izni verildi. 150’den fazla okulda Türkmence eğitim yeniden başladı. Türkmen Edebiyatçılar Birliği ve Türkmen Kültür Müdürlüğü kuruldu. 11 Mart 1970’te, silahlı mücadele yürüten Kürtlere üç vilayette özerklik verileceği hükümetçe ilan edildi. Geçici Anayasa da yenilenerek, bir kez daha “Irak milleti, Arap ve Kürt milleti olmak üzere iki ana milletten oluşur” dendi. Kürt bölgelerinde, Kürtçe de resmi dil olarak tanındı.
         <br/>
         <br/>
         26 Ekim 1970’te, Kürt özerk bölgesinin sınırlarının tespiti için etnik köken ve ana dile dayalı bir sayım yapılacağı açıklandı. Ancak, seçenekler arasında Türkmen veya Türkmence yoktu. Türkmenler, “ya Arap ya da Kürt” olarak kaydedilecekti. Bu durumda Türkmen bölgeleri, özellikle de Kerkük, büyük önem arz ediyordu. Molla Barzani, gizlice binlerce Kürdü Kerkük’e soktu. Hükümet de 50 bin Arap aileyi Kerkük nüfusuna geçirerek, toprak dağıttı. Şehrin nüfus yapısı büyük oranda değişti. Molla Mustafa Barzani hedeflerini şöyle açıklıyordu: “Yapılacak sayım sonucunda, bir Kürt bile çıksa Kerkük Kürt olacaktır. Kerkük’ü alamadıktan sonra biz ne için savaşıyoruz? İdaremize hukuken bırakılacak kuzey bölgesi zaten elimizdeydi. Biz Kerkük’ü istiyoruz…”
         <br/>
         <br/>
         Asılan Türkmenlerin hesabı yok
         <br/>
         <br/>
         Ancak hükümet, sayımı yapmaktan da özerk bölge uygulamasından da vazgeçti. Türkmenlere de ihtiyaç kalmamıştı. 1970’te verilen haklar bir yıl sonra tek tek geri alınmaya başlandı. Baskılar artarak sürdü. 1980’de Türkmen liderler idam edilmeye başladı. E. Albay Abdullah Abdurrahman, Dr. Rıza Demirci, Doç. Necdet Koçak 1980’de idam edildiler. Rıza Demirci de ağır işkenceler altında hayatını kaybetti. Aynı yıl 15 kadar Türkmen daha idam edildi.
         <br/>
         <br/>
         İran-Irak savaşı sebebiyle, bu sefer Türkmen Şiiler hedef alındı. 15 kadarı 1981’de idam edildi. Baskılar Körfez Savaşı sonrası da sürdü. Mart 1991’de sadece Altunköprü’de 70’i aşkın Türkmen idam edildi. Türkiye, Saddam üzerinde de herhangi bir baskı kuramadı.
         <br/>
         <br/>
         Türkmenler, 1959 “Fedailer” intikam saldırıları dışında, silahlı değil, politik mücadele ile barışçı yollardan haklarını aradılar. Çoğunluğu iyi eğitimliydi ve ticaretle ilgileniyordu. Kürtler veya Şiiler gibi silahlanmadılar. Bu bir yönüyle, bugün de haklarını koruyamamalarında etkili oldu. Türkmenlerin yaşadığı bölgelerin arazi şartları, bir gerilla savaşı için müsait değildi. Türkiye ile direkt sınırları yoktu ve Türkiye’den silahlı mücadele için de destek göremiyorlardı. Hatta Genelkurmay tarafından böyle bir talep üzerine terslenmişlerdi.
         <br/>
         <br/>
         1991 sonrası süreçte Türkiye’nin en büyük hatası, Çekiç Güç kapsamında Türkmenlere gerekli desteği sunamamak oldu. Çekiç Güç, 5 Nisan 1991’de, BM Güvenlik Konseyi’nin 688 nolu kararı ile kuruldu. 36’ncı paralelin üstü dense de, Kürt bölgesinin güvenliğini sağladı. Ancak Türkiye; Kerkük, Musul, Talafer, Altunköprü gibi Türkmenlerin yüzde 80’inin yaşadığı bölgeleri, Kürtlerin kontrolüne geçer endişesi ile koruma kapsamına aldırmadı.
         <br/>
         <br/>
         Çekiç Güç, Türkmeni değil Kürtleri korudu
         <br/>
         <br/>
         Kürt bölgesi içerisinde özellikle Erbil’de yaşayan 300 bin kadar Türkmeni örgütlemek konusunda da Türkiye şaşılacak beceriksizlik gösterdi. 1996’da Saddam ile işbirliği halinde Erbil’e giren Mesud Barzani güçleri, Türkmenlere ait radyo, televizyon ve gazete bürolarını tahrip edip, 50 kadar ileri gelen ismi de Bağdat’a teslim etti. Bu dönemde, Türkiye’nin Irak Türkmen Cephesi (ITC) bünyesinde eğittiği 350 kadar “Akıncı” koruma birlikleri de etkisiz kalıp dağıldılar.
         <br/>
         <br/>
         Buna karşılık Türkiye, Çekiç Güç’ün görev yaptığı 12 yıl içinde Kürtlerin “kemikleşmiş” devlet alt yapısı oluşturmalarını sağladı. Özellikle, Habur Sınır kapısı Kürt gruplar için önemli bir gelir oldu. Habur’da halen, ayakbastı parası olarak TIR’lardan 70, tankerlerden de 40 ABD doları alınıyor.
         <br/>
         <br/>
         Türkiye’nin, 1991 sonrası dönemde en önemli eksiklerinden biri de, Türkmenleri etkili bir grup olarak birleştirememesi. Ortak hedeften yoksunluk ve bölünmüşlük, Türkmenleri Kerkük’te ve tüm Irak’ta etkisiz bıraktı. Türkiye’nin desteği ile, 1991 yılında Ankara’da Irak Milli Türkmen Partisi kuruldu. Aynı yıl, Irak Türkmen İslami Birliği de kuruldu. Birlik ve Kardeşlik Partisi 1992’te, Demokratik-Milliyetçi Türkmen Partisi 1993’te, Türkmeneli Partisi 1994’te, Türkmen Bağımsızlık Hareketi 1995’te, Türkmen Halk Partisi 1997’de, Irak Türkmen İslami Hareket  ve Türkmen Vefa Hareketi ise 2001’de kuruldu. Üstelik bu partiler arasında, Türkiye yanlısı, Bağdat yanlısı, Talabani yanlısı, Barzani yanlısı ve Şii yanlısı gibi birbirine zıt akımlar yer alıyor.
         <br/>
         <br/>
         Türkiye 1995’te Irak Türkmen Cephesi ile bu partilerden bir kısmını bir araya getirmeyi başardıysa da, bu yeterli olmadı. Benzer şekilde, Irak’taki Şii Türkmenler de kucaklanamadı. Telafer, Tavuk, Tazehurmatu, Beşir, Karatepe, Amirli, Hanekin, Mendeli, Bedre ve Şahraban gibi Şiiler’in ağırlıkta olduğu yerler ihmal edildi. Oysa, Türkmenlerin üçte birinden fazlası Şiiler’den oluşuyor. Türkiye; Bağdat, Kazımiye, Kerbela, Necef ve Kufe’de yerleşik İran Azerbaycanı’ndan göçmüş Şii Türklerle de temas kuramadı.
         <br/>
         <br/>
         Bütün bu hataların üstüne, 1 Mart Tezkeresi reddedilip Türkiye Irak’ın sosyal ve siyasal olarak yeniden inşasında da söz sahibi olamayınca, ortaya bugünkü Kerkük tablosu çıktı. Nitekim, 10 Nisan 2003’te Talabani Peşmergeleri Kerkük’e, Barzani Peşmergeleri de Musul’a girdi. 1959’da ve 1991’de yaptıkları gibi ilk olarak tapu ve kadastro kayıtlarını yok ettiler. Dükkanları yağmaladılar. Kürt liderler, ikinci tezkere sonrası Türk askerinin Irak’ta görev almasına da şiddetle karşı çıkıp, bunu bir “zafer” olarak kabul ettiler.
         <br/>
         <br/>
         ABD, tezkere’nin intikamını mı alıyor?
         <br/>
         <br/>
         Ardından, özellikle Kerkük’e Kürtleri naklettiler. Kentin nüfus dengesini kendi lehlerinde bozdular. Türkmenleri, yeni yapılanmada dışlayan ABD de buna göz yumdu. ABD’nin böyle davranmasında, kapalı da olsa, Türkiye’nin tezkereye verdiği “hayır” cevabının intikamı var. Süleymaniye’de Türk askerinin başına “çuval” geçirilmesi gibi, bu kez sandıkta benzer bir güç gösterisi yaşanıyor.
         <br/>
         <br/>
         Sonuçta, Kerkük bugünkü konuma sadece ABD işgaliyle gelmedi. Türkiye’nin, dış Türklere karşı izlediği pasif politikalar ve onlara uygulanan baskı ve zulümlere sert ve etkili tepkiler gösterememesi bu noktaya gelinmesinde etkili oldu. Ancak daha önemlisi, Türkiye’nin 1991’den sonraki geçiş sürecinde eline geçen fırsatları doğru değerlendirememiş olması. Kerkük’te gelinen nokta Kürtler ve ABD’nin yanlı tutumları kadar, maalesef Türkiye’nin ve Türkmenlerin birikmiş hatalarının ürünü.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3219 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19502), [web.archive.org (arşiv bağlantısı)](http://web.archive.org/web/20060103175736/http://aksiyon.com.tr:80/yazdir.php?id=19502)
