# CIA skandalı Beyaz Saray’ı sarstı

*Erhan Başyurt 2005.10.31*

<div>
 <p>
  <font>
   Beyaz Saray, iki başdanışmanının karıştığı ‘casus’ skandalıyla sarsıldı. Bir CIA ajanının isminin basın mensuplarına ‘intikam amaçlı’ sızdırılması üzerine patlayan skandal, Beyaz Saray’ın Irak’a müdahale öncesi istihbarat bilgilerini şişirdiğini de ortaya koydu.
   <br/>
   <br/>
   CIA ajanının isminin Beyaz Saray’dan sızdırılıp sızdırılmadığını araştırmakla görevli Özel Savcı Patrick Fitzgerald, 22 aylık uzun bir soruşturmanın ardından 28 Ekim 2005’te Başkan Yardımcısı Dick Cheney’in başdanışmanı Lewis Scooter Libby hakkında dava açtı. Libby, ‘görevi kötüye kullanmak’, ‘yalan ifade vermek’ ve ‘bir CIA ajanının ismini deşifre etmek’ gibi suçlardan yargılanacak. Suçlu bulunursa 30 yıla kadar ceza alması, 1 milyon 250 bin dolar da ceza ödemesi söz konusu olacak. Başkan George W. Bush’un başdanışmanı Karl Rove hakkında ise, şimdilik dava açılmadı ama soruşturma sürüyor.
   <br>
    <br>
     Başkan Bush’un en büyük siyasi krizlerinden biri olan skandal, emekli Büyükelçi Joseph Wilson’ın 6 Temmuz 2003’te New York Times gazetesine yazdığı yorumla başladı. Wilson, Beyaz Saray’ın savaş öncesi Irakla ilgili istihbaratı şişirdiğini ve istihbarat bilgileri üzerinde oynadığını iddia ediyordu. Büyükelçi Wilson, birkaç televizyon kanalında da iddialarını tekrarladı. Bu makaleden bir hafta sonra, bağımsız gazeteci Robert Novak, Büyükelçi Wilson’ın eşinin CIA’de kitle imha silahı uzmanı olduğunu yazdı. Bazı Beyaz Saray muhabirleri de benzer iddiaları kendi yayın organlarında gündeme taşıdı.
     <br>
      <br>
       Büyükelçi Wilson, Şubat 2002’de Irak’ın zenginleştirilmiş Uranyum almaya çalıştığı iddialarını araştırmak amacıyla CIA tarafından Nijer’e gönderildi. Saddam Hüseyin’in Irak’ı işgal ettiğinde ABD Bağdat Maslahatgüzarı olarak görev yapan Wilson, daha sonra Gabon’da büyükelçilik yapmış, bağlantıları güçlü olan bir isimdi. Wilson, yaklaşık bir haftalık araştırmanın ardından, iddianın doğru olmadığını rapor etti.
       <br>
        <br>
         Ancak ilginç bir şekilde, İngiltere’de Tony Blair hükümeti Eylül 2002’de Saddam Hüseyin’in Nijer’den kitle imha silahı üretimi için uranyum almaya çalıştığı iddiasını gündeme taşıdı. Ardından, Bush 28 Ocak 2003’teki Birliğin Durumu konuşmasında İngiliz hükümetinin iddialarına yer verdi. 9 Mart 2003’te de Irak’a askeri müdahale başladı.
         <br/>
         <br/>
         Skandal patlak verdikten sonra eski CIA Başkanı George Tenet, Nijer’le ilgili iddianın Bush’un konuşmasında yer almasına itiraz ettiklerini açıkladı. Söz konusu iddia, CIA’nin itirazlarına rağmen Libby ve Stephan Hadley’in girişimleriyle konuşma metninde yer aldı. O dönemde Ulusal Güvenlik Başdanışmanı Condoleezza Rice’ın yardımcısı olan Hadley’in, 9 Eylül 2002’de İtalya istihbaratının başkanı Nicoli Pollari ile görüştüğü ortaya çıktı. İngiltere’nin Nijer’den uranyum alımı ile ilgili gösterdiği kaynak da, ilginç bir şekilde İtalyan istihbaratıydı. ABD ve İngiliz hükümetleri 2004’te ayrı ayrı yaptıkları incelemelerde, Nijer iddiasının sahte olduğunu kabul etti. Hadley, bu raporlar üzerine istifasını Bush’a sundu. Ancak Rice’ı Dışişleri Bakanı atayan Bush, Hadley’i de terfi ettirerek Ulusal Güvenlik Başdanışmanı yaptı. İtalya Parlamentosu da önümüzdeki hafta, Pollari’nin istihbaratı kasıtlı çarpıtıp çarpıtmadığının ortaya çıkarılması için görüşme yapacak.
         <br/>
         <br/>
         Büyükelçi Wilson’ın eşinin CIA ajanı olduğunun sızdırılmasında amaç, Wilson’ın eşi sayesinde Nijer’e gönderildiğini yaymak ve çıkışlarının etkisini kırmaktı. Wilson’a yöneltilen bir diğer eleştiri de, 2000 başkanlık seçimlerinde Bush’un rakibi Al Gore (2004’te John Kerry) için çalışan bir ‘playboy’ olduğuydu. Yani Wilson’ın suçlamalarının siyasi muhalefetten kaynaklandığı izlenimi verilmek istendi.
         <br/>
         <br/>
         Irak’ta kitle imha silahı istihbaratı şişirilmiş
         <br/>
         <br/>
         Eşinin CIA’de kitle imha silahı uzmanı olduğu bilgisinin Beyaz Saray tarafından ‘intikam amaçlı’ sızdırıldığını iddia eden Wilson, bunun eşinin kariyerine ve güvenliğine zarar verdiğini ileri sürdü. Ardından CIA, Valerie Plame kod adını kullanarak örgütte görev yapan uzmanının adının kimin tarafından sızdırıldığının soruşturulmasını istedi. Aralık 2003’te Patrick Fitzgerald soruşturma için özel savcı olarak atandı.
         <br/>
         <br/>
         Fitzgerald, 22 ayda birçok gazeteci ve bürokratı sorguladı. Karl Rove dört kez, Lewis Libby de iki kez ifade verdi. Ancak Time dergisi muhabiri Matthew Cooper ve New York Times gazetesi Beyaz Saray muhabiri Judith Miller, haber kaynakları konusunda istenen açıklamanın basın özgürlüğüne aykırı olduğu gerekçesiyle Yüksek Mahkeme’ye başvurdu. Haziran 2005’te ifade vermeme talepleri reddedildi. Yeni terör yasaları gereği, kaynağını açıklamamaları halinde 4 ay hapis yatmaları söz konusu olacaktı. 7 Temmuz 2005’teki davada, Time dergisi muhabiri Cooper kaynağının izniyle savcı ile işbirliği yapacağını açıkladı.
         <br/>
         <br/>
         New York Times muhabiri Pulitzer ödüllü Miller ise, kaynağını açıklamaktansa hapis yatmayı tercih etti. Gazete yönetimi ve birçok medya örgütü de onu destekledi. Miller, 85 günlük tutukluluk halinin ardından, 30 Eylül 2005’teki duruşmada ‘kaynağının izniyle’ savcı ile işbirliği yapacağını açıkladı. Meslektaşı Cooper gibi o da notlarını, kişisel bilgisayarını yargıya teslim etti.
         <br/>
         <br/>
         Miller’ın tahliyesi ardından ilginç bir gelişme daha yaşandı. Miller’ın başından bu yana kaynağından izinli olduğu, kendi gazete yönetimini de yanlış yönlendirdiği ortaya çıktı. Yine Miller, savaştan önce Irak’ta kitle imha silahı bulunduğuna dair birçok bilgiyi, kontrol etmeden gazete haberlerinde kullanmış. Böylece, Irak’a müdahale yanlısı ‘psikolojik harbe’ katkıda bulunmuş. Miller, kitap yazma bahanesi ile şimdilik gazetesinden uzaklaştırıldı.
         <br/>
         <br/>
         Miller’ın da tahliye olup ifade vermesiyle, CIA ajanının isminin sızdırılması skandalı basın özgürlüğü davası olmaktan çıkarak, Beyaz Saray skandalına dönüştü. Suçlamaların merkezindeki iki başdanışman Libby ve Rove, Bush yönetiminde etkili yeni-muhafazakârların (neocons) önde gelen isimlerinden. Rove, Başkan Bush’u Teksas Valiliği’nden ikinci kez başkanlığa taşıyan bir kampanya dehası olarak kabul ediliyor. Bush ailesinin 30 yıllık dosttu.
         <br/>
         <br/>
         Irak’a müdahalenin ateşli savunucularından Libby ise, Savunma Bakanlığı’nın üç numaralı ismi Douglas Feith’e bağlı faaliyet gösteren “Özel Planlar Ofisi” (OSP) ile Beyaz Saray arasında bağlantı elemanı olarak biliniyor. CIA’nin istihbarat analizlerini yetersiz bulan Ofis, Irak’ın işgali ile ilgili istihbarat bilgilerini ‘özel’ bir şekilde değerlendirmeye tabi tutuyordu. Nijer’den uranyum alındığı iddiasını Başkan Bush’un konuşmasına yerleştiren Libby, Iraklı istihbarat elemanlarının Prag’da 11 Eylül teröristlerinden Muhammed Atta ile görüştüğü yönündeki asılsız bilgiyi de dönemin Dışişleri Bakanı Colin Powell’ın Şubat 2003’teki BM konuşmasına yerleştirmek için çaba harcadı, ama Powell’ı aşamadı.
         <br/>
         <br/>
         Hocası Wolfowitz’in himayesinde
         <br/>
         <br/>
         Hukukçu olan Libby, yeni-muhafazakarların ‘gurusu’ olarak bilinen eski Savunma Bakanı Yardımcısı ve halen Dünya Bankası Başkanı Paul Wolfowitz’in Yale’den talebesi. 1981-85 arasında Wolfowitz’in himayesinde dışişlerine giren Libby, 1989-2002 arasında da yine Wolfowitz’in bürosunda Savunma Bakanlığı’nda görev yapmış. Libby, yeni-muhafazakârların Yeni Amerikan Yüzyılı Projesi’nin Wolfowitz, William Kristol ve Robert Kagan’la birlikte kurucuları arasında yer alıyor.
         <br/>
         <br/>
         Libby, tanınmış Musevi işadamı Marc Rich’in de 15 yıl avukatlığını yapmış. Milyarder finansör Rich, şantaj, yasa dışı ticaret ve vergi kaçırma suçlamaları üzerine 1985’te İsviçre’ye kaçmış, 2000’de Başkan Bill Clinton’ın görevi bırakmadan kısa süre önce ‘affını imzalaması’ ile ülkeye dönme hakkı elde etmişti.
         <br/>
         <br/>
         Beyaz Saray’ın en güçlü bürokratlarından biri olan Libby, hakkında davanın açılmasının ardından görevinden istifa etti. Libby, artık kendisini savunacak. CIA skandalının Rove veya başka bürokratlara uzayıp uzamayacağını ise, yeni gelişmeler gösterecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2514 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22762), [web.archive.org (arşiv bağlantısı)](http://web.archive.org/web/20061101004148/http://www.aksiyon.com.tr:80/yazdir.php?id=22762)
