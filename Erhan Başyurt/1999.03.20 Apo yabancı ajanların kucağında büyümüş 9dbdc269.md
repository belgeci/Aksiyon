# Apo, yabancı ajanların kucağında büyümüş

*Erhan Başyurt 1999.03.20*

<div class="pNewsDetailMainContent" itemprop="articleBody">
 PKK terör örgütünün başı Abdullah Öcalan tutuklu bulunduğu İmralı Adası'nda DGM savcılarına, örgütün ve kendisinin bütün ilişkilerini bir bir anlatarak, örgütün gelişimini özetlemiş. Siyasilerimizle kurduğu bağlantılardan PKK'ya yaptıkları ateşkes çağrılarına, HADEP'ten SHP'ye, Yaşar Kaya'dan Ahmet Kaya'ya kadar birçok isimle olan ilişkilerini itiraf ederek, PKK'nın finans kaynaklarını ifşa etmiş. Öcalan'ın bu konulardaki iddiaları sansasyonel bir önem taşıdığından bazı basın yayın organlarında bölük pörçük yayınlandı. Ancak, Öcalan'ın itiraflarında dağınık olarak anlatıldığından PKK ve Öcalan'ın dış bağlantılarını ifade ettiği bölümler gözden kaçmış. Oysa, bu itiraflar örgütün birinci ağzından ilk kez dile getirildiği için büyük önem taşıyor. Bu itiraflar, Türkiye'nin güçlenmesini engellemek isteyen ülkeleri göstermesi açısından da oldukça ilginç. Aksiyon'un ele geçirdiği Öcalan'ın itirafları bir gerçeği daha ortaya çıkarıyor; hem Öcalan hem de PKK yabancı istihbarat örgütlerinin kucağında büyümüş. İşte Öcalan'ın itiraflarında yer alan kirli ilişkiler yumağı...
 <br/>
 <br/>
 Kirli ilişkiler yumağı başlıyor
 <br/>
 <br/>
 1979 yılında Suriye'ye geçen Öcalan burada Suriye destekli bir Filistin örgütü ile temas kurarak Ali Ammar adına düzenlenmiş "Demokratik Cephe Kimliği" elde etmiş. Oradan da Lübnan'a geçerek Suriye'nin kontrolündeki Bekaa'da ilk kamplarını açmışlar. Öcalan'ın bütün bu girişimleri Suriye istihbaratı elMuhaberat'ın gözetimi ve bilgisi altında olmuş.
 <br/>
 <br/>
 Öcalan, Bekaa'da iken bir başka ülkenin istihbarat elemanları ile de tanışır. Bunlardan birisi de Yunan istihbarat elemanlarıdır. Öcalan, Badavas ve Nagazakis isimli iki ajanın, yanlarında gazeteciler olduğu halde 1988 yılında kendisini ziyaret ettiklerini belirtiyor. Yunanistan ile ilk temasları bu şekilde sağlayan Öcalan, bundan böyle hem Yunanistan'ın hem de Kıbrıs Rum Kesimi'nin lütuflarına maruz kaldıklarını anlatıyor.
 <br/>
 <br/>
 1992 yılında Türkiye'nin baskıları üzerine Lübnan'ı terk etmek zorunda kaldığını belirten Öcalan, yeniden Suriye'ye geçtiğini belirtiyor. Öcalan, burada Hafız Esad'ın kardeşi Cemil Esad ile ilişkiler kurduğunu kaydediyor. Aralarındaki ilişkinin boyutunu göstermek için de, Cemil Esad'ı bayramlarda ziyaret ettiğini belirtiyor. Öcalan'ın, Suriye ilişkilerini kendisinin de itiraf ettiği Mervan Zerki isimli Suriye gizli servisi elMuhaberat ajanı temin eder. Zerki, Öcalan'a Türkiye'nin Şam'dan taleplerini ve buna karşılık Suriye'nin Ankara'ya verdiği cevapları bile aktarır. Öcalan, Suriye'de çok sayıda ev satın aldıklarını, bunları yaralıları ve sakatları tedavi etmek için hastane olarak kullanacaklarını beyan ettiklerini, ancak buraları eğitim ve kamp amaçlı olarak kullandıklarını belirtiyor. Öcalan bu durumu Suriye'nin de bildiğini, hatta Suriye istihbaratı elMuhaberat'ın sık sık buraları ziyaret ettiğini, ancak göz yumduğunu kaydediyor. Öcalan'ın Suriye istihbaratı ile olan yakın ilişkileri 9 Ekim 1998'de, ülkeyi terk edene kadar açık bir şekilde sürmüş. Öcalan'ın Suriye istihbaratı ile ilişkilerini temin eden ajan Mervan Zerki, PKK'nın Suriye'deki varlığı üzerinde o kadar etkili ve bilgilidir ki, Öcalan'ın ifadesine göre kendisi Şam'ı terkettikten sonra, bu zat "Ulusal Demokratik Birlik" adı altında bir örgüt kurarak PKK'nın Suriye'de bıraktığı zengin mirasın da üzerine konar.
 <br/>
 <br/>
 Öcalan, Suriye'de iken İran istihbaratından "Seyyit" isimli bir ajan ile de 1996 yılına kadar sık sık görüştüğünü belirtiyor. Öcalan, kendilerinin Seyyit isimli ajandan Hizbullah ile aralarındaki çatışmaya arabulucu olmasını istediklerini, bu arada Rusya ve Ermenistan üzerinden gelerek İran'dan geçmekte olan PKK silahlarına zaman zaman çıkarılan engellerin kaldırılmasını istediklerini belirtiyor. İran'ın Urumiye kentinde 100 kişilik bir hastaneleri olduğunu ve bunun İran tarafından bilindiğini belirten Öcalan, Kuzey Irak'ta İran sınırına yakın kamplarının bulunduğunu da kaydediyor. Öcalan, İran'dan IKDP üzerindeki nüfuzunu kullanarak, PKK'nın üzerine gelmesini engellemesini de istemiş. Öcalan, İran istihbaratının bu yardımlarını ve İran'ın verdiği tavizleri, "gerektiğinde zor kullanarak gerek bizi, gerekse İran'daki Kürtleri denetim altında tutmak" şeklinde özetlemiş.
 <br/>
 <br/>
 Öcalan, PKK'nın Lübnan, Suriye, Kuzey Irak ve İran'daki kamplarını sıraladıktan sonra, 1994 yılında Yunanistan'ın Lavrion kampını PKK'ya tahsis ettiğini ve Dimitri Elen isimli bir başka kampta da bomba eğitimi verildiğini itiraf ediyor. Yunan istihbaratını "dost" olarak niteleyen Öcalan, Yunan istihbaratının kendilerini "Türkiye üzerine yöneltmek" için gayret sarfettiğini, PKK ile ilişkilerini "Türkiye ile çelişkilerinde bir koz olarak" kullanmaya çalıştığını iddia ediyor.
 <br/>
 <br/>
 Öcalan, Türk Ordusu ve helikopterlerine karşı kullandıkları füzeleri nasıl temin ettiklerini anlatırken de öncelikli olarak Yunanistan'dan destek gördüklerini vurguluyor. PKK'nın Yunanistan temsilcisi Rozalin kod adlı Ayfer Kaya'nın, Yunanistan'da PKK için bir yardım kampanyası oluşturduğunu kaydeden Öcalan, paraların büyük oranda kiliseler, sendikalar ve halktan toplandığını söylüyor. Öcalan, PKK'nın bu paralar ile "tanesi 18 bin dolardan Sırbistan'dan 20 adet Strella füze" aldığını belirtiyor. Bu füzelerin bizzat tüccar tarafından Kuzey Irak'ta teslim edildiğini ifade ediyor. Öcalan, yine Kuzey Irak'taki boşluktan yararlanarak SAM 6 ve SAM 7 füzelerini Rusya, Ermenistan ve İran üzerinden getirdiklerini kaydediyor. Bu füzelerin bir kısmının İran gizli servisinin de eline geçtiğini anlatan Öcalan, füzeleri kullanmak için eğitimin de  Sırbistan'da verildiğini görüldüğünü belirtiyor.
 <br/>
 <br/>
 Yunan istihbaratı "dost" muş....
 <br/>
 <br/>
 Öcalan'ın yabancı istihbaratçılar, özellikle "dost" Yunan istihbaratı ile ilişkilerini en iyi, Türkiye'nin baskıları sonucu Suriye'den çıkmak zorunda kalınca yaşadıkları gösteriyor. Öcalan, 9 Ekim 1998'de Suriye'nin "ya gidersin, ya Türkiye ile aramızda savaş çıkar" uyarısı üzerine Abdullan Sarıkurt adına düzenlenmiş sahte bir pasaportla Yunanistan'a gider. Ne var ki, Yunanistan beklenilenin aksine Öcalan'ın iltica talebini kabul etmez. PKK'nın Yunanistan temsilcisi Ayfer Kaya, Dimitri isimli Yunan istihbarat elemanı ile görüşür. Yunan istihbaratı bunun üzerine Öcalan'a teşkilata ait küçük bir uçak tahsis eder ve Öcalan Moskova'ya uçar. Rusya'da aşırı milliyetçi partinin lideri Jirinovski'nin partisinden, kendisini Suriye'de iken ziyaret etmiş olan Mitrapano vasıtasıyla 33 gün gizlenir. Öcalan, bu süre içerisinde Rusya'nın iç güvenlik sorumlusu istihbarat elemanı Ariski ile temaslarda bulunduğunu belirtiyor. Öcalan, Duma'dan destek almasına rağmen, anlamadığı bir sebeple Rusya Başbakanı Primakov'un iltica talebine sıcak bakmadığını ve Moskova'yı terk etmek zorunda kaldığını kaydediyor.
 <br/>
 <br/>
 Öcalan, İtalya'daki Yeniden Yapılanma Partisi üyesi ve kendisini Suriye'de iken ziyaret eden milletvekili Mandovani'den yeşil ışık alınca, 33 gün sonra Roma'ya uçuyor. Yanında PKK'nın Roma Temsilcisi Ahmed Yaman olduğu halde geldiği İtalya'da, iltica talebinin kabulünü beklerken, kendi deyimi ile "tecrit" ediliyor ve "kaç kurtul" mesajını alınca 66 gün sonra Roma'yı da terk ediyor. Öcalan, bunun üzerine yeniden "yeşil ışık" aldığı Rusya'ya döner. Ancak, beklediğini Primakov sebebi ile bir kez daha bulamaz. Yunanistan sorumlusu Ayfer Kaya'yı telefonla arar ve gelip gelemeyeceğini sorar. Yunanistan'dan olumlu mesaj veren Ayfer Kaya, yine Yunan istihbaratına ait bir küçük uçakla üstelik yanında Öcalan'la ilk kez Bekaa'da bağlantı kuran istihbarat ajanları Badavas ve Nagazakis olduğu halde gelir, Öcalan'ı buradan alarak yeniden Atina'ya uçarlar.
 <br/>
 <br/>
 Yunan istihbaratının uçağı ile dolandı
 <br/>
 <br/>
 Öcalan, Atina'da beklediği kabulü Dimitris isimli istihbarat ajanı tarafından yine görmez. Kendisini, Yunan istihbaratına ait küçük bir uçakla bu kez Beyaz Rusya'nın başkenti Minsk'e gönderirler. Buradan "AB'nin kararı doğrultusunda Hollanda'nın kendisini aldıracağını" söylerler. Öcalan burada kendi deyimi ile "dondurucu soğukta 4 saat" bekler. Uçaktan inmesi tekliflerini ise, terkedileceğini anlayarak reddeder. Yunan istihbaratı, bunun üzerine kendisini uçakla yeniden Atina'ya getirtir. Öcalan, yeniden getirilişi sonrasında istihbarat elemanı Dimitris tarafından kendi deyimi ile "daha da kötü karşılanır". Doğu ve Batı Avrupa'da sığınacak yer bulamayan Öcalan'a, Yunan istihbaratı tarafından Güney Afrika'ya gönderilmek üzere Kenya'ya götürüleceği söylenir. Öcalan, yine Yunan istihbaratının küçük uçağı ile önce Korfu Adası'na, oradan da Kenya'ya taşınır. Öcalan'ın Kenya macerası, bilindiği gibi İmralı'da biter.
 <br/>
 <br/>
 Öcalan'ın itiraflarında PKK'nın dış bağlantıları ile ilgili Suriye, Yunanistan, İran ve Sırbistan'dan sonra en çarpıcı bilgileri ise, PKKAlmanya ilişkileri oluşturuyor. Öcalan, 1995 yılında Almanya'nın Anayasa'yı Koruma Teşkilatı'ndan Grunevald'ın kendisini Şam'da ziyaret ettiğini ve o günlerde gittikçe yoğunlaşan PKK eylemlerinin sona erdirilmesini istediğini belirtiyor. Öcalan, bu talepler karşısında PKK'nın yasak kapsamından çıkartılarak, PKK'ya karşı olan baskıların yumuşatılmasını istediğini kaydediyor. Benzer isteklerde bulunmak için Alman milletvekili Lumer'in de kendisini Şam'da ziyaret ettiğini belirten Öcalan, ona da aynı cevabı verdiğini, bu iki olayın ardından Almanya'nın PKK'ya karşı tavrında bir yumuşama yaşanmaya başladığını ifade ediyor. Öcalan, bu ziyaretlerden sonra Başsavcı Kaynehm'in PKK'nın bir terör örgütü olmadığını, ancak içinde suç işleyenlerin bulunduğu bir örgüt olduğunu açıkladığını söylüyor. Öcalan itiraflarında, örgütün Almanya'da çok sayıda dernek ve faaliyeti olduğunu da dile getiriyor. Öcalan, Almanya'nın PKK'nın başına kendi mantalitesine uygun adam aradığını ve İngiltere ile birlikte Kani Yılmaz'ı hazırladıklarını da iddia ediyor. Öcalan'ın itirafları, Almanya'nın sadece PKK'nın faaliyetlerine göz yummakla kalmadığını, örgütü kendi istekleri doğrultusunda kullanabilmek için alternatif liderler bile hazırladığını ortaya koyuyor.
 <br/>
 <br/>
 Ermenistan ve Kıbrıs Rum Kesimi'nde PKK kamplarının bulunmadığını ifade eden Öcalan, ancak her iki ülkeden de ciddi destek gördüklerini kaydediyor. Öcalan, itiraflarında Rusya ile ilgili ilişkilerine ise tam açıklık kazandırmamış. Ancak Romanya ve Moldovya'daki eğitimlerin kendi bilgisi dahilinde verildiğini belirterek, buralardaki varlıklarına da işaret etmiş. Öcalan itirafları boyunca Kuzey Irak'taki otorite boşluğundan istifade ettiklerini vurgularken, Barzani ve Talabani ile olan ilişkilerini de bir nebze anlatmış.
 <br/>
 <br/>
 Öcalan, MED TV'nin kuruluşu ile ilgili bilgiler verirken de, PKK'nın başka hangi Batılı ülkeler ile ilişki içerisinde olduğunu gösteriyor. Öcalan, televizyon için lisansı İngiltere'den, uyduyu ise önce Amerika sonra da Fransa'dan kiraladıklarını belirtiyor. Öcalan, Med TV'nin finansmanını örgütün topladığı bağışlar ile yaptığını, bunu yasal yollardan sağlayabilmek için de Londra, İşviçre ve Belçika'da vakıflar kurduklarını belirtiyor.
 <br/>
 <br/>
 Suriye'de yıllar verimli geçti!
 <br/>
 <br/>
 Öcalan'ın yapmış olduğu bütün bu açıklamalar örgütün yurtdışı bağlantılarını ve yabancı istihbarat birimleri tarafından nasıl yönlendirildiğini ortaya koyması bakımından oldukça ilginç. Örgüte en açık desteği sağlayan Suriye, 1939 yılında Hatay'ın anavatana katılması ile ilişkilerimizin gerilmeye başladığı bir ülke. Hatay'ı bir türlü sindiremeyen Suriye, GAP Projesi'nin devreye girmesi ile özellikle Fırat sularının paylaşımı konularında Türkiye ile karşı karşıya geldi. Bütün bu sorunlar sebebiyle, Türkiye'nin güçlenmesini ve istikrarını istemeyen Suriye, Türkiye'ye kan kaybettirecek ve bölünmez bütünlüğünü hedef alan aşırı sol terör örgütlerini desteklediği gibi, MarksistLeninist PKK örgütünü de destekleyerek Türkiye aleyhinde kullanmış. Öcalan'ın ifadelerinde ortaya çıkan bir diğer gerçek ise, kendisi ve örgüt açısından uluslararası desteğin artırılması cihetiyle en verimli dönemin de Suriye yılları olduğu. Şam'da kaldığı 6 yıl boyunca Avrupa, Amerika ve Rusya'dan çok sayıda milletvekili ve istihbarat elemanı kendisini ziyaret etmiş. Bu yönüyle, Öcalan'ın Suriye'den çıkartılmaması halinde PKK'nın uluslararası alanda ciddi bir siyasallaşma sürecini tamamlayabileceği ortaya çıkmakta.
 <br/>
 <br/>
 PKK'ya en büyük desteği sağlayan ikinci ülke konumunda olan Yunanistan ile Türkiye'nin problemleri 1829 öncesine, hatta Fatih'in İstanbul'u fethine kadar uzanmakta. Politikalarını geleneksel Türk düşmanlığı üzerine kilitleyen Yunanistan ile halihazırda aramızda onlarca sorun bulunuyor. İki ülke arasındaki tüm sorunlar güçlü olduğu sürece Türkiye lehine bir süreç izleyecektir. Türkiye'nin bu sorunlardan bir kısmını "savaş sebebi" sayması ise, hedefine ulaşmak isteyen Yunanistan açısından Türkiye'nin kaçınılmaz olarak güçsüz düşürülmesini gerektiriyor. Büyük oranda Ege ve adalar endeksli bu sorunlar, Yunanistan'ın kirli bir sopa kullanmasına yani PKK'yı bir koz olarak kullanmasına sebep olmuş. Öcalan'ın ifadelerinden anlaşılabileceği gibi PKK da bile bile bu rolü kabullenmiş.
 <br/>
 <br/>
 Maşalığı kabul etmişler
 <br/>
 <br/>
 PKK'nın silah sevkiyatı, lojistik ve diplomatik desteğinde yer alan Rusya, Ermenistan, İran, Sırbistan ve Kıbrıs Rum Kesimi'nin de Türkiye karşıtı tutumları ortadadır. Türkiye ile bu ülkeler arasında kökleri tarihe uzanan gizli bir husumet vardır ve bunlar arasından hassaten Rusya ile Türkiye arasında Balkanlar, Kafkaslar ve Orta Asya'yı kapsayan geniş bir coğrafyada nüfuz mücadelesi söz konusudur. Dolayısıyla PKK'ya verdikleri bu destek şaşırtıcı değildir. Bu ülkelerden Rusya Çeçenistan, Sıbistan BosnaHersek, Kıbrıs Rum Kesimi KKTC, Ermenistan ise Karabağ gibi sıcak konular sebebiyle de Türkiye'den intikam almak duygusuyla PKK'yı desteklemişlerdir. PKK da bunu bildiği halde "maşa" olmak pahasına da olsa, destekleri için kucak açmıştır.
 <br/>
 <br/>
 PKK'nın palazlanmasında, Öcalan'ın itiraflarından da anlaşılacağı gibi Irak ve Lübnan'ın etkisi de büyük olmuştur. Ancak, bu durum, söz konusu ülke yönetimlerinin bilinçli tercihleri neticesinde değil, her iki ülkede yaşanan iktidar boşluğu ve istikrarsızlık neticesinde gerçekleşmiştir. PKK da birçok terör örgütü gibi, bu boşluklardan istifade etmiştir. Bununla birlikte, aynı bölgeleri kullanan hükümet dışı organizasyonlar ve Suriye destekli Filistinli örgütler ile İran destekli IKDP ve IKYB gruplarının bölücü terör örgütüne destek verdikleri Öcalan'ın ifadelerinden de açıkça anlaşılmaktadır. Bu durumda, PKK terör örgütüne verilen dış destekleri kesmeyi hedefleyen Türkiye'nin, Kuzey Irak'taki iktidar boşluğunun kapatılmasını öncelikli hedefleri arasına alması gerekmektedir. Zira, Öcalan ifadelerinde 1984'ten önce yerleştikleri bölgede belirli dönemlerde Türkiye ve IKDP'nin işbirliği sebebiyle sıkışmış olsalar bile, Kuzey Irak'ın kendileri için hayati faaliyet alanı olduğunu ortaya koyuyor.
 <br/>
 <br/>
 Kuzey Irak tam bir bataklık
 <br/>
 <br/>
 Kuzey Irak, Türkiye'ye olan geniş sınırı sebebiyle örgütün eylem amaçlı sızmasını kolaylaştırıyor, otorite boşluğu sebebiyle de örgütün kamplar kurarak rahat eğitim almasına imkan sağlıyor. Bunun engellenmesinin yolu Kuzey Irak'ta yeniden otoritenin sağlanmasını temin etmek. Kuzey Irak'ta yeniden otoritenin sağlanması mevcut şartlarda üç şekilde mümkün. Birincisi, Saddam'ın yeniden bölgeye hakim olması ki, uluslararası konjonktür buna elverişli değil. İkincisi, denetimin Kürt gruplar tarafından sağlanması ki, bu da bölgede güçlü bir Kürt otoritesinin ileriye yönelik Türkiye ve İran üzerinde menfi psikolojik etkiler yapmasına sebep olabilir. Kaldı ki, Kürt gruplar arasındaki iç çatışmalar da buna engel teşkil ediyor. Üçüncü ve son alternatif ise, özellikle şu an ABD'nin üzerinde çalıştığı Saddam'ı devirerek toprak bütünlüğü içerisinde yeni bir Irak yönetimi projesi ki, buna da Türkiye karşı. Ne var ki, terör örgütünün faaliyet alanını daraltabilmesi için Türkiye'nin Kuzey Irak bataklığını kurutması olmazsa olmaz şartlardan biri olarak görünüyor.
 <br/>
 <br/>
 PKK'ya dış destek sağlayan ülkeler açısından açıklanması en zor destek ise, Almanya ve diğer Avrupa ülkelerinin verdikleri destek. Öcalan'ın itiraflarından anlaşılacağı gibi PKK'ya alternatif lider hazırlayacak kadar örgütle ilişkili Almanya. Bu ülkelerin desteklerini açıklarken, "kamuoyu baskısında gerçekleşen sırf Kürt azınlıkların haklarını kazanabilmeleri için insani amaçlı bir yardım" açıklaması hiç şüphesiz yetersiz kalıyor. Zira, söz konusu örgüt 30 bin kişinin ölümüne, 16 bin kişinin yaralanma ve sakat kalmasına ve 50 bin insanın da cezaevlerine girmelerine sebep olmuş. Peki, öldürülen masumların hiç mi hakları yoktur? Özellikle, Almanya'nın desteği ile ilgili "komplo" da gözükse, şu tezi dikkate almakta fayda var: "Almanya, tarihi doğuya açılma politikası kapsamında, ABD'nin en yakın müttefikleri arasında yer alan Türkiye'yi kendine uygun bir partner olarak görmemekte. Hal böyle olunca, İran ve bölgede kendisine uydu olacak bir Kürt devleti doğuya açılımı daha da kolaylaştıracaktır." Almanya, bu durumda zayıf Türkiye'yi, güçlü Türkiye'ye tabii ki tercih edecektir ve bu anlamda PKK'ya sağladığı destek de politikalarına geçerlilik kazandırabilmesi için önemlidir.
 <br/>
 <br/>
 Almanya'ya da ne oluyor ?
 <br/>
 <br/>
 Almanya ve diğer Batılı ülkelerin destekleri konusunda Öcalan da itiraflarında ilginç çelişkilere yer vererek, "Avrupa beni istemedi, ancak beni Türkiye'ye karşı kullandı" demiştir. "Avrupa, Türkiye ile beni karşı karşıya getirirken, Türkiye'nin önünü kesmeyi hedeflemiştir" diyen Öcalan, kendince şu çelişkilerin tespitini de yapıyor: "İnsan haklarından çok sık bahseden Avrupa, beni kullanmak suretiyle çok kan dökülmesine sebep olmuş ve sonuçta insan haklarını işletmeyerek iki yüzlü olduğunu göstermiştir." İtiraflarında "bu yüzden Avrupa'yı kınıyorum" diyen Öcalan, "benim sebep olduğum eylemler sebebiyle yüzbinlerce Kürd'e siyasi olmadığı halde iltica hakkı tanırlarken, ben PKK örgütünün başı ve bir numaralı siyasi olduğum halde bana siyasi sığınma hakkı tanımamıştır" şeklinde konuşuyor.
 <br/>
 <br/>
 PKK'nın Türkiye karşıtı bu şekilde kullanılması aslında, isyancı Kürt hareketlerinin bugüne kadar aşamadıkları en büyük açmazlardan birisi. İlk Kürt ayaklanması olarak kabul edilen 1880'deki Şeyh Ubeydullah İsyanı bile Osmanlı karşıtı Rus ve Ermeni desteğini aramış. Bu sonraki yıllarda da devam etmiş, Türkiye, İran ve Irak'taki isyanların arkasında nedense hep ya petrol ya da nüfuz mücadelesi içinde olan dış devletler çıkmıştır. Bu açıdan en iyi örneklerden birini Irak'taki Barzani'ler oluşturuyor.
 <br/>
 <br/>
 Irak Kürdistan Demokratik Partisi (IKDP) lideri Mesut Barzani'nin babası Molla Mustafa Barzani, 1943 yılına kadar bağımsız Kürt devleti için İngilizler ve Araplar'a karşı savaşır, yenik düşünce de 1946 yılında İran'a kaçar. Burada, İngiltere ile nüfuz mücadelesi içerisinde olan ve petrol peşindeki Rusya'nın elinde piyon haline gelir. Baba Barzani Ruslar'ın kurdurttuğu Mahabad Kürt Devleti'nde görev alır, bu devlet 1947 yılında yıkılınca da Rusya'ya sığınır. Burada aldığı eğitimle albaylık rütbesine kadar yükselir, 1958 yılındaki General Kasım darbesiyle yeniden döndüğü Irak'ta Sovyet ve Mısır destekli isyanlar başlatır. Bu durum Irak'ta Sovyet yanlısı Baas rejiminin iktidara gelmesine kadar sürer. Bu tarihten sonra Molla Barzani de "el değiştirir" ve Bağdat hükümetini dize getirmeyi hedefleyen Amerika, İran ve İsrail tarafından kullanılmaya başlanır. İran, Şattü'l Arap Su Yolu'nun hakimiyetini 1975 yılındaki Cezayir anlaşması ile sağlayınca, Molla Barzani'den desteğini çeker, o da kaçtığı Amerika'da 1979 yılında yakalandığı kanser neticesinde hayata veda eder.
 <br/>
 <br/>
 Oğul Barzani de kullanıldı...
 <br/>
 <br/>
 Mustafa Barzani'nin yerine küçük oğlu Mesut Barzani IKDP'nin başına geçer. İranIrak Savaşı sırasında yine İran desteği ile IKDP bölgede Bağdat karşıtı bağımsızlık amaçlı savaşa başlar. 1988'de savaş bittiğinde Mesut Barzani ortada kalacak, Kürt halkı da Saddam'ın acımasız katliamlarının kurbanı olacaktı. Bu durum 1990 Körfez Savaşı'na kadar sürecek ve bu tarihten sonra IKDP yeniden Amerika tarafından keşfedilecekti. Oğul Barzani, Türkiye ve İran tarafından bölgesel çıkarlar, Amerika tarafından da Bağdat rejimi karşıtı olarak kullanılmaktadır. Görünen o ki, IKDP yakın gelecekte de bir ütopya peşinde "maşa" olarak kullanılmaya devam edecektir.
 <br/>
 <br/>
 PKK terör örgütü ve başının bugün içine düştüğü durum da aslında Molla Mustafa ve IKDP'sinden farklı değil. Zira, PKK hedefine ulaşmak adına kendi eylemlerini finanse etmek, militanlarına eğitim ve lojistik destek sağlamak amacıyla yabancı istihbarat elemanlarına kucak açmış. Bu da "yardım alan, emir de alır" prensibince her zaman kendisi ve örgütünü, bu ülkeler tarafından yönlendirilmeye açık hale getirmiş. Sonuçta, istikrarlı ve kalkınmakta olan Türkiye'nin büyümesini engellemek isteyen ülkeler bu kirli oyunda, ellerini hiç ateşe sokmadan "PKK maşası" ile istediklerine ulaşmaya çalışmışlar. Öcalan da, bu vazifeye evet diyerek, hem Türkiye'nin hem de "haklarını elde etmek için" uğraştığını iddia ettiği Kürt halkının büyük maddi ve manevi zarar görmesine sebep olmuştur. Öcalan da ifadelerinde, "PKK saldırılarından en fazla zararı bölge halkı görmüştür" diyerek bu çelişkiyi açıkça kabul etmektedir.
 <br/>
 <br/>
 Öcalan, itiraflarında bununla da kalmıyor, bağımsız Kürt devleti istemelerinin hata olduğunu belirtiyor ve "imkan verilirse birarada yaşama sürecini başlatabileceğini" iddia ediyor. Öcalan'ın timsahın gözyaşları olarak nitelenebilecek bu şok açıklamaları, bakalım önümüzdeki günlerde neler getirecek, neler götürecek?
 <br/>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-4858-34-apo-yabanci-ajanlarin-kucaginda-buyumus.html), [web.archive.org (arşiv bağlantısı)](http://web.archive.org/web/20150404121205/http://www.aksiyon.com.tr/aksiyon/haber-4858-34-apo-yabanci-ajanlarin-kucaginda-buyumus.html)
