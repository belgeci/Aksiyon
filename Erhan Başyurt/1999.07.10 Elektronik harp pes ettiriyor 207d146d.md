# Elektronik harp pes ettiriyor

*Erhan Başyurt 1999.07.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kosova halkının demokratik haklarının verilmesi için NATO tarafından başlatılan "müttefik güç" hava harekâtına, Sırbistan ancak 11 hafta dayanabildi.
  </font>
 </div>
 <div id="newsText">
  <font class="detail-text">
   Sırp lider Slobodan Miloseviç ülkesinin düştüğü "aciz" durum karşısında pes ederek, hem Kosovalılara haklarını iade etti hem de askerlerini Kosova'dan çekerek kapılarını 50 bin kişilik NATO barış gücü KFOR'a açmak zorunda kaldı. NATO ülkeleri, şimdi BM şemsiyesinde Kosova'daki barışı kalıcı hale getirmek için 22 ülkenin askerlerinden oluşan barış gücünü 3 yıllığına geçici olarak bölgeye yerleştiriyor. Bu yönleri ile bakıldığında "müttefik güç" hava harekâtı NATO'nun açık zaferi ile sonuçlandı, ancak bu "Pirus" zaferi dünya düzeni için olmasa da NATO ülkelerinin ortak operasyon alanı içerisinde kalan bölgeler için çok ciddi "yeni bir düzeni" de beraberinde getirdi.
   <br/>
   <br/>
   Müttefik Güç Harekâtının bu açıdan en önemli çıkarımı, NATO ülkelerinin ortak çıkarlarını tehlike altında gördükleri takdirde artık askeri harekât yapmaktan çekinmeyecekleridir. Kosova operasyonu, NATO'nun 50 yıllık tarihi boyunca "caydırı amaçlı savunma örgütü" olmaktan çıkıp, "caydırı amaçlı saldırı örgütü"ne dönüştüğü ilk operasyondur. 19 üyeli NATO'nun özellikle ABD, İngiltere, İtalya ve Almanya'nın istemesi halinde  Fransa'nın da dışarıdan desteğiyle bundan böyle de benzer operasyonlara girişmekten kaçınmayacağı rahatlıkla söylenebilir. Bu fiili durumun özellikle Balkanlar ve Doğu Avrupa'da Kosova benzeri çıkması muhtemel etnik ve sınır savaşlarının önüne ciddi bir sed çekeceği görülmektedir.
   <br/>
   <br/>
   Müttefik Güç Operasyonunun ortaya  çıkardığı bir diğer gerçek de, halihazırda üç kırılgan bölgeyi Balkanlar ve Doğu Avrupa, Kuzey Afrika, Ortadoğu ve Kafkaslar kapsayan operasyon alanları içinde yer alan hiçbir ülkenin, NATO'nun Kosova'da uyguladığı askeri strateji ve teknoloji gücü karşısında direnemeyeceğidir. Nitekim son üç "müttefik güç" operasyonu Irak, Bosna ve Sırbistan'a bakıldığında bu gerçek apaçık ortaya çıkmaktadır. NATO ülkeleri, "sıfır kayıp" üzerine kurdukları hava taarruzlarını, her üç ülkede de başarı ile gerçekleştirmişlerdir. Körfez Savaşı yani Irak'a düzenlenen operasyonda kara harekâtı ile birlikte 16 kayıp verilirken, en son Sırbistan'a yönelik operasyonlarda sadece 2 kayıp verilmiş, kaldı ki onlar da Sırplar tarafından değil eğitim uçuşu sırasında düşen helikopter sebebiyle hayatlarını yitirdiler.
   <br/>
   <br/>
   Düşman kör ediliyor
   <br/>
   <br/>
   NATO bu yeni savaş stratejisi ile, Türkiye de dahil ileri düzeyde "elektronikharp kabiliyeti" ve "uzun menzilli füzelere" sahip olmayan tüm ülkeler karşısında rahatlıkla başarılı olabilecek bir konumdadır. Zira yeni strateji ve teknolojilerin kullanıldığı bu savaşlarda, önce uzaydan askeri amaçlı casus  uydular vasıtasıyla hedefler belirleniyor, ardından insansız ve insanlı radara yakalanmayan ve konvansiyonel silahların hedef kapsamı dışında uçan AWACS, U2, Drone, Joint Star gibi uçaklarla istihbarat toplama işlemi daha da güçlendiriliyor. Bu işlemler başarı ile tamamlandıktan sonra 1500 km menzilli Cruise, Tomahawk gibi uçak gemilerinden ve denizaltılardan fırlatılan uydu yönlendirmeli akıllı güdümlü füzeler ile ilk etapta düşmanın karşı saldırı gücü kırılıp, hava savunma ve elektronik uyarı sistemleri tamamen yok ediliyor. Düşman "kör" edildikten sonra da operasyon safha safha genişletilerek uçaksavar ve kısa menzilli yerden havaya füzelerin kapsamı dışında yüksekten uçan, B2, B52, F117, F16, F15 gibi uçaklarla nokta bombardımanları yapılıyor. Böylece düşmanın askeri gücü ve alt yapısı tamamen kırılmaya çalışılıyor.
   <br/>
   <br/>
   Şayet bunlar da kâr etmediyse, bir ileri safhaya geçiliyor ve düşmanın iletişim ve ulaşım ağı tamamen kullanılmaz hâle getiriliyor. Bundan sonra da savaşı besleyen unsurlar petrol stokları, elektrik santralleri, önemli köprü ve fabrikalar birer birer vurularak, dışarıdan da ambargo ile ülke ve halkı tam anlamıyla "felç" hâle getiriliyor. Bunlar da kâr etmediyse düşmanın zırhlı taşıyıcıları, tank ve top gibi konvansiyonel silahları ile askeri birlikleri daha da alçaktan uçan A10, Tornado, Scorsky ve Apache gibi uçak ve helikopterlerle birer birer vurulmaya başlanıyor.
   <br/>
   <br/>
   Bu ana kadarki bütün safhalarda da siviller şayet yanlışlıkla vurulmadıysa direkt olarak hedef alınmıyor ve böylece "müttefik güç" harekâtına karşı çıkan liderlerine yönelik bir "kitlesel isyan" ruhu oluşturulmaya, yani ülke içeriden de çökertilmeye çalışılıyor. Müttefik Güç operasyonlarından anlaşmalı olduğu gerekçesi ile Bosna'yı ölçü almazsak, gerek Irak gerekse Sırbistan'da "sıfır kayıp" esaslı savaş taktiklerinin, Irak ve Sırbistan'ın yüz milyarca doları bulan zararları ve on binleri bulan insan kaybına karşılık başarıldığı görülecektir. Hatta ABD'li askerler kara savaşı olmadan ve herhangi bir ciddi mukavemet ile karşılaşmadan yürütülen ve düşmanı pes ettiren bu elektronik harp stratejisini "düğmeye basma tatbikatı" olarak adlandırıyorlar.
   <br/>
   <br/>
   NATO'nun caydırıcılığı arttı
   <br/>
   <br/>
   Bu açılardan da bakıldığında, NATO'nun bundan böyle herhangi bir kriz karşısında taraflar ya da taraflardan birine yapacağı uyarı, ciddi bir caydırıcılık rolü oynayacaktır. NATO bu prestijin yanı sıra, Soğuk Savaş sonrası uluslararası düzende "düşmansız kalmakla" içine düştüğü boşlukta, kendisine yeni "düşmanlar" bulmuş ve varlığını sürdürebilmek için kendisine anlamlı bir yer edinmiştir. Halen dünyanın en organize tek askeri işbirliği örgütü olduğu da kaale alındığında, NATO'nun ciddi ve etkin bir kurum olarak en azından bir süre daha devam edeceği ortaya çıkmaktadır.
   <br/>
   <br/>
   Kosova operasyonu ile ilgili dile getirilmesi gereken bir önemli unsur da; ulus üstü kurumların ulus devletlerin içişlerine karışmama prensibi, Kosova Krizi ile bir kez daha çok net bir şekilde çiğnenmiş oldu. NATO harekâtı ile ulus devletlere azınlıkların kültürel ve demokratik haklarının verilmesi, soykırım ve etnik temizliklerden kaçınılması yönünde önemli bir gözdağı da verilmiş oldu. Aynı zamanda, ulus devletlere böyle hassas "iç" konularında bile müdahale edilebileceği gösterilmiştir. Gerçi benzer bir durum kazanılmış haklar bakımından Kosova ile çok yakın benzerlikler arz eden Kuzey Irak'ta da Körfez Savaşı sonrasında "Çekiç Güç" ile çok açık bir şekilde yaşanmıştı, ancak Irak'a müdahale gerekçesi bu olmadığından Kosova kadar net bir şekilde uluslararası arenada tartışmalara sebep olmamıştı.
   <br/>
   <br/>
   Buraya kadar yeni savaş taktiklerinin denendiği "Müttefik Güç" hava harekâtının Kosova'da başarıya ulaşmasının NATO'ya ve bundan sonra ortaya çıkması muhtemel krizlere önleyici etkisi üzerinde durduk. Oysa Kosova'da kazanılan zaferin NATO'nun yanı sıra operasyonda etkin rol oynayan ülkeler ile bölgede etkin bir role sahip olan en azından öyle sayılan ülkeler üzerinde de olumlu ve olumsuz etkileri olmuştur. Kosova'nın bu ülkeler üzerindeki etkilerini ise, şöyle özetlemek mümkün:
   <br/>
   <br/>
   Sırbistan: Kosova krizinden en büyük zararla çıkan ülke oldu. 78 gün süren hava harekâtında askeri saldırı gücü ve alt yapısı ile iletişim ve ulaşım ağı büyük oranda yara aldı. Savaş öncesi 1987 yılı göstergelerinin altına inen ekonomik veriler, savaş harcamaları, bombalanan fabrika ve tesisler ile daha da büyük darbeler yedi. Ülkenin ekonomik kaybının 150 milyar doları aştığı tahmin ediliyor. 6 binden fazla asker kaybı veren Sırbistan, hava ve kara askeri gücünü büyük oranda kaybetmiş durumda. Bölgenin en güçlü ülkesi olmaktan giderek, küçülen ve dışlanan bir ülke konumuna itiliyor.
   <br/>
   <br/>
   Büyük Sırbistan ideali için 1989 yılında Kosova'nın özerkliğini kaldırarak yola koyulan Sırp lider Slobodan Miloseviç'in durumu da ülkesinden beter. 1992 yılı itibariyle Kosova'nın tamamını, Hırvatistan'ın yüzde 30'unu, Bosna'nın yüzde 70'ini elinde bulunduran Sırplar, 1995 yılı itibariyle hem Hırvatistan'da ilan ettikleri Krayina Sırp Cumhuriyeti'ni hem de Bosna'da ilan ettikleri Sırp Cumhuriyeti'ni kaybederken, 1999'da da Kosova'daki hakimiyetlerini kaybettiler. Başka bir deyişle, 10 yılda Büyük Sırbistan'dan hızla küçülen Sırbistan'a doğru ülkeyi sürüklediler. Bunun dışında her üç bölgede de başlattıkları "etnik temizlik" ters teperken, katliamları sonrasında 250 bin kişi Hırvatistan ve Bosna'dan, 150 bin Sırp da Kosova'dan ayrılarak Sırbistan'a sığındı. Başka bir deyişle her üç bölgede de kendi çirkinlikleri ve kirli oyunlarının kurbanı oldular. Bütün bu hezimetlerin mimarı Miloseviç, şu an "insanlık suçlusu" listesinde yer alıyor ve Ortodoks Kilisesi tarafından da dışlanmış durumda. İktidarda iken Rusya ve Yunanistan hariç, dünya devletleri tarafından "Saddam" muamelesi görecek olan Miloseviç için komşusu Çavuşesku'nun 1989 yılında uğradığı akıbet, yani halk ayaklanması ile öldürülmesi bekleniyor...
   <br/>
   <br/>
   ABD süper güç imajını pekiştirdi
   <br/>
   <br/>
   ABD: Soğuk Savaş sonrası dönemde kazandığı "tek süper güç" imajını daha da pekiştirdi. Bosna'da olduğu gibi Kosova'da da Sırplar'a yönelik harekâtın mimarı oldu. Operasyon sırasında kullanılan uçak ve silahların yarıdan fazlasını tek başına sağlarken, ABD savunma sanayiine büyük işlerlik kazandırdı. Elindeki füze stoklarını tüketti, yeni askeri teknolojisini denedi. B2 bombardıman uçağı gibi her türlü hava şartında 30 saat uçabilen, ABD'den kalkıp Sırbistan'ı vurduktan sonra tekrar dönen dev bir uçağı envanterine kazandırırken, dünyaya da göz dağı verdi. Zira 9 bin km yakıt ikmali yapmadan uçabilen, tek sortide 16 ayrı hedefe bomba fırlatabilen, radarlara yakalanmayan iki kişilik mürettebata sahip bu uçak ile ABD deniz aşırı hedefleri bile ülkesinden en etkili şekilde vurabileceğini gösterdi. Böylece, gerek "dünya jandarmalığı", gerekse Balkanlar ve Avrupa'daki nüfuzunu katladı. Hatta bu tür bir istikrar ve operasyon için vazgeçilmez olduğunu ortaya koydu. Sadece bununla kalsa iyi, ABD şimdi Saddam'a yaptığının bir benzerini uygulayarak, Miloseviç'i devirmek için CIA vasıtasıyla muhalifleri maddi ve manevi olarak destekliyor.
   <br/>
   <br/>
   ABD açısından Kosova'daki tek kayıp "görünmez uçak" F117'nin Rus yapımı Sırp SA2 veya SA3 füzesi ile vurulması, daha doğrusu bu efsane uçakların sonu oldu. Operasyonlara bile katılamadığı halde Apache helikopterlerinin düşmesi de bir diğer önemli prestij kaybı oldu. Ancak, bu iki husus ABD'nin halen vuruş gücü en yüksek ülke olduğu ile elektronik harp teknolojisinde dünyanın en ileri ülkesi olduğu gerçeklerini ortadan kaldıramadı.
   <br/>
   <br/>
   Rusya: Kosova krizinde imaj kaybına uğrayan ülkelerin başında Rusya geldi. Kağıttan "süper güç" olduğu bir kez daha tescillendi. Hatta elindeki uzun ve kısa menzilli nükleer füzeler alınsa, belki de tamamen silinecek izlenimi veriyor. Sırbistan'a yönelik operasyona karşı idi başaramadı, bunun üzerine Adriyatik'e gemiler gönderme kararı verdi, ancak benzin yokluğundan ve gemilerin bakımsızlığından gönderemedi.
   <br/>
   <br/>
   Ortodoks ve Slav kardeşlerini kurtarmak için barışı müteakip 200 kişilik bir kuvvet sevk ederek Priştina havaalanını hemen ele geçirdiler, ancak lojistik destek sağlayamadıkları için askerleri açlık ve susuzlukla karşı karşıya kaldılar, yiyecek ve suyu İngiliz askerleri verdiler. Sonunda havaalanını da boşaltıp ABD ve dört Avrupa ülkesinin denetimindeki bölgelerde ABD'li ve diğer komutanların emri altında 3 bin kişilik bir barış gücü askeri göndermeye razı oldular. Rusya, bütün bunları yaparken Batılı ülkeler yaklaşık 15 milyar doları bulan IMF ve Dünya Bankası kredilerini "havuç" olarak kullandılar. Rusya'nın bu konumu bir dönemler "hasta adam" olarak nitelediği Osmanlı'nın son dönemleri ile çok büyük benzerlikler arz ediyor.
   <br/>
   <br/>
   Avrupa : Müttefik Güç harekâtının başarı ile sonuçlanması, bölgede istikrarın devamını sağladığı için Avrupa ülkelerinin Kosova krizinden genel mânâda kârlı çıktıkları bir gerçek. Bosna krizi ile karşılaştırıldığında ise, Avrupa ülkelerinin Kosova'da daha etkin oldukları da ortaya çıkıyor. Mesela, 50 bin kişilik Barış Gücü'nün 36 bini AB üyesi ülkeler tarafından karşılanırken, İngiltere 13 bin, Almanya 8 bin, Fransa 7 bin, İtalya 5 bin askeri tek başlarına verirken, harekâtın başat gücü ABD'nin 7 bin askeri bulunacak. Oysa ABD Bosna'ya 20 bin barış gücü askerini tek başına göndermişti. Ayrıca Kosova'da oluşturulan beş ayrı güvenlik bölgesinden dördünün sorumluluğunu en fazla asker veren dört Avrupa ülkesi alırken, sadece birini ABD üstlendi. Müttefik Güç harekâtına NATO'nun askeri kanadında yer almayan İspanya ve Almanya ile NATO'dan ayrılan Fransa'nın da katılıyor olması, Avrupa Ortak Savunma kimliğinin oluşturulması açısından iyi sinyaller olarak değerlendirilirken, Yunanistan ve İtalya'dan yükselen çatlak sesler buna gölge düşürdü.
   <br/>
   <br/>
   Ancak, Kosova harekâtı Avrupa açısından bir başka önemli ilki ön plana çıkardı. Almanya İkinci Dünya Savaşı'ndan bu yana ilk kez bir askeri operasyonda yer alıyordu. Almanya, Bosna'da da uçak desteğinde bulunmuş, ancak fiili olarak bombardımanlara katılmamıştı. Oysa, Kosova'da bizzat bombardımanlara da katıldılar. Bu durum Almanya ve anayasası için bir dönüm noktası oluşturuyor. Bu durum Avrupa'nın ekonomik devinin, askeri alanda da ön plana çıkmaya başladığının habercisi. Bunların ötesinde Almanya'nın, Rusya'nın tepkilerini törpüleme görevini üstlenmesi de, kendisine önemli bir konum kazandırdı. Tabii, Almanya'nın Balkanlar'daki nüfuz ve prestijini de bu gelişme katladı. Bunun Doğu Avrupa ülkelerine askeri olarak da yansımaları olacaktır. Nitekim Almanya, "güney doğu Avrupa ülkeleri" olarak adlandırılan Balkan ve Doğu Avrupa ülkelerinin kalkınması için oluşturulan yeni 'Marshall yardım planı'na da ev sahipliği yaparak, bu konuda somut adımlar da atmaya başladı.
   <br/>
   <br/>
   Türkiye: Türkiye'nin tarihteki konumu ve rolü sebebiyle Balkanlar'da etkin bir rol üstlenmesinin kaçınılmazlığı Bosna krizi ile ortaya çıkmıştı. Bu durum Kosova'da da tekerrür etti ve Türkiye harekât içerisinde etkin olmasa da bir F16 filosu ile temsil edildi. F16'lar operasyonun ikinci safhasından itibaren bombardımanlara da katıldılar. Bu arada Türkiye, Kosova operasyonlarında kullanılmak üzere Bandırma ve Balıkesir'de iki üssü de NATO'ya tahsis etti. Türkiye, 20 bin mülteciyi koruması altına alırken, Arnavutluk'ta da çadırkentler kurdu.
   <br/>
   <br/>
   Türkiye kendine rağmen etkili
   <br/>
   <br/>
   Ancak, Türkiye'nin bu insani rolü, kriz bittikten sonra aynı oranda devam ettirilmedi. Türkiye, Kosova'ya götürülen en son barış gücü askerleri arasında yer alma dışında, ilk önce kendine ABD bölgesinde ayrılan "sıcak bölgeyi" Ruslar'a kaptırdı. Ardında da Almanya'nın kontrolündeki bölgede Prizren'e, bin kişilik barış gücü askerlerini konuşlandırmayı kabul ettirdi. Türkiye'nin savaş ve sonrasında oynaması gereken "gerçek" rolü üstlenmediğini, aslında kendisinden beklenen misyonun daha da büyük olduğunu, Türk barış gücü askerlerinin Prizren'e girişinde yaşanan göz yaşartıcı ilgi de gösterdi. Türkiye'ye yüklenen bu büyük misyon karşılandığında, Türkiye kendisine rağmen kaçınılmaz bir şekilde bölgede yeniden en etkili aktörlerden biri haline gelecektir.
   <br/>
   <br/>
   Kosova: Peki, müttefik güç harekâtı  Kosova'ya ne getirdi? Harekâtın faturası oldukça büyük. 850 bin kişi ülke dışına göç ederken, 600 bin kişi de Kosova içerisinde yer değiştirdi. 10 bini aşkın kişi Sırp ordusu ve çeteleri tarafından en alçak katliam ve baskı metodları ile bazen toplu katliamlar şeklinde öldürüldü. Evler yakıldı, iş yerleri talan edildi... Ancak, harekâtın bu kadar kan ve göz yaşından sonra, Kosova'ya kazandırdıkları da var. Her şeyden önce Kosova artık geri dönülmez bir şekilde "özerkliğine" kavuştu. Şayet, uzlaşmamak gibi Sırp inadı sürerse bu süreç bağımsızlıkla bile sonuçlanabilir.
   <br/>
   <br/>
   Kosova'nın yeniden imarı için 18 milyar dolara ihtiyaç var. Bosna benzeri bunun bir kısmı büyük devletlerin bağışları ile sağlanacak. Tabii, bu durum Kosova'yı bir çok yatırımcı için de cazip hale sokacak. Yurt dışına göç etmek zorunda bırakılan Arnavutlar şimdi tekrar ülkelerine dönüyorlar. Artık kendi dillerini konuşup, kendi okullarında eğitim görecekler. Eğer aralarındaki liderlik sorununu ve bölünmüşlüğü aşabilirlerse, kendi polis ve asayiş kuvvetleri ile pes ettiren elektronik harbin son meyvesi Kosova'yı artık güzel günler bekliyor...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4775-elektronik-harp-pes-ettiriyor.html), [web.archive.org (arşiv bağlantısı)](http://web.archive.org/web/20140904073759/http://www.aksiyon.com.tr:80/aksiyon/haber-4775-elektronik-harp-pes-ettiriyor.html)
