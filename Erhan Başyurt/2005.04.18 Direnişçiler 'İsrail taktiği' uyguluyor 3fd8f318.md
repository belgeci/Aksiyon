# Direnişçiler ‘İsrail taktiği’ uyguluyor

*Erhan Başyurt 2005.04.18*

<div>
 <p>
  <font>
   Irak direnişini geçmiş gerilla mücaleleri ile karşılaştıran Amerikalı askeri uzmanlar, ilginç bir sonuca varmış. Direnişçilerin saldırı taktikleri, İsrail’i kurmak için İngilizleri Filistin’i terk etmeye zorlayan Irgun ve Stern Yahudi terör örgütlerinin eylemleri ile büyük benzerlikler arz ediyor.
   <br/>
   <br/>
   Irak’ta Saddam Hüseyin’in devrilişinin üzerinden iki yıl geçti. Daha doğrusu, Irak tam iki yıldır ABD’nin işgali altında. Her şeyin yoluna girdiğini söylemek mümkün değil. 30 Ocak’ta ilk seçimler yapıldı; ama iki buçuk ay geçmesine rağmen hükümet kurulamadı. Direniş, bombalı saldırılar veya giderek artmaya başlayan baskınlar şeklinde varlığını sürdürmeye devam ediyor.
   <br>
    <br>
     Carlisle ABD Askeri Akademisi, Irak direnişini tarihsel süreçte diğer gerilla savaşları ile karşılaştırdığında ilginç bir sonuca varıyor. Stratejik Araştırmalar Enstitüsü tarafından Ocak 2005’te yayımlanan raporda, Irak’ta direnişin taktik olarak, İsrail’in kuruluşu için İngilizlere karşı teröre başvuran Menachem Begin’in ‘Irgun’ örgütüne benzediği kaydediliyor.
     <br>
      <br>
       1945-1947 arasında saldırılarında Irgun, İngilizlere Filistin’de kalmanın politik ve askeri faturasının çok yüksek olduğunu göstererek, ülkeyi terk etmelerini sağlamayı hedefliyordu. Nitekim toplu baskı ile geri çekilme arasında sıkışan İngiltere, çareyi 1947’de Birleşmiş Milletler’e başvurarak çözüm aramakta buldu. Irgun’ın terör kampanyasına, ‘Stern’ olarak bilinen diğer bir yeraltı örgütü de güçlü destek sağladı. Saldırıların yüzde 58’i İngiliz askeri ve polisini hedef aldı. Stern bomba yüklü taksi veya kamyonlarla, Irgun ise kara mayınları döşeyerek operasyonlar gerçekleştirdi. Saldırıların üçte ikisi mayın patlamaları, dörtte biri de bombalama şeklindeydi. 1946’da Kudüs King David Oteli’ndeki İngiliz Mandası Sekreteryası ile 1947’deki Hayfa Polis Karakolu bombalı saldırıları, büyüklük ve etki olarak özel bir yere sahipti.
       <br>
        <br>
         İngilizler çekilmeyi tercih etti
         <br/>
         <br/>
         Saldırıların önemli bir kısmı ekonomik hedeflereydi. Toplam saldırıların yüzde 18’i sadece demiryollarına düzenlendi. Ancak kısa süre sonra hedefler Filistin dışından da seçilmeye başlandı. Roma’daki İngiliz Büyükelçiliği ile Almanya ve Avusturya’daki İngiliz görevlilere yönelik saldırılar gerçekleştirildi. Irgun ve Stern’in, İsrail Devleti’nin kurulması ile sonuçlanan terör kampanyalarının bugün Irak’ta olduğu gibi, Ortadoğu’daki birçok terör örgütüne de ilham verdiği biliniyor. Irak gibi Filistinliler de bir yönüyle, “İşgalin faturasının siyasi ve askeri olarak çekilmekten daha pahalı olduğunu göstermeyi hedefliyor.”
         <br/>
         <br/>
         Carlisle raporu, Mayıs 2003 - Mart 2004 arasında Irak’ta ABD askeri varlığına yöneltilen saldırıların istatistiklerini de veriyor. Buna göre ölüm vakalarının yüzde 30,8’i bombalı saldırı, yüzde 14,3’ü roket veya havan topu saldırıları neticesinde olmuş. O tarihler arasında ölümlerin yüzde 13’ü helikopter kazası ve yüzde 30,6’sı da dost ateşi veya kaza sonucu gerçekleşmiş. İngiltere, Irgun ve Stern saldırıları ile baş etmek için o dönemde 90 bin askerini ülkeye yerleştirmiş. 1946’da 170 bin nüfuslu Tel Aviv 21 bin askerle 36 saatte tek tek aranmış ve 787 zanlı tutuklanmış. Ancak Irgun lideri Begin gizlendiği yerde yakalanamamış. Sonuçta, İngilizler yüksek asker sayısı ve baskılara rağmen pes etmek zorunda kalmış.
         <br/>
         <br/>
         ‘İsrail taktiği’ uygulasa da, Irak’ta direnişin aynı neticeyi elde edip etmeyeceğini kestirmek mümkün değil. Her şeyden önce şartlar oldukça farklı. Irak polisi ve askeri sayısı 150 bini aşmaya başladı. ABD’nin giderek asker sayısını azaltacak olması direnişin de etkisini kıracak. ABD, özellikle seçimlerden sonra direnişçileri de silahlı mücadeleden uzaklaştırıp, siyasi hayata katmanın yollarını aradı. 28 Şubat 2005 tarihli Time dergisi, ABD askeri yetkililerinin Bağdat’ta direnişçi grupların temsilcileriyle yürüttüğü iki ayrı gizli görüşmenin detaylarına yer veriyor. Direnişçilerin ABD’den tam olarak geri çekilişle ilgili nihai takvim istedikleri, karşılığında siyasi sürece katılmayı kabul etme sinyali verdikleri belirtiliyor.
         <br/>
         <br/>
         Ülkeler askerlerini hızla çekiyor
         <br/>
         <br/>
         30 Ocak seçimlerinin ardından Irak’ta direnişin şiddetini azalttığı görülüyor, mart ayında ABD’nin kayıpları 36 ile son 12 ayın en düşük rakamına indi. Ancak en azından bazı grupların eylemleri taktik değiştirerek sürüyor. Hatta direnişin toplu baskınları denemeye başladığı görülüyor. 50 kadar direnişçi 2 Nisan 2005’te Ebu Gurayb Cezaevi’ni basıp havan topu saldırısı düzenledi. Olayda, 44 Amerikan askeri yaralandı. Sabah saat altıda başlayan saldırı 2 saati aşkın sürdü ve helikopterler ABD askerine yardıma geldiklerinde direnişçiler geri çekilmeyi başardı. Saldırı, ABD’nin iki yıllık işgali boyunca Iraklı direnişçilerle yüz yüze ilk çatışması oldu. 2 bin tutuklunun kaldığı cezaevinde, çatışmalar sırasında sadece 12 kişi yara aldı. Direnişçiler, yaralılarını da alarak izlerini kaybettirmeyi başardı.
         <br/>
         <br/>
         İki yılın sonunda ABD’nin can kayıpları 1600’e yaklaşıyor. Yaralanan asker sayısı da 12 bin civarında. Amerika’nın dış topraklardaki en büyük askeri hastanesi Franfurt’taki Landstuhl’a Irak’tan 20 bin civarında yaralı getirilmiş ve bunlardan 8 bin kadarı görevine dönmüş. Bu rakamlar, ABD’nin Irak’ta 8 yaralıdan birini kaybettiğini gösteriyor. Vietnam’da 4 yaralıdan biri ve İkinci Dünya Savaşı’nda 3 yaralıdan biri hayatını kaybetmiş. ABD, aldığı tedbirlerle aslında bu alanda önemli bir başarı sağlamış durumda. 28 Mart tarihli Time dergisi, yaralanmaların da sadece yüzde 16’sının kurşun isabet etmesinden kaynaklandığını belirtiyor. Gerisi bombalı araç saldırıları, yollara döşenen mayınlar, havan topu veya roketli saldırılarla kazalardan kaynaklanıyor. Bu sebeple, en çok görülen vakaların yanık olduğu kaydediliyor.
         <br/>
         <br/>
         Irak’ta ABD varlığı ile ilgili kırılma, Birleşmiş Milletler’in ABD’ye tanıdığı sürenin (Ocak 2006) dolmasından sonra ciddi değişim gösterecek. ABD’nin 150 bin civarındaki askeri varlığını tedrici olarak azaltması bekleniyor. ABD ile birlikte işgali gerçekleştiren önemli koalisyon ortakları çekileceklerini şimdiden açıkladılar. İtalya 3 bin, Polonya bin 700, Bulgaristan 500 askerinin tamamını çekiyor. Ukrayna bin 600, Hollanda da 800 askerini geri çekmeye başladı. Koalisyonun önemli ortağı İspanya ise asker çekme işlemini çok önce gerçekleştirdi.
         <br/>
         <br/>
         İki yıllık işgalin Irak halkına faturası ise, her açıdan oldukça ağır. 20 bin ile 100 bin arasında değişen can kaybı tahmini var. Irak’ta hayat şartları önemli ölçüde düşüş göstermekte. Sonuç olarak, işgalin ilk iki yılı sonunda Irak’ta diktatör Saddam yönetimini devirmenin dışında umut verici gelişmeler fazla değil.
         <br/>
         <br/>
         Irak halkı açısından da asıl kırılma noktasının, Ocak 2006 olması bekleniyor. Yani, seçilmişlerin kaleme aldığı ve halkın referandumla onayladığı bir anayasa ve yeni seçilmiş bir meclis. Daha az işgal askeri ve yeni bir ulusal hükümet. Tabii, bu sürece uzlaşma ile ulaşılabilirse. Aksi takdirde, Irak’ta parçalanmaya götürecek bir iç çatışma yaşanması söz konusu olabilir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2158 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=20910), [web.archive.org (arşiv bağlantısı)](http://web.archive.org/web/20051220180133/http://aksiyon.com.tr:80/yazdir.php?id=20910)
