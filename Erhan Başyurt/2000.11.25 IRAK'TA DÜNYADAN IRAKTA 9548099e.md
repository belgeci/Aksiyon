# IRAK’TA; DÜNYADAN IRAKTA

*Erhan Başyurt 2000.11.25*

<div>
 <p class="spot">
  Şii veya Aleviler'in 12 imamlarından sadece 5 tanesi Irak dışında yatıyor. Bu durum Irak'ı ister istemez inanç turizmi için de çekim merkezi haline getiriyor. Havayolu ile ulaşmanın mümkün olmadığı Irak'a, ambargoya rağmen karayolu ile çok sayıda ziyaretçi geliyor. Irak'ın bu çekim merkezi olma özelliği, ambargonun kalkması ile daha da artacak.
 </p>
 <p class="metin">
 </p>
 <img border="0" src="/web/20010715022226im_/http://www.aksiyon.com.tr/2000/312/resimler/Irak.jpg"/>
 <p class="metin">
  Siyahlar giyinmiş gözleri yaşlı genç bir kadın, elinde bir su testisi, hiç durmaksızın ağlıyor. Kendinden geçmiş gibi hareket eden genç kadın, testiden eline su damlatıyor, sonra da bunları büyük bir sabırla tavaf etmekte olduğu "kabrin" gümüş parmaklıklarına sürüyor.
 </p>
 <p class="metin">
  Ama bu, sıradan bir "kabir" değil; Kerbela'da Hz. Hüseyin'in susuz bırakılarak öldürüldüğü yere inşa edilen, Hz. Hüseyin'in türbesi. Iraklılar'ın deyimi ile "Meşhed—i Hüseyin". Yani Hz. Hüseyin'in şehit düşürüldüğü yer. Genç kadın sanki susuz bırakanlara inat, 14 yüzyıl sonra hem gözlerinden akıttığı yaşlarla hem de testi ile su sunuyor.
 </p>
 <p class="metin">
  Bu sahneler aslında Irak'ın pek ön plana çıkmayan önemli bir özelliğinin parçası. Irak halkının yüzde 60'ı Şii mezhebine bağlı. Özellikle ülkenin güney bölgelerinde yaşayan halk büyük oranda Şii. Şii mezhebinin kutsal saydığı veya büyük değer verdiği manevi mekanlar da büyük oranda Irak topraklarında yer alıyor.
 </p>
 <p class="metin">
  Bu özellikleri ile bakıldığında, ne İran Şiiliği, ne de Suriye Nuseyriliği Irak'ın önünde değil. Aksine gerisinde ve onun etkisinde. Zira, Hz. Ali'nin Halife iken işlerini yürüttüğü başkent Kûfe de, Hz. Hüseyin'in şehit edildiği Kerbela da Irak topraklarında yer alıyor. Daha da ötesi, Şii ve Alevi inancında büyük yeri olan 12 İmam'ın büyük kısmı Irak'ta yaşamış ve türbeleri de Irak'ta. Bu konuda bir diğer anekdot da, yine Şii mezhebinin mehdi olarak dünyaya döneceğine inandıkları, 12'nci imamlarının kayıp olduğu yer ve türbe de Irak'ta.
 </p>
 <p class="metin">
  Kutsal sayılan ve Körfez ülkelerinden İran'a, Suriye'den Türkiye'ye bir çok insanın akınına uğrayan bu mekanların anlatımına geçmeden önce, bir ayrıntıyı vermekte fayda var. 12 imama inananlar ortak paydasında tanımlayabileceğimiz bu gruplar, Türkiye'de Alevi, Suriye'de Nuseyri, İran'da Şii, Irak'ta ise daha çok Caferiler olarak adlandırılıyor. Aralarında bazı itikad farkları olduğu gibi, ırkî farkılıklar da var. Ve bu farklılıklar kamuoyunda bilinenin aksine Irak Şiiler'i ile İran Şiiler'i arasında da var. Irak Şiiler'i, İran'ı Farisi olduğu için büyük oranda sevmiyorlar.
 </p>
 <p class="metin">
  İran—Irak Savaşı sırasında İran kuvvetleri, Iraklı Şiiler'in yaygın olduğu Basra bölgesinden Irak topraklarına girmelerine rağmen, halktan destek yerine direniş görüyorlar. Oysa, İmam Humeyni 12 yıl boyunca Necef'te sürgün hayatı yaşamış ve devrimden sadece 6 ay önce Fransa'ya sınırdışı edilmişti. Şiiler'in dini merkezleri Necef de dolayısıyla Irak Şiileri'nin önde gelen dini liderleri ile de tanışmıştı. Ancak Humeyni, beklediği destek ile karşılaşmadı. Hatta, savaş sırasında binlerce Şii Iraklı'nın hayatlarını kaybetmesi bu uyuşmazlığı daha da artırmış. İran'da şu anda bir Şii İslam Devleti bulunmasına ve silahlı Irak Şii muhalefeti İran'da üsleniyor olmasına rağmen, bu, halk arasında İran'ın daha çok provokatör olarak görülmesini engellememiş. Her taşın altında İran'ı arayan Şii Iraklılar bile var.
 </p>
 <p class="metin">
  Farisilere yönelik bu soğuklukta, Iraklılar'ın Şiiliğin merkezinin ve öğretilerinin Araplar'dan kaynaklandığına inanmaları da büyük rol oynuyor. Nitekim, Hz. Ali halife olduktan sonra yönetim merkezi olarak Kûfe'yi tercih ediyor. Kûfe, Bağdat'ın 150 km kadar güneyinde Fırat Nehri kıyısında kurulmuş, şimdilerde oldukça fakir, küçük bir yerleşim merkezi. Hz. Ali'nin evi ve meşhur Kûfe Camii ise hâlâ ayakta. Gerçi ev elden geçirilmiş, cami de genişletilmeye çalışılıyor, ancak tarihi kısımlar olduğu gibi duruyor; Hz. Ali'nin vurulduğu yer; vefatından sonra yıkanıp, kefenlendiği mekan, su içtiği kuyu...
 </p>
 <p class="metin">
  Kûfe Camii, aslında bir nevi "peygamberler makamı"na dönüştürülmüş Şiiler tarafından. İşte iddia ettikleri bazı makamlar: "Hz. Muhammed (s.a.v) miraca çıkarken burada da namaz kıldı, sonra Mescid—i Aksa'ya gitti... Hz. Adem (a.s) Cennet'ten çıkarılınca 40 yıl burada dua etti... Burası Hz. İbrahim(a.s)'in makamı... Burası Nuh(a.s)'un gemisinin tufandan önce toplandığı yer... İşte bu da Hızır(a.s)'ın makamı..." Ziyaretçiler birer birer kutsal olduklarına inandıkları bu makamlara gidip, dua ediyorlar. Kimisi namaz kılıyor, kimisi ağlıyor. Kimisi de taşları öpüp, sarılıyor. Hatta şifa arıyor...
 </p>
 <p class="metin">
  Hz. Ali, burada namaz esnasında Farisi olan Abdurrahman İbn—u Mülcem tarafından şehit edilmesine rağmen, kabrinin Necef'te olduğuna inanılıyor. Hz. Ali'nin evinde görüştüğümüz bir görevli, "Bu nakil manevi işaretlerle gerçekleşiyor. Necef'e varıldığında bakılıyor ki kabri, Hz. Adem ve Hz. Nuh peygamberlerin arasında açılmış olarak hazır bekliyor. Bunu oradaki Süryanice yazılmış kitabeden anlıyorlar" iddiasında bulunuyor.
 </p>
 <p class="metin">
  Kûfe'den Necef'e bu defa Hz. Ali'nin türbesini görmeye gidiyoruz. Türbe, Irak'taki diğer imamların türbeleri için de bir nevi prototip oluşturuyor. Oldukça ihtişamlı ve süslü. İki minareli türbenin kubbesi dıştan altın kaplı. Duvarlar, dıştan oymalı ve çini süslü. Türbenin kapıları da altın kaplama ve özel işlemeli. Kubbenin içi ayna ve çini süslemeli. Yerler mermer. Sanduka, gümüş parmaklıklarla koruma altına alınmış.
 </p>
 <p class="metin">
  Türbeye girerken ziyaretçilerin çoğu kapıları öpüyor ve saygıyla giriyor. İçeride kimisi çaput bağlıyor, kimisi dua ediyor, kimisi de ellerini gümüş parmaklıklara sürüp ağlıyor. Namaz kılanlar da var. Ancak çoğunluğu, yeryüzünde secde edilebilecek tek "temiz toprağın" bu olduğuna inandıkları için, Kerbela toprağının sıkıştırılması sonucu üretilmiş özel taşlarda secde ediyor. Türbenin içinde gezerken bir anda, "Muhammed ve ailesine salavat" çağrıları yapılıyor. İnsanlar salavat getiriyorlar. Türbeden çıkarken yine kapıları öpüp, türbeye arkalarını dönmeden çıkıyorlar.
 </p>
 <p class="metin">
  Türbenin avlusu da oldukça geniş. Avlu duvarlarında oturma mekanları var. İnsanlar burada oturup yemek yiyorlar. Kimileri de beraberinde getirdiği yiyecekleri, ikram olsun diye dağıtıyor. Türbenin içi ve avlusu oldukça temiz. Zaten bir çok hizmetli görev yapıyor. Ancak, her yardımlarını müteakip, sizden bir bahşiş talebinde bulunuyorlar. Belki yabancı olmamız da bunda etkili oluyor.
 </p>
 <p class="metin">
  Necef'ten Kerbela'ya geçiyoruz. Kerbela, Kûfe'den daha gelişmiş bir yer, ancak Necef'e göre küçük. Kerbela, Hz. Hüseyin'in beraberindeki 90 kişi ile birlikte katledildiği yer. Türbe, Hz. Ali'nin türbesinin bir benzeri. Yine altın kaplama kubbe, yine ince işlemeler. İki altın kaplama minare. Tertemiz bir ortam. Kokularla temizlenmiş her yer. Hz. Hüseyin ile beraber öldürülen, aralarında çocukların da bulunduğu insanların listesi var bir köşede. Gezdiğimiz bütün türbeler içerisinde en çok ağlama ve ağıt burada. Kurdela bağlayanlar, yazma atanlar var sandukanın üzerine.
 </p>
 <p class="metin">
  Hz. Hüseyin'in öldürüldüğü yer de türbenin ön sol girişinde ayrı bir odanın içerisinde. Elinde testi ile gümüş parmaklıklara su süren gözü yaşlı kadına da burada rastlıyoruz. Biz türbenin içerisinde iken iki tane cenaze alayı içeri giriyor ve üç defa türbenin etrafını "Lailahaillallah" diyerek tavaf ediyorlar. Etkileyici Meşhed—i Hüseyin'de, ilk kez silahlı korumalarla karşılaşıyoruz. Yine ilk kez içeriden resim çekmemize izin verilmiyor. Bir de cami görevlileri gönlümüzden versek bile, bahşiş almayı reddediyorlar.
 </p>
 <p class="metin">
  Hz. Hüseyin'in türbesinin tam karşısında adeta ikizi gibi duran kardeşi Abbas'ın türbesi var. Her iki türbenin çevresi oteller ve alış—veriş merkezleri ile dolu. Ancak, ambargonun ağır etkisi altındaki şehir ve şehir halkı oldukça fakir bir durumda.
 </p>
 <p class="metin">
  Irak'taki Şiiler'in kutsal mekanları bunlardan ibaret değil. 12 imamın yedincisi olan Musa el—Kazım ve dokuzuncusu Muhammed el—Cevad'ın türbeleri Bağdat'ın içerisinde Kazımiye bölgesinde. Bu türbeler de Hz. Ali ve Hz. Hüseyin'in türbeleri gibi, oldukça şatafatlı ve ihtişamlı.
 </p>
 <p class="metin">
  12 imamın onuncusu Ali el—Hadi ve onbirincisi Hasan el—Askeri'nin türbeleri de Irak'ta; bir dönem Abbasiler tarafından başkent olarak da kullanılan Samarra'da. Samarra'nın bir diğer özelliği Türk askerleri tarafından kurulmuş olması.
 </p>
 <p class="metin">
  Şiiler açısından, bir diğer önemli kutsal mekan da yine Samarra'da yer alıyor. Ama burası diğerleri gibi gösterişli bir türbe değil; altın yerine çinilerle kaplanmış küçük ve avlusuz bir kubbeden ibaret. Ancak, en az diğerleri kadar önemli. Zira, Şiiler 12. imamları, Muhammed el—Mehdi'nin burada kaybolduğuna ve geri döneceğine inanıyorlar. Daha 5 yaşında iken "mehdi el—muntazar" (beklenen mehdi) olarak kabul edilen Muhammed el—Mehdi, 11 yaşında iken annesinin gözleri önünde indiği yeraltı odasından bir daha çıkmamış. Şii akidesine göre onun geri geleceğine ve ölmediğine inanılıyor. Yer altına indiği inziva odası gibi olan oda, halen mevcut. Belki de ölmediğine inanıldığı için, "zamanın sahibi, beklenen mehdi" imamları Muhammed el—Mehdi için öyle şatafatlı bir türbe yapmamışlar.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/gezi/1.htm), [web.archive.org (arşiv bağlantısı)](http://web.archive.org/web/20010715022226/http://www.aksiyon.com.tr:80/2000/312/gezi/1.htm)
