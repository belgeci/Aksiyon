# AB, Türkiye’ye tarih verdi, umut vermedi

*Erhan Başyurt 2004.12.20*

<div bgcolor="#FFFEF6">
 <font>
  <img border="0" height="1" src="/web/20051104073915im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20051104073915im_/http://www.aksiyon.com.tr/resim/524/32.jpg" vspace="5"/>
  </p>
 </font>
 <font class="content">
  BRÜKSEL - Brüksel’deki Avrupa Birliği zirvesine Türkiye damgasını vurdu. AB, Türkiye için müzakere tarihini 3 Ekim 2005 olarak belirledi. Zirveden tarih çıktı, ama umut çıktığı pek söylenemez.
 </font>
 <p>
  <font class="content">
   Saat 02.30. Başbakan Recep Tayyip Erdoğan, yanında Dışişleri Bakanı Abdullah Gül ve kalabalık heyet üyeleri olduğu halde otele dönüyor. Heyet üyelerinin yüz ifadeleri uykusuzluğun ötesinde, yolunda gitmeyen bir şeyler olduğunu açıkça gösteriyor. Heyet, Avrupa Birliği üyesi 25 ülkenin yemekli iş toplantısında oluşturdukları Brüksel Zirvesi Sonuç Bildirisi taslağını görüşmek üzere gittiği Konsey'den geliyor. Yaklaşık 4 saat süren görüşmelerin ardından, saatlerdir lobide kendisini bekleyen kalabalık Türk gazetecilere ayak üstü hitap ediyor, Başbakan Erdoğan: "Sabah 08.15 ile 09.00 arasında yeniden Konsey'de olacağız. Gidip 4 saat uyuyacağım."
   <br>
    <br>
     Başbakan ve Dışişleri Bakanı gece odalarına çekildiler, ama tecrübeli diplomatlardan oluşan teknik heyet çalışmalarına devam etti. Sabah 08.00'de Türk heyeti kaldığı otelden Avrupa Konseyi'ne hareket etti, ama görüşmeler 45 dakika değil, tam 9 saat sürdü. 16.00 sularında mutabakat sağlandı, 18.00 sularında da sonuç bildirisi yayımlandı. 25 AB lideri, 4 saat daha Türkiye ve Kıbrıs'la ilgili paragraflarda uzlaşmaya varılmasını bekledi.
     <br/>
     <br/>
     "Uçağımı hazırlayın"
     <br/>
     <br/>
     Görüşmelerin en kritik anı, öğlene doğru Türk heyetinin masadan kalkacağını açıklaması oldu. Avrupa Birliği Dönem Başkanı Hollanda Başbakanı Jan-Peter Balkanende, Türkiye'nin özellikle Kıbrıs'la ilgili taleplerini 25 AB liderine kabul ettirmesinin çok zor olacağını belirtince, Erdoğan "Ben 72 milyon insana nasıl anlatabilirim ki?" diyerek tepkilerini dile getiriyor. Ardından da "O zaman güle güle." diyerek, masadan çekildiklerini ifade ediyor. Büyükelçilerden birisi vurguyu tekrarlıyor: "Galiba anlamadınız? Masadan çekiliyoruz." diyor. İçerideki hava daha da gerginleşiyor. Balkanende, "O zaman Dışişleri Bakanı Gül kalsın, görüşmeler sürsün." deyince Erdoğan'ın cevabı, "Gül de kalamaz." oluyor. Ve Erdoğan, uçağın hazırlanması talimatını veriyor.
     <br/>
     <br/>
     Önce İngiltere Başbakanı Tony Blair, ardından Almanya Başbakanı Gerhard Schröder ve sonra İtalya Başbakanı Silvio Berlusconi içeri giriyor. Tek tek görüşüp, Erdoğan'a bunun bir müzakere olduğunu hatırlatıyor ve görüşmelerin sürmesi için talepte bulunuyorlar. Ardından, Balkanende'nin de katılımı ile beşli kriz zirvesi gerçekleşiyor. Avrupa Birliği, Kıbrıs konusunda Türkiye'nin tezlerine daha sıcak bakıyor. Türkiye'nin Kıbrıs'la ilgili taleplerinin bir kısmını kabul ediyor. Başbakanın, Kıbrıs'ın da bulunduğu nihai metni Brüksel'de paraf etmesi zorunluluğu kaldırıldı.
     <br/>
     <br/>
     Erdoğan'ın masadan çekilmesine üç faktör sebep oldu. Birincisi, başbakanın, Kıbrıs konusunda taviz vermeyeceğini ve şart olarak kabul etmeyeceğini önceden ilan etmesi. Bu bir yönüyle manevra alanını sınırlamış oldu. İkincisi, başbakanın Kıbrıs gibi milli duygusallık da karışan bir konuda, "taviz veren lider" olma sıfatını almamak arzusu. Üçüncü olarak da, başbakanın diplomatik üslubu. Toplantıda yer alan Türk diplomatlar, başbakanın restinin kilidi çözdüğünü ve üslubunun bu kez işe yaradığını belirtiyor.
     <br/>
     <br/>
     Bununla beraber, Kıbrıs konusunda Türkiye'nin istediği her şeyi aldığını söylemek de çok zor. AB, Türkiye'ye 3 Ekim 2005'te müzakerelere başlama tarihi verdi. Ancak Türkiye'nin, Ekim'e kadar Ankara Anlaşması'nı -Kıbrıs da dahil 10 yeni üyeye teşmil edilen anlaşmayı- imzalamasını müzakerelere başlamak için şart koşuyor. 2002 Kopenhag Zirvesi'nde, Türkiye ile Kıbrıs'ın üyeliği arasında bir ilişki bulunmadığını ilan eden AB, şimdi Türkiye'nin üyeliği için Kıbrıs'ı şart koşuyor.
     <br/>
     <br/>
     Türkiye'nin Ek Protokolü onaylaması, Kıbrıs'ı hukuki (de jure) tanıma anlamına gelmeyecek. Ancak, fiili (de facto) tanıma anlamına gelecek. Türkiye, Rum Kesimi ile ticari ilişkiler kuracak, liman ve havaalanlarını Rumlara açacak. Ancak Rumları, Kıbrıs'ın tek hükümeti olarak kabul etmediğini çekincelerini ilan ederek gösterecek. Tıpkı, onlarca devletin Tayvan ve Filistin Otoritesi ile tanımadıkları halde, ilişkiler kurmaları gibi. Bu durum, KKTC'yi tanımadığı bilinen AB ve ABD'nin, KKTC ile ticari ve siyasi olmayan ilişkiler kuracaklarını açıklamalarına benziyor.
     <br/>
     <br/>
     "Kıbrıs'ı muhatap alarak tanımış oluyorsun zaten"
     <br/>
     <br/>
     Kıbrıs konusunun görüşmelerde bu kadar kilit konuma gelmesinin sebebi, Kıbrıs'ın AB üyesi olması. Kıbrıs, bundan böyle Türkiye ile ilgili alınacak tüm kararlarda, karar masasında yer alacak. Türkiye tarih alsa bile, müzakereler boyunca masanın karşısında sürekli Kıbrıs Rum Kesimi de olacak. Türkiye, 3 Ekim'e kadar fiili tanıma sayılabilecek adımları atmasa da, AB üyesi olmak istiyorsa Kıbrıs'ı muhatap alacak. Bir Türk diplomat, "Kıbrıs'ı bir masada muhatap almakla da, fiili tanımış oluyorsunuz." hatırlatmasında bulunuyor. Gelinen aşamada, bundan kaçmak pek mümkün değil.
     <br/>
     <br/>
     Türkiye, şayet AB ile ilişkiler yürütmek istiyorsa, Kıbrıs'ı çözmek veya AB'yi ikna edecek adımlar atmak zorunda. Aksi halde benzer sorunlar müzakere boyunca sürekli gündeme gelecek. Kaldı ki, Brüksel'de masadan kalksanız ve Kıbrıs restini yapsanız bile, bu, Kıbrıs sorununun uluslararası platformlarda, Rum-Yunan ikilisi ve AB tarafından gündeme getirilmeyeceği anlamına gelmiyor.
     <br/>
     <br/>
     Üyelik en erken 2015'te
     <br/>
     <br/>
     Türkiye'ye ilk Müslüman ülke olarak kapılarını açan AB'nin, Brüksel Bildirisi'nde yer alan tek sıkıntılı konu Kıbrıs değil. Türkiye ile müzakerelerin otomatik olarak üyelikle sonuçlanmayacağı belirtiliyor, üyeliğinin başarısız olması halinde de Türkiye'nin AB yapısına sıkıca bağlı kalmasının sağlanması isteniyor. Bu ifade, Türkiye'ye "imtiyazlı ortaklık" kapısını açıyor. Bugüne kadar, üye olan onlarca ülke arasında sadece Türkiye ile ilgili bölümde bu ifadeler yer alıyor.
     <br/>
     <br/>
     İmtiyazlı ortaklık çağrışımı yapan ve üyelik perspektifini sıkıntıya sokan bölümler sadece bunlar değil. AB'nin, bundan sonraki genişlemeleri için hazmetme kapasitesine atıfta bulunuluyor. Tarım ve bölgesel fonlar ile serbest dolaşım konusunda kalıcı kısıtlamalar, derogasyonlar, özel düzenlemeler, uzun geçiş süresi konulabileceği kaydediliyor. AB, böylece Türkiye'ye yönelik endişeleri için garantiler almak istiyor. Türkiye'yi tarımsal ve bölgesel fonlardan sınırlı yararlandırmak ve iş göçünü sınırlandırmak istiyor. Türkiye'nin üyeliğinin en erken 2015 yılında gerçekleşebileceğini belirtiyor.
     <br/>
     <br/>
     17 Aralık Brüksel Bildirisi, Türkiye'de reform sürecinin sürmesini, Komisyon'un bu konuda her yıl rapor yazmasını istiyor. İşkence ve kötü muameleye vurgu yapılıyor. Yunanistan'la sınır sorunlarının, 1999 Helsinki Bildirisi'nde yer aldığı gibi, Lahey Adalet Divanı'na götürülmesi isteniyor. Avrupa Parlamentosu'nun Türkiye Raporu'na da atıf yapılıyor. Türkiye'nin AB ile müzakereleri bölümler halinde yürüteceği, her bölümün açılıp kapatılması için Hükümetlerarası Konferans'ta onay çıkması gerektiği belirtiliyor. Yine, bugüne kadar hiçbir adaya uygulanmadığı şekilde, uyum çalışmalarının yasaların çıkarılması ile sınırlı kalmayıp, uygulanmasının da gerçekleşmesi halinde kapatılması esasa bağlanıyor. Bu da diğer üyelerinkine oranla daha uzun sürecek bir müzakere süreci anlamına geliyor.
     <br/>
     <br/>
     Engelli koşuya döndü
     <br/>
     <br/>
     Brüksel Sonuç Bildirisi, her şeye rağmen Türkiye için önem arz ediyor. Türkiye, 41 yıllık AB mücadelesinde kritik bir aşamayı daha geçiyor; AB'nin kapılarını açtığı ilk Müslüman ülke oluyor. 17 Aralık'ta AB'nin aldığı karar, bu sebeple tarihi bir önem taşıyor. Bir yönüyle, medeniyetler buluşmasını sağlıyor. 250 kadar Arap gazetecinin zirveyi izlemesi de bunu gösteriyor. El Cezire televizyonuna Brüksel'de kısa bir beyanat veren Abdullah Gül, "Türkiye'nin sadece Türklerin değil, tüm İslam dünyasının Avrupa'daki temsilcisi olacağını" söyledi.
     <br/>
     <br/>
     Brüksel Zirvesi'nden çıkan sonuç, Türkiye'de siyasi reformların oturmasını, ekonomik istikrar ve kalkınmanın artmasını da sağlayacak. Türkiye, bu süreci doğru değerlendirilmesi hâlinde, önümüzdeki 10 yıl içerisinde çok farklı bir imaj ve güç yakalamayı başaracak. 10 yıl sonra AB'nin nasıl bir şekil alacağı bilinmez ama, Türkiye'nin bu kararla bölgesinde daha da güçlenmesi mümkün.
     <br/>
     <br/>
     Sonuç olarak, Brüksel Zirvesi Türkiye'ye net bir tarih verdi, ama üyelik konusunda açık bir umut vermedi. Daha doğrusu, AB yolunu getirdiği yeni şartlarla birlikte bir nevi 'engelli koşu'ya çevirdi. Bakalım Türkiye'nin nefesi bu uzun ve zorlu koşuyu başarı ile bitirmeye yetecek mi?
     <br/>
     <br/>
     AVRUPA PARLAMENTOSU’NUN TÜRKİYE ALEYHTARI RAPORU!
     <br/>
     <br/>
     Brüksel Zirvesi'nden iki gün önce, Türkiye ile erteleme olmaksızın müzakerelere başlanmasını öngören Türkiye Raporu'nu Avrupa Parlamentosu ezici bir çoğunlukla onayladı. Hıristiyan demokratların talebi üzerine gizli yapılan oylamayı, özellikle Yeşiller Grubu açık oylarla protesto etti. Her dilde "Evet" yazan pankartlar arasında yapılan oylama, Türkiye'ye tarih verilmesi konusunda ilk olumlu sinyal olarak değerlendirildi. Brüksel Zirvesi'nin Türkiye ile ilgili paragraflarında, bu rapora atıfta bulunuluyor.
     <br/>
     <br/>
     407 milletvekilinin desteği ile kabul edilen rapor, hukuki olarak bağlayıcı olmamakla birlikte, uygulamalar da göz ardı edilemiyor. 20 sayfalık rapor, AB'nin önemli kurumlarından birinin Türkiye'ye bakışını da gösteriyor. Brüksel Zirvesi pazarlıkları arasında kaybolan rapor, Türkiye için çok sert ifadelere yer veriyor. Türkiye'nin kabul etmesi mümkün olmayan onlarca hassas konuyu da arka arkaya yerine getirilmesi gayesiyle sıralıyor.
     <br/>
     <br/>
     Ruhban okulunun açılması isteniyor
     <br/>
     <br/>
     Rapor, Türkiye'nin Kıbrıs Rum Kesimi'ni Ada'nın tamamını temsilen Kıbrıs olarak tanımaya çağırıyor. Kıbrıs'la siyasi ve ekonomik ilişkilerin geliştirilmesi, Türk liman ve havaalanlarının Kıbrıs bandıralı gemi ve uçaklara açılması isteniyor. Türkiye'nin 30 bin askerini halen Kuzey Kıbrıs'ta bulundurduğuna dikkat çekiliyor.
     <br/>
     <br/>
     Türkiye'deki dini azınlıkların inanç özgürlüklerinin daha da geliştirilmesi isteniyor. Vakıf malları ve din adamı eğitimi gibi konularda sıkıntılar olduğu vurgulanıyor ve Türkiye'den Heybeliada Ruhban Okulu'nu açması isteniyor.
     <br/>
     <br/>
     Türkiye'nin üç komşusu ile dış ilişkileri ve sorunlarına yönelik de ilginç değerlendirme ve talepler var. Yunanistan ile Ege sorunlarının Lahey'e götürülmesi ve askeri manevraların durdurulması isteniyor. Türkiye'nin Ermenistan ile ilişkilerini geliştirmesi, Ermeni soykırımı konusunda tarihçilerin çalışmasının güçlendirilmesi ve Ermenistan’a sınır kapılarının açılması öneriliyor.
     <br/>
     <br/>
     En ilginç değerlendirme ise Suriye ile su krizi konusunda. Parlamento, Suriye, Irak ve İran'a doğru Atatürk Barajı'nın su akışını azalttığını ileri sürüyor. Türkiye'nin Suriye ile bir komisyon kurarak bu sorunu çözmesini istiyor.
     <br/>
     <br/>
     Raporda, Türkiye'den iç talepler de gündeme getiriliyor. 1982 Anayasası'nın değiştirilmesi, ordunun harcamaları üzerinde Meclis'in kontrolünün artması isteniyor. Türkiye'den, seçim barajının yüzde 10'nun altına düşürmesi talep ediliyor, ama Kürt partilerin de bu vesile ile Meclis'e girmeleri gerektiği belirtiliyor.
     <br/>
     <br/>
     Güneydoğu'da köye dönüşün sağlanması, koruculuk sisteminin kaldırılması görüşleri ifade ediliyor. Kürtçe eğitim ve yayının önünün daha da açılması gerektiği kaydediliyor.
     <br/>
     <br/>
     Parlamento Raporu, Aleviler konusuna da el atmaktan geri kalmamış. Alevilerin tanınması ve korunması dile getirildikten sonra, cem evlerine de ibadethane statüsü verilmesi, din eğitiminin zorunlu olmaması ve sadece Sünniliği içermemesi gündeme getiriliyor.
     <br/>
     <br/>
     Türkiye'nin tam üyeliğinin ucu açık olması, imtiyazlı ortaklık alternatifini içermesi, serbest dolaşım, tarım ve bölgesel fonlara kalıcı sınırlamaların getirilmesi öneriliyor.
     <br/>
     <br/>
     Evet kararının gölgesinde kalan AP'nin Türkiye Raporu, içerdiği talepler ve "dayatmalarla" birlikte değerlendirildiğinde, aslında hiç de Türkiye'nin lehine değil. Ama önemli değil, nasıl olsa kimse okumuyor?
     <br/>
     <br/>
     BRÜKSEL ZİRVESİ’NDE GÖZE BATANLAR
     <br/>
     <br/>
     Zirvenin en önemli konusunu Türkiye oluşturdu. Liderler bugüne kadarki zirvelerden farklı olarak akşam yemeğinde bir araya gelip ihtilaflı kısımları karara bağladılar. Ertesi gün de bunları Türkiye ile tartıştılar. Ancak, Kıbrıs krizi sebebiyle öğlen bitmesi planlanan zirve akşam saatlerine uzadı. Türkiye, de kendisiyle ilgili önemli kararların alındığı Helsinki ve Kopenhag zirvelerine de damgasını vurmuş ve diğer konuları gölgede bırakmıştı.
     <br/>
     <br/>
     Avrupalı liderler zirveye BM Genel Sekreteri Kofi Annan'ı da davet etti. Bu çağrı Kıbrıs konusunda yeni bir girişim mi var sorusunu akla getirdi. Ancak, amaç başkaydı. AB liderleri, ABD'nin muhalefetine rağmen Annan'ın BM Genel Sekreterliği görevini bir dönem daha üstlenmesine bu şekilde açık destek verdiler. Annan ve AB Dönem Başkanı Hollanda'nın Başbakanı Balkanende, ortak basın toplantısında çok kutuplu bir milenyum istediklerini açıkladılar. Annan'a toplantıda sorulan sorular da Türkiye ve Kıbrıs ağırlıklı olunca AB'nin Annan şovu Türkiye gündeminin altında ezildi.
     <br/>
     <br/>
     Türkiye bugüne kadarki zirvelerden farklı olarak AB Konseyi'ndeki zirve merkezini değil, Türk heyetinin kaldığı Conrad Oteli'ni üs olarak kullandı. 300'e yakın Türk basın mensubu ağırlıklı olarak otel lobisi ve özel olarak oluşturulan basın merkezinde konuşlandı. Bazı Türk gazeteciler, Konsey binasındaki asıl basın merkezini görmeden Türkiye'ye döndü. Konsey'de bulunan yabancı basın mensuplarının bir kısmı da Erdoğan'ın otelde yaptığı basın toplantısını izlemeye geldi. Yabancı gazeteciler Erdoğan'ın basın toplantısını Konsey'de yapmamasını eleştirdi.
     <br/>
     <br/>
     Başbakan Erdoğan; Abdullah Gül, Kemal Unakıtan ve Beşir Atalay'dan oluşan üç bakan, 7'si CHP'li 22 milletvekili ile Brüksel'e geldi. Heyette, çok sayıda deneyimli büyükelçi ile Prof. Ahmet Davutoğlu gibi danışmanlar da hazır bulundu. Başbakanın çoğu yurt dışı seyahatlerinde olduğu gibi Ömer Çelik, Cüneyt Zapsu ve Egemen Bağış, çekirdek kadro olarak ön planda yer aldılar.
     <br/>
     <br/>
     Türkiye zirve boyunca medyaya karartma uyguladı. Basına bilgi veya resmi demeç verilmedi. Sadece Erdoğan'ın kendisi 16 Aralık'ta sabah yazarlara, akşam da muhabirlere yönelik bilgilendirme toplantısı yaptı. 17 Aralık akşamı müzakerelerde mutabakata varıldıktan sonra Erdoğan, foto muhabiri ve kameramanlara da açık ilk basın toplantısını gerçekleştirdi. Zirve boyunca taslak ve bildiriler basına sızdırılmadı. Benzer bir karar Konsey'deki görüşmeler boyunca Yunanistan ve Rum Kesimi tarafından da kendi gazetecilerine uygulandı. Benzer bir uygulama daha önce İsviçre'nin Bürgenstock kasabasındaki Kıbrıs görüşmelerinde de uygulanmıştı. Ancak bu durum görüşmedeki kriz konuları hakkında spekülasyonlara sebep oldu.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=19266), [web.archive.org (arşiv bağlantısı)](http://web.archive.org/web/20051104073915/http://aksiyon.com.tr:80/detay.php?id=19266)
