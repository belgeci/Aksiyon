# Avrupa'da azınlık, Türkiye'de çoğunluk

*Erhan Başyurt 2004.11.01*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060118232107im_/http://aksiyon.com.tr/resim/517/40.jpg" vspace="5"/>
   <!--- Resim Burada ---------->
  </p>
 </font>
 <font class="content">
  Türkiye, önce Avrupa Birliği’nin ardından Başbakanlık İnsan Hakları Danışma Kurulu’nun raporları ile  “azınlıklar” konusunda yeniden sıcak tartışmalar yaşıyor. Her iki rapor da, Lozan’dan sonra oluşturulan azınlık anlayışının dar kapsamlı olduğu ve uygulamaların yetersiz kaldığı gerekçesi ile Türkiye’yi suçluyor. Türkiye, yeni bir azınlık anlayışına zorlanıyor.
  <br>
   Kopenhag Siyasi Kriterleri’ni yerine getirmek için beş yılda çok büyük reformlara imza atan Türkiye, şimdi de azınlık hakları ve kültürel haklar konusunda ileri adımlar atmaya zorlanıyor. Avrupa Birliği (AB) 6 Ekim’de açıkladığı İlerleme Raporu’nda “azınlık” nitelemesi yapmadan Kürtler, Aleviler ve Çerkezlere kültürel ve bireysel haklar adı altında “azınlık hakları” verilmesini istedi.
  </br>
 </font>
 <p>
  <font class="content">
   Türkiye, İlerleme Raporu’nun deprem etkisini atlatamadan, Başbakanlık İnsan Hakları Danışma Kurulu’nun hazırladığı “Azınlıklar Raporu” artçı bir şok olarak gündeme geldi.
   <br>
    <br/>
    AB’nin ortak bir azınlık anlayışı yok
    <br/>
    <br/>
    Prof. Dr. Baskın Oran’ın kaleme aldığı rapor, “Azınlık Hakları ve Kültürel Haklar Çalışma Grubu” tarafından onaylanarak insan haklarından da sorumlu Dışişleri Bakanı Abdullah Gül’e sunuldu. Raporun bu kadar ses getirmesinde, Türkiye’nin geleneksel ve devlet politikası haline gelmiş azınlık politikalarında radikal değişiklikler önermesi rol oynuyor. Hem AB’nin hem de Oran’ın raporu, Türkiye’nin azınlıkları veya kültürel hakları Lozan’a göre “dar kapsamlı” yorumladığından şikayet ediyor.
    <br/>
    <br/>
    Türkiye’nin, aslında Avrupa Birliği’ne üye olabilmek için müzakere sürecinde Avrupa’nın belirlediği gruplara azınlık hakları vermek gibi bir zorunluluğu yok. Zira, AB’nin nasıl ortak bir laiklik uygulaması yoksa, ortak bir azınlık anlayışı da bulunmuyor. Birliğin 100 bin sayfayı bulduğu belirtilen müktesebatı da, azınlık konusunda ortak bir tarif içermiyor.
    <br/>
    <br/>
    Avrupa ülkeleri, Birinci ve İkinci Dünya Savaşı sonrasında galipler ve mağluplara göre oluşturulan sınırlarda, bölge istikrarı ve barışı için karşılıklı azınlıkların haklarını koruma altına alıyorlar. Bu şekilde, hem birbirleri ile siyasi kriz kapısını kapatıyor, hem toplumsal barışı sağlıyor hem de Avrupa entegrasyonunu kolaylaştırıyorlar. Avrupa’da azınlık haklarını düzenleyen temel yasalar, AB müktesebatı dışındaki uluslararası sözleşme ve anlaşmalardan meydana gelen “ikincil yasalar”. Bu yasaların en sonuncusu Avrupa Konseyi’nin 1998’de yürürlüğe giren “Ulusal Azınlıkların Korunmasına İlişkin Çerçeve Sözleşmesi”.
    <br/>
    <br/>
    Söz konusu sözleşme 46 üyeli Avrupa Konseyi’nin 35 üyesi tarafından onaylanmış durumda. Sözleşmeyi AB üyesi Fransa, Hollanda, Yunanistan, Belçika, Lüksemburg ve  Letonya (yeni üye) imzalamamış durumdalar. Dolayısıyla Çerçeve Sözleşmesi’ne rağmen, tüm AB ülkelerinde standart bir “azınlık” yaklaşımından veya tanımından söz edebilmek mümkün değil. Bir ülkenin azınlık olarak tanıyıp haklar verdiğine, diğer ülke azınlık hakları vermiyor. Ya da her iki ülke de azınlık kabul ediyor, ama farklı farklı haklar veriyor. Başka bir deyişle, AB’de azınlık hakları ulus devletlerin ihtiyarı ile belirleniyor. Hangi gruba hangi hakların verileceği de aynı şekilde ulus devletlerin uygulamaları ile şekilleniyor.
    <br/>
    <br/>
    Azınlık hakları her ülkede farklı
    <br/>
    <br/>
    Euromosaic tarafından 1996’da Avrupa Birliği Komisyonu için hazırlanan rapor, bu konuda somut örnekler sunuyor. En belirgin olanı, dört AB üyesi ülkede azınlık olarak yaşayan Almanların durumu. Belçika’da 100 bin kadar Almanca konuşan azınlık var. Bölgesel olarak özerk değiller. Yaşadıkları yerler, Eski Belçika ve Yeni Belçika olarak ikiye ayrılıyor. Yeni Belçika’da ilköğretimlerini Almanca yapabilme hakkına sahipler. Mahkemede de Almanca konuşabiliyorlar. Ama Eski Belçika’da Almanca resmi dil değil. Mahkemelerde de kullanılmıyor. Eski Belçika’da Almanca yayın izni de yok. Buna karşılık, Yeni Belçika bölgesinde Almanca dilinde yayınlar yapılabiliyor.
    <br/>
    <br/>
    Danimarka’da sayıca az (20 bin  kadar), haklar olarak çok güçlü Alman azınlık var. 1953’te yapılan anlaşma ile uzlaşmaya varılmış. Almanya’nın sınırdaki Schleswig—Holstein Federal Bölgesi ile yakın ilişkilere sahipler. Eğitim dilleri lise de dahil Almanca. Kendi dilerinde yayın yaptıkları gazeteleri var. Almanya’dan yapılan radyo ve televizyon yayınlarını takip ediyorlar. Mahkemede, ihtiyaç halinde tercüman kullanılıyor.
    <br/>
    <br/>
    İtalya’nın Güney Tirol bölgesinde ise, 290 bin kadar Almanca konuşan azınlık var. Söz konusu bölgenin üçte ikisi Alman azınlıklardan oluşuyor. Bazı şiddet eylemlerini müteakip, 1972’de özerk statüsü verilmiş bölgeye. Özerk bölgede Almanca da resmi dil. Kamu görevlileri İtalyanca ve Almancayı bilmek zorundalar. Mahkemelerde, gerekirse tercüman vasıtasıyla Almanca kullanılabiliyor. Kamu televizyonlarından birisi sürekli olmak üzere Almanca yayın yapıyor.
    <br/>
    <br/>
    Fransa’nın Alsace—Lorraine bölgesinde yaşayan Almanlara gelince durum tamamen değişiyor. En fazla Alman azınlığa sahip olmasına rağmen, en az hakları veren ülke aynı zamanda, Fransa. Euromosaic’e göre, 1 buçuk milyonu aşan Alman, özerklik sahibi değil. Dilleri resmi dil değil. Aradaki lehçe farkı sebebiyle dilleri Almanca olarak değil, “bölgesel dil” olarak kabul ediliyor. İki ülke arasında savaşlar sebebi ile sürekli el değiştiren bölge, Fransa’nın nispeten sıkı kurallar uyguladığı bir yer. Fransa’nın resmi dili tek, o da Fransızca. Eğitim dili de Fransızca. “Alsace” dilini, Almanca olmamak kaydıyla öğrenebiliyorsunuz! Almancayı yabancı dil olarak, haftada 6 saat veren okullar da mevcut. Çok az sayıda kamu okulu, 13 saat Almanca eğitim veriyor.
    <br/>
    <br/>
    Fransa’dan Alman azınlığa sıkı denetim
    <br/>
    <br/>
    Mahkemelerde tek dil Fransızca. Davanın taraflarından biri Fransızca bilmiyorsa, tercüman tutuluyor. Ancak dokümanlar Fransızca tutuluyor. Bölgesel ve yerel yönetimde, Almanca çok az kullanılıyor. Telefon faturasından, hastanede imza atılacak belgelere kadar her şey Fransızca. Almanca yayın yapan gazeteler var, ama aynı zamanda Fransızca da yayın yapıyorlar. Devlet radyosu ve televizyonlarında Almanca yayın yapılabiliyor. Çok az miktarda Alsace lehçesinden yayına izin veriliyor. Avrupa Birliği’nin ikinci başkenti Strasbourg bu bölgede yer alıyor ve halk, ana dillerini unutma endişesi taşıyor.
    <br/>
    <br/>
    Fransa, Korsika dışındaki Breton, Occitin, Bask gibi farklı dillere karşı da sınırlamalar getiriyor ve “bölgesel dil” dediği kültürel gruplara “bölgesel özerklik” vermiyor. Fransa’nın Katalan ve Bask politikaları da komşu ve ortak azınlıklara sahip oldukları İspanya’dan çok farklı ve çok geride. Mesela, İspanya federal bölgelerde yerel yönetimlerin Katalancayı ve özerk bölgede Bask dilini de resmi dillerden biri olarak belirlemelerine ve eğitim vermelerine izin veriyor. Buna karşılık, Fransa her ikisini de “bölge dilleri” olarak kabul ediyor ve sınırlı eğitim ve yayın imkanları sunuyor. Fransa, resmi rakamlara göre 2 milyonu aşkın “Occitin” diline karşı daha da tutucu politikalar izliyor.
    <br/>
    <br/>
    İtalya’da da, Güney Tirol her türlü hakka sahipken, 1 milyon 300 bin nüfuslu Sardunya Adası’na dil ve yönetim olarak benzer imkanlar verilmiyor. Sardunyalılar, kendi dillerini sınırlı şekilde ilkokulda öğrenebiliyor.
    <br/>
    <br/>
    Müslümanlar azınlık olarak kabul edilmiyor
    <br/>
    <br/>
    Tüm Avrupa ülkelerinin ortak noktası, azınlık olarak tanınsın veya tanınmasın kendi dillerinde gazete çıkarmalarına, radyo ve televizyonlarda sınırlı da olsa yayın yapmalarına, eğitim alanında da bazen ilkokulla sınırlı olmak kaydıyla kendi dillerini de resmi dilin yanında öğrenmelerine izin vermeleri.
    <br/>
    <br/>
    Avrupa’nın farklı azınlık uygulamalarına örnekleri artırmak mümkün. Her ne kadar Avrupa’da azınlık anlayışı ilk olarak, Katolik krallıkların Protestanlara, Protestan krallıkların da Katoliklere “azınlık” hakkı vermeleriyle doğduysa da, Avrupa bugün azınlıklarını dini kimlikten ziyade etnik, daha da büyük oranda dil üzerinde tanımlıyor. Mesela, Fransa’da Protestanlar bir azınlık değil. Almanya’da da Katolikler bir azınlık değil. Yani, mezhep farklılıkları üzerine bir azınlık tanımlaması söz konusu değil. Ancak, isteyenin istediği mezhep ve inanışa ait kilise açmasına da karışılmıyor.
    <br/>
    <br/>
    Belki de en ilginci, bugün hiçbir Batı Avrupa ülkesinde Müslümanlar azınlık olarak kabul edilmiyor. Bulgaristan, Yunanistan gibi Güney—Doğu Avrupa ülkeleri (Balkan) bu tanımlamayı yapıyor. Buna karşılık Yunanistan Türk, Pomak veya Arnavut azınlıklar olduğunu reddediyor. Yani, bu yolla etnik kültürel haklar vermeyi ve onların kimliklerini açıktan tanımayı reddediyor. Avrupa’da, bugün 13 milyonu aşkın Müslümanın azınlık haklarını elde edememiş olması ya da hiçbir AB ülkesinin bu hakları vermeyi aklına getirmemesi düşündürücü.
    <br/>
    <br/>
    Oysa AB ülkeleri, Türkiye’deki dini azınlıklar konusunda çok hassas raporlar yazıp, haklar istiyorlar. 2004 İlerleme Raporu’na göre, “Türkiye’de 60 bin Ermeni Ortodoks, 20 bin Yahudi, 20 bin Katolik, 20 bin Süryani Ortodoks, 3 bin Rum Ortodoks, 2 bin 500 Protestan, 2 bin Süryani Ortodoks, 2 bin Ermeni Katolik, 500 Ermeni Protestan ve 300 Keldani Katolik var.” Avrupa Birliği, Rumlar, Ermeniler ve Yahudilerin sadece azınlık olarak kabul edildiğini, buna karşılık Lozan kapsamında Süryaniler başta diğer dini grupların azınlık kabul edilmediği ve vakıflarına el konulduğu, din adamı yetiştirmelerinin engellendiği ifade ediliyor.
    <br/>
    <br/>
    Avrupa Birliği çifte standart uyguluyor
    <br/>
    <br/>
    AB, İlerleme Raporu’nda aslında Türkiye’deki iki tür dini “azınlık” üzerinde duruyor. Biri, “non—muslim” yani “gayrımüslimler”; diğeri ise, “non—sunni” yani “Sünni olmayan” azınlık. Sünni olmayan azınlıkla Aleviler gündeme getiriliyor. Dikkat edilirse AB, kendi üyesi ülkelerde dini azınlık tanımlaması yapmıyor. Mezhep tabanlı bir ayırım da söz konusu değil. Buna karşılık, Türkiye’de hem dini, hem mezhebi hem de etnik temelde “azınlık” sorgulaması yapıyor. Aslında net ve açık bir çifte standart ortaya konuyor. Bir karşılaştırma imkanı vermesi açısından, Almanya’da Yahudiler bile “azınlık” kabul edilmiyor.
    <br/>
    <br/>
    Türkiye’de 3 bin Rum’un din eğitimini sorun edinen AB, Almanya’daki 3 buçuk milyon Türk’ün din ve dil eğitimini görmezden geliyor. Merkezi Essen’deki Türkiye Araştırmaları Merkezi’nin verilerine göre, 440 bin Türk çocuk Almanya’da Almanca eğitim alıyor. Dini eğitim veya dil eğitimi alamıyorlar. Bu insanların din adamı açıkları da her geçen gün artıyor. Özellikle, Türkçeyi konuşmakta zorlanan yeni nesil için Alman dilinde eğitim almış din adamı ihtiyacı öne çıkıyor. Fransa’daki 5 milyon, İngiltere’deki 1 buçuk milyon, Hollanda ve İtalya’daki 700 bin, Belçika’daki 350 bin Müslüman için de durum farklı değil. AB üyesi ülkeler arasında bu manada tek istisna 1912’de İslam’ı resmi din olarak kabul eden Avusturya.
    <br/>
    <br/>
    George Soros’a ait Açık Toplum Enstitüsü’nün finanse ettiği “Avrupa Birliği Üyelik İzleme Programı (EUMAP)” da bu konuda 5 AB üyesi ülkeyi kapsayan incelemeler yapmış. EUMAP, Fransa, Almanya, İtalya, İspanya ve İngiltere’ye yönelik 2002’de yayımladığı izleme raporlarında, özellikle Romanlar (Çingeneler) ve Müslümanların haklarının büyük oranda ihmal edildiğini ortaya koyuyor. İngiltere ve Fransa raporları, Müslümanlara yönelik ayrımcılığa varan uygulamalara yer veriyor. Eğitim hakkının sağlanmaması, Müslüman mezarlıklarının olmaması, İslamiyet ile ilgili kamuda yayın yapılmaması gibi. Fransa’da, 1550 kadar mescit bulunduğuna dikkat çekilen raporda, İslam din olarak kabul edilmediği için bu mescitlerin “ibadethane” olarak resmen kabul edilmediğine ve çoğunluğunun apartman dairelerinde, sağlıksız ortamlarda inşa edilmek zorunda kalındığına vurgu yapılıyor.
    <br/>
    <br/>
    Azınlık nüfusları arasında uçurum var
    <br/>
    <br/>
    Avrupa Birliği’nin İlerleme Raporu’nda ortaya koyduğu azınlık yaklaşımını, Türkiye açısından farklı kılan bir diğer unsur da, ülkeler arasında söz konusu azınlık nüfusları arasındaki uçuruma varan farklar. Avrupa Birliği Komisyonu için 1996’da kapsamlı bir araştırma yapan “Euromosaic” bu gerçeği ortaya koyuyor. Euromosaic’in araştırmasına göre, 15 AB üyesi ülkede 38 farklı dilde konuşan azınlıklar var. Bu dillerin sadece 6 tanesi 1 milyondan fazla konuşana sahip. 370 milyon nüfuslu AB’de 38 azınlık grubun toplamı 20 milyon civarında. Bunun da 10 milyonu İspanya’da, 4 milyonu Fransa’da. Geriye kalan 6 milyon da 13 AB üyesine dağılmış durumda.
    <br/>
    <br/>
    Bu durum, AB üyesi 15 ülkede azınlıkların nüfusun yüzde 25’ini oluşturan İspanya dışında önemli bir yekûn teşkil etmediğini gösteriyor. Geri kalan ülkelerde, azınlıkların toplamı yüzde 10’u bile bulmuyor. Buna karşılık Türkiye’de, azınlık olmaya zorlanan nüfus yüzde 50’leri aşıyor. 2004 İlerleme Raporu’na göre, “Türkiye’de 15—20 milyon arasında Kürt, 12—20 milyon arasında Alevi, 3 milyon civarında Çerkez, 1 milyon civarında Boşnak bulunuyor”. Türkiye’deki etnik Arapların sayısının ise, bilinmediği kaydediliyor.
    <br/>
    <br/>
    Bu durumda, Türkiye’de bahse konu tüm grupları “azınlık” kabul etmek demek, Türkiye’de çoğunluğun olmaması demek. 80 milyon nüfuslu Almanya’da 4 resmi azınlık grup arasında en büyüğünün 600 bin civarında olduğu dikkate alınırsa, çarpıklık daha net ortaya çıkıyor. Fransa’da zaman zaman şiddet eylemlerine başvurulduğu için adını duyuran Korsika’nın nüfusu 125 bin civarında. Türkiye gibi, çok—kültürlü bir imparatorluğun mirasçısı devlette, bu tür azınlıklar oluşturmak toplumu parçalara ayırmak anlamına gelir. AB’nin hukuken böyle bir hakkı olmadığı gibi, AB’nin ulus—devlet uygulamaları da buna el vermiyor.
    <br/>
    <br/>
    Bir diğer önemli risk de, azınlık haklarını genişçe tanımak ve hatta özerklik vermek, etnik tabanlı terörün önünü kesmek anlamına gelmiyor. Hatta, bağımsızlık beklentisini körükleyen etkilere de sebep olabiliyor. İrlanda’da IRA’nın, İspanya’da ETA’nın başvurduğu gibi. ETA, İspanya’da 600 bin kadar nüfusa sahip. Özerk bölge ve Bask dili yerel resmi dil aynı zamanda. Fransa’da da 250 bin kadar Bask var. Özerk bölge değil. Göreceli olarak hakları çok çok daha geri. Ama, İspanya’da açılımlar etnik terörün bitmesi anlamına gelmemiş.
    <br/>
    <br/>
    AB’nin bu uygulamaları ve çifte standartları, Türkiye’nin kendi bünyesindeki azınlık veya kültürleri reddetme hakkı da vermiyor. Türkiye, farklı kültürlere kendi belirlediği alanlarda daha özgürlükçü davranmalı. Başbakanlık İnsan Hakları Danışma Kurulu “Azınlık Hakları ve Kültürel Haklar Çalışma Grubu Raporu”nda da, “Avrupa Birliği’nin Türkiye’den farklı kültürel gruplara azınlık statüsü ve hakları tanınması yolunda kesinlikle bir talebi yoktur. Yalnızca, kültürel bakımdan farklı bütün yurttaşlara eşit muamele yapılmasını istemektedir” deniyor. Prof. Baskın Oran’ın büyük oranda kaleme aldığı rapor, Türkiye’yi tıpkı AB gibi azınlık ve kültürel haklar konusunda yeniden düşünmeye zorluyor.
    <br/>
    <br/>
    Fransızlar da Fransalı demiyor!
    <br/>
    <br/>
    Baskın Oran, Başbakanlık için hazırladığı 7 sayfalık raporun çok daha geniş halini Haziran 2004’te Türkiye Ekonomik ve Sosyal Etüdler Vakfı (TESEV) için kaleme almış. “Türkiye’de Azınlıklar: Kavramlar, Lozan, İç Mevzuat, İçtihat, Uygulama” isimli rapor, 176 sayfa. Demokratikleşme, insan hakları ve azınlık hakları konusunda çalışmaları ile bilinen George Soros’un Açık Toplum Enstitüsü de bir bakıma çalışmanın destekleyicisi. TESEV’in 2004 bütçesinin yüzde 45’ini (750 milyar TL) Açık Toplum Enstitüsü karşılıyor. TESEV Yönetim Kurulu’nda da ortak elemanlara sahipler.
    <br/>
    <br/>
    Prof. Oran’ın başbakanlık için hazırladığı “özet” rapor, çözüm olarak “Türk” kelimesinin aynı zamanda etnik çağrışım yaptığı için, “Türkiyeli” ile değiştirilmesini öneriyor. “Devletin dili Türkçe’dir” ifadesinin, “resmi dil Türkçe” olarak düzenlenmesini istiyor. Rapor, “Avrupa Konseyi Çerçeve Sözleşmesi çekincesiz imzalanarak onaylanmalı ve hayata geçirilmelidir” vurgusu da yapıyor. Aslında her üç çağrının da, çözüm olup olmayacağı tartışmalı. Avrupa ülkelerinde üçüne de sahip olmayanlar var. Bir defa, AB üyesi 15 ülkeden 5 tanesi söz konusu Çerçeve Sözleşmeyi imzalamamış. İkinci olarak, Almanlar kendilerine Almanyalı, Fransızlar da Fransalı demiyor. Yani, sorun nasıl tanımlandığından ziyade, devletlerin azınlıklarını ya da farklı kültürleri hangi oranda başarılı kucaklayıp, bütünün ayrılmaz parçası haline getirdikleri ile ilgili.
    <br/>
    <br/>
    Sevr paranoya mı, gerçek mi?
    <br/>
    <br/>
    Türkiye’de yoğun bir tartışma başlatan rapor, önemli bir tespitte daha bulunuyor. Rapor, Türkiye’deki bazı kesimlerde olan parçalanma korkusunu, “paranoya haline gelmiş Sevr sendromu” olarak niteliyor. “Sevr sendromu” ifadesi, aslında tarihi derinliği olan bir gerçeği sığlaştırıyor. Avrupalıların “Şark Meselesi” ilan edip, Osmanlı’da Hıristiyan azınlıkların haklarını koruma adı altında, Osmanlı’nın parçalanmasında etkili oldukları tarihi bir gerçek. 1870—1920 yılları arasında Osmanlı, topraklarının yüzde 85’ini, nüfusunun da yüzde 75’ini kaybetti. Azınlıklar üzerinden oluşturulan ayrımcı akımlar bunda etkili oldu.
    <br/>
    <br/>
    Yine, Birinci Dünya Savaşı’nda Anadolu işgale uğradığında, bazı etnik ve dini azınlıkların, işgal güçleri ile yakın işbirliğine giriştikleri de bilinen bir gerçek. Dolayısıyla, Türkiye’nin azınlık veya kültürel haklar konusunda “yoğurdu üfleyerek yemesinin” tarihi bir arka planı var. Türkiye’nin bu korkularını, dayatmalarla değil kendi iradesi ile aşması mümkün. Batı kaynaklı dayatmalar, ancak bu endişeleri artırıcı bir rol oynuyor.
    <br/>
    <br/>
    “Azınlıklar Raporu”, Lozan’ın, 39/4 maddesinin tam olarak uygulanması halinde birçok sorunun aşılacağını belirtiyor. Bu maddede, “Herhangi bir Türk uyruğunun, gerek özel gerekse ticaret ilişkilerinde din, basın ya da her çeşit yayın konularıyla açık toplantılarında, dilediği bir dili kullanmasına karşı hiçbir kısıtlama konulmayacaktır” deniyor. Rapora göre bunun tek istisnası, resmi daireler. Rapor, söz konusu maddenin tam olarak uygulanmasının birçok sorunun halli anlamına geleceğini ifade ediyor.
    <br/>
    <br/>
    Avrupa ülkeleri, ister azınlık olarak tanısın, ister “bölgesel dil” olarak kabul etsin, kültürel olarak farklı gruplara asgari standartlarda haklar sağlıyor. Dili konuşma özgürlüğü, yazılı basında kullanma hakkı, radyo ve televizyonlarda sınırlı ya da sınırsız yayın hakkı, dili öğrenme hakkı (Fransa da dahil) istisnasız veriliyor. İspanya gibi ileri uygulamalara başvuran ülkeler, dili öğretme veya söz konusu dili bölgesel resmi dil kabul etmeye kadar götürüyor. Türkiye’nin, azınlıklarının çokluğu ve kültürel zenginliği dikkate alındığında, asgari müşterekleri uygulaması başlangıç açısından çok daha uygun görünüyor. Lozan’ın 39/4 maddesi de bu asgari müşterekleri içeriyor.
    <br/>
    <br/>
    Toplumsal barışı geliştirme adına açılım
    <br/>
    <br/>
    Türkiye’nin azınlık hakları veya kültürel haklar konusunda, AB için değil toplumsal barışı geliştirme adına açılımlar yapması lazım. Türkiye’nin bireysel ve kültürel hakları büsbütün sınırlaması, uluslararası kamuoyunun günümüzde ulaştığı anlayış ve standartlarda artık mümkün değil. Ancak, atılacak adımların ayrılıkçı şiddeti bitirmeyeceği (belki iştah kabartabileceği) de göz önüne alınmalı. AB üyesi hiçbir devletin özgürlük alanlarını genişlettiği için parçalanmadığı doğru, ama Türkiye AB üyesi olana kadar atacağı adımlar da ölçülü olmalı.
    <br/>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=17606), [web.archive.org (arşiv bağlantısı)](http://web.archive.org/web/20060118232107/http://aksiyon.com.tr:80/detay.php?id=17606)
