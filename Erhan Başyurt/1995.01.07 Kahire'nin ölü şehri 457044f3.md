# Kahire'nin "ölü şehri"

*Erhan Başyurt 1995.01.07*

<div class="pNewsDetailMainContent" itemprop="articleBody">
 Kahire, dünyanın hiçbir şehrinde benzeri olmayan mezarlıklarıyla meşhur... Şayet bu cümle size, Firavunlar'ın mezarı Piramitler'i çağrıştırdıysa yanıldınız. Piramitler, Kahire'nin şehir sınırını çizen Nil'in diğer yakasında Giza'da yer almakta. Kahire'nin meşhur olan mezarlıkları ise, halen 3 milyona yakın insanın yaşadığı "Ölü Şehir"dir. Kahire'nin merkezinde yer alan ve tarihi dokusunun bir parçası gibi duran bu şehir, geçmişte tanınmış ve zengin insanların aileleri için yaptırdıkları, "mezar, kulübe veya ev ile bahçeden oluşuyor". Ölenin soyluluğu ve zenginliği nispetinde yaptırılan mezarın şekli de değişiyor. Ya büyük bir kümbet ya da bahçe içindeki açık mezar taşından ibaret hale geliyor. Mezarlıklar arasında orada yaşamış Türk ailelerine ait olanlar da var.
 <br/>
 <br/>
 Mezarlıklarda 3 milyona yakın insanın yaşıyor olması ilk etapta abartılı bir rakam gibi geliyor insana. Rakamın doğruluğu için Mısır hakkındaki bazı demografik ve coğrafi rakamları bilmek gerekiyor. Mısır'ın yüzölçümü 1 milyon 1400 kilometrekare ile Türkiye'den büyük olmasına rağmen, sadece yüzde 4 gibi küçük bir kısmında hayat sürdürebiliniyor. 58 milyon insanın çok büyük kısmı da Nil'in iki yakası üzerinde yerleşik. Başkent Kahire ise, dünyanın en kalabalık merkezlerinden birisi. 17 milyona yakın insanı barındırıyor içinde. Kahire'nin Nil'e yakın bazı kısımlarında, kilometrekareye düşen insan sayısı 3250'ye yükseliyor. Bu rakam dünyadaki en yüksek yoğunluk oranlarından birisi.
 <br/>
 <br/>
 Bütün bu verilere Mısır'da kişi başına düşen milli gelirin 1990'da 600 dolar olduğu eklendiğinde (Türkiye'de 1993 yılında 1980 dolardı), mali durumu iyi olmayan fakir ailelerin, bu kadar kalabalık bir şehirde bedava buldukları "ölü şehir"in evlerinde yaşamalarının kaçınılmaz olduğu anlaşılıyor. Bu evlere yerleşen aileler burada bulunan mezarların bakımını da yapıyorlar. Ölü şehrin sokak aralarında dükkanlar bulunuyor. Belediye elektrik hizmeti götürmüş ve su sıkıntıları nispeten halledilmiş. Daracık kulübe gibi evlerde, mezarlıklarla içiçe yaşayan bu insanların durumu şüphesiz hiç hoş değil. Ancak, New York gibi gelişmiş ülkelerin büyük şehirlerinde sokakta yatan yüzbinlerce evsizin veya Hindistan'da kulübesiz mezarlıklarda yaşayan insanların durumuyla karşılaştırıldığında, Kahire'nin "Ölü Şehir"i şüphesiz tercih edilir oluyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kahirenin-olu-sehri_500440), [web.archive.org (arşiv bağlantısı)](http://web.archive.org/web/20150725010339/http://www.aksiyon.com.tr:80/dosyalar/kahirenin-olu-sehri_500440)
