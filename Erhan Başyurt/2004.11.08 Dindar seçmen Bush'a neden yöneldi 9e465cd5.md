# Dindar seçmen Bush'a neden yöneldi?

*Erhan Başyurt 2004.11.08*

<div>
 <p>
  <font>
   ABD Başkanı George W. Bush, 2 Kasım seçimlerinden her açıdan galip ayrıldı. 2000’de oy sayısı olarak rakibinin gerisinde kalırken, 2004’te sürpriz bir şekilde 3 buçuk milyon oy fark attı. Temsilciler Meclisi ve Kongre’de çoğunluğu elde etti.
   <br/>
   <br/>
   Bu başarının mimarı, Bush’un dört yıldır izlediği politikalar değil, seçim kampanyasını yürüten Karl Rove’un taktikleri oldu.
   <br>
    <br>
     “Rove ne düşünüyorsa, Başkan da onu düşünüyordur.” denilecek kadar Bush’a yakın olan Rove, Beyaz Saray başdanışmanı aynı zamanda. Başkanın nihaî kararlarında hem sırdaşı hem de en etkili danışmanı. Bush ailesinin 30 yıllık dostu. Baba Bush’un 1973’te Teksas’taki seçim kampanyasına katılan Rove, aile ile temasını hep sürdürdü. Oğul Bush’un seçim çalışmalarını ise bizzat yürüttü. Bush’u Teksas Valiliği’ne getirirken gösterdiği başarıyı, başkanlık seçimlerinde de tekrarladı.
     <br>
      <br>
       Rove’un kampanyalardaki en büyük kozu, dindarlığından çok bu kesimlerin kitlesel oy kullanabilme yeteneğini yönlendirmedeki başarısı. Güneyli Baptist Hıristiyanların (Evanjelik) oylarını 2000 seçimlerinde kazandığı gibi, 2004’te de onlara oynadı. Yaklaşık 19 milyon Evanjelik seçmenden 15 milyonunun önceki seçimde oy kullandığını hesaplayarak, bu kez diğer 4 milyonu sandığa götürmeye çalıştı.
       <br>
        <br>
         Rove, seçimlere ahlaki konuların damgasını vurmasını sağlayarak istediği başarıyı elde etti. Kürtaj, homoseksüel evlilikler, kök hücre tartışmaları ile dindar seçmeni sandığa çekti. 11 eyalette homoseksüel evliliklere referandumu oy pusulalarına yazdırarak, savaş veya ekonomik başarısızlıkları geri plana itti. Seçimin kilit eyaleti Ohio da, Rove’un homoseksüel evlilikleri onaylattığı eyaletlerden biriydi. Sadece Ohio’daki 17 bin kiliseye 2 buçuk milyon adet bülten koydurttu. Kiliselerin desteğini arkasına aldı. Kerry, seçilebilse ABD’nin ikinci Katolik başkanı olacaktı. Ama, Katolikler’in yüzde 55’i bile Bush’a oy verdi.
         <br/>
         <br/>
         Güneyli Baptistler’in halen etkin vaiz ve teologları arasında yer alan Bill Graham ve oğlu Franklin Graham, Pat Robertson, Jerry Falwell, Hal Lindsey gibi isimler de açıktan Bush’u destekledi. 39 yaşında iken Bill Graham ile tanışmasının alkolü bırakmasında etkili olduğu bilinen Bush, Beyaz Saray’ın en “dindar” başkanlarından biri.
         <br/>
         <br/>
         Bush’un baş metin yazarı Michael Gerson da, teoloji mezunu ve uzmanlığını Bill Graham’dan almış bir isim. Başkan Bush’un Beyaz Saray Genel Sekreteri (chief of staff) Andrew Card’ın eşi de Metodist bir rahibe. Card, baba Bush döneminde de Beyaz Saray Genel Sekreter Yardımcılığı ve Ulaştırma Bakanlığı görevlerini yürütmüştü. Bush yönetiminde yer alan etkin isimlerden biri olan Ulusal Güvenlik Danışmanı Condaleezza Rice’ın babası da bir din adamı, vaiz. Başka bir deyişle, Bush yönetimi dindar seçmenin desteğini alabilmek için iyi bir alt yapıya sahip.
         <br/>
         <br/>
         Müslümanlara yönelik “düşmanca” duygular besleyen Evanjelikler, Bush’un Irak’a saldırmasını bu sebeple destekliyor. Güneyli Baptist Konvansiyonu’nun, yurt dışında görevlendirdiği 5 bin misyoneri var. Bunların bir kısmı Irak’a yönlendirilmiş durumda. Evanjelik liderler, seçimlerden hemen önce Sudan’ı gündeme getirmiş ve Beyaz Saray’a gelerek Rove’a bu taleplerini iletmişti. Sonuçta, yönetim Darfur’a yönelik diplomatik baskılarını artırdı.
         <br/>
         <br/>
         Siyasilerle bu şekilde seçim pazarlığı, Evanjelistleri de güçlendiriyor. 1976’da Amerikan halkı arasında yüzde 31 civarında olan Evanjelistler, 2000 yılı itibariyle toplumun yüzde 46’sına yükseldiler. Bunda Jimmy Carter, Ronald Reagan ve baba Bush döneminde aldıkları siyasi desteğin ve dini televizyon yayınlarının rolü büyük.
         <br/>
         <br/>
         “Dindar seçmene” oynayan Rove, liberal Kerry’i beklenmedik bir farkla alt etmeyi başardı. Seçimin sonucunu, Karl Rove’un “dindar seçmen” taktiği belirledi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1473 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=17900), [web.archive.org (arşiv bağlantısı)](http://web.archive.org/web/20060119002849/http://aksiyon.com.tr:80/yazdir.php?id=17900)
