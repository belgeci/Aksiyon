# Savaş kabinesine 'savaşçı kraliçe'

*Erhan Başyurt Bilinmeyen-tarih*

<div>
 <font>
  <img border="0" height="1" src="/web/20041215113648im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041215113648im_/http://www.aksiyon.com.tr/resim/520/48.jpg" vspace="5"/>
  </p>
 </font>
 <font class="content">
  Son dört yılda Bush’un Ulusal Güvenlik Danışmanı olan Condoleezza Rice, yeni dönemde Dışişleri Bakanı olarak görev yapacak.
 </font>
 <p>
  <font class="content">
   Bir süredir Dışişleri ile Pentagon arasında yaşanan uyum krizinin Rice’la birlikte sona ermesi kuvvetle muhtemel.
   <br/>
   <br/>
   George W. Bush, beklenenden daha iyi bir sonuçla ikinci kez başkan seçilmeyi başardı. Başkanlar ikinci dönemlerinde, yeniden seçilme baskısından kurtuldukları için tarihe geçecek daha cesur politikalar izlemeyi tercih ediyor. Başkanlığının ilk döneminde terörle mücadele adına saldırgan bir politika ortaya koyan Başkan Bush, Afganistan ve Irak’ı işgal etmiş, deniz aşırı askerî yapılanmasını yeniden düzenleyerek Orta Asya’da yeni üsler kurmuştu. Ancak Irak’ta, hesapta olmayan bir direnişle karşılaşan Bush’un, ikinci dönemde nasıl bir politika izleyeceği merak konusuydu.
   <br/>
   <br/>
   Başkan Bush’un, Avrupa ve Rusya ile bozulan diplomatik ilişkileri onarması, Birleşmiş Milletler’e (BM) saygınlığını iade etmesi ve Irak’ta yeniden yapılanmayı BM’ye bırakarak geri çekilmesi, yani yıktıklarını onarması söz konusu olabilirdi. Ya da terörle mücadele savaşlarını genişletmesi, İslam dünyasına demokrasi ihracı adına yeni saldırılara girişmesi, özellikle Ortadoğu ve Kuzey Afrika’yı yeniden yapılandırması beklenebilirdi. Başkan Bush’un kabinesinde dışişleri ve savunma bakanlıkları ile Ulusal Güvenlik Danışmanı konumlarına yapılacak atamalar, yeni politikaların seyri konusunda önemli sinyaller verecekti.
   <br/>
   <br/>
   Bir önceki dönemde dış politikada etkili olan “neo-cons” yani yeni-muhafazakarların, ikinci dönemde ne kadar etkinliklerini koruyacaklarını da bu atamalar gösterecek. Irak’a müdahale büyük oranda yeni muhafazakarların eseriydi. Özellikle savunma bakanlığında etkin görevler üstlenen yeni-muhafazakarlar, Büyük Ortadoğu Projesi ile İslam dünyasının büyük çoğunluğunu siyasi olarak yeniden yapılandırmayı istiyor. Irak dışında Suriye, İran, Suudi Arabistan ve Libya’nın da gerekirse askeri müdahalelerle “demokratikleştirilmesi” gerektiğini ileri süren yeni-muhafazakarlar, böylece bölgede istikrar ve güvenliğin sağlanacağına inanıyor.
   <br/>
   <br/>
   Yeni dönemde daha etkili bir dış politika
   <br/>
   <br/>
   Başkan Bush’un, ikinci döneminde kabinede yapacağı değişiklikler, bu büyük projenin devam edip etmeyeceğini de gösterecekti. Dışişleri Bakanı Colin Powell’ın istifasını kabul eden Başkan Bush, iki önemli değişikliğe imza attı. Dışişleri Bakanlığı’na Ulusal Güvenlik Danışmanı Condoleezza Rice, ondan boşalan Ulusal Güvenlik Danışmanı koltuğuna da yardımcısı Stephan Hadley getirildi. Üçüncü kilit bakanlık savunmada ise, şimdilik değişikliğe gidilmedi. İki yeni atama, yeni-muhafazakarların Bush’un ikinci döneminde daha etkili bir şekilde dış politikaya damga vuracaklarını gösteriyor.
   <br/>
   <br/>
   Dışişleri Bakanı Colin Powell ve ardından istifa eden yine asker kökenli yardımcısı Richard Armitage, yeni-muhafazakarların bir çok şahin çıkışına muhalefetleri ile tanındılar. Mesela, Savunma Bakanı Donald Rumsfeld ve yardımcısı Paul Wolfowitz, 11 Eylül sonrası Afganistan yerine Irak’a saldırılması gerektiğini ileri sürüyorlardı. Sebep, 11 Eylül saldırıları bir gizli servisin desteği olmadan gerçekleştirilmeyecek kadar komplikeydi ve bu ülke ancak Irak olabilirdi. Bu talebe, iki önemli itiraz geldi. Birincisi CIA’den, ikincisi Dışişleri Bakanlığı’ndan. CIA, 1993’ten bu yana Saddam ile El Kaide arasında bağlantı olduğuna dair bir kanıt bulunmadığını söylüyordu. Genelkurmay Başkanı görevinden emekli Dışişleri Bakanı Colin Powell, “Bu Pearl Harbour saldırısı sonrasında, Japonya’ya değil de Meksika’ya saldırmak gibi olur.” diyerek karşı çıktı. Sonuçta, önce Afganistan sonra Irak’a saldırılması karara bağlandı.
   <br/>
   <br/>
   Dışişleri ile Pentagon arasındaki uyuşmazlık
   <br/>
   <br/>
   Savunma bakanlığında üstlenen yeni-muhafazakarlar, Irak’a saldırının Birleşmiş Milletler onayı aranmadan, Powell ise onay alınarak gerçekleşmesi gerektiğini ileri sürüyordu. Sonuçta, Powell’ın istediği oldu. Ancak, BM onayı alınamayacağı anlaşılınca, ABD başvurusunu geri çekerek tek taraflı saldırı gerçekleştirdi. Powell, Irak saldırısı öncesinde, Başkan Bush ile direkt görüşerek, olası menfi etkiler konusunda kendisini uyarmıştı.
   <br/>
   <br/>
   Powell, CIA ve Pentagon, Irak’ın yeniden yapılandırılma sürecinde de karşı karşıya geldiler. Powell, yeni-muhafazakarların adayı Jay Gardner’ın, dışişlerinin adamı Paul Bremer’le değiştirilmesini sağladı. Dahası, Pentagon’daki yeni-muhafazakarlar geçici hükümetin kendi adamları Ahmet Çelebi başbakanlığında, Powell ise CIA ve dışişlerinin kontak elemanı Iyad Allawi başbakanlığında kurulmasını önerdi. Sonuçta, Allawi hükümeti kurdu.
   <br/>
   <br/>
   Bu süre zarfında bazen açık, bazen kapalı dışişleri ve yeni-muhafazakarlar arasında sürtüşme yaşandı. Aslında, yeni-muhafazakar ekibin başında yer alan Dick Cheney, Donald Rumsfeld, Paul Wolfowitz, Lewis Scooter Libby ve Douglas Feith ile Powell ve yardımcısı Armitage, çeyrek asrı aşkın bir tanışıklığa ve dostluğa sahipler. Ama, dış politikada “şahin” ve uluslararası hukuku hiçe sayan tavrı, dışişleri kadrosu olarak destekleyemediler. Bu kapalı sürtüşme de, dışişleri ve savunma bakanlıkları arasında arabulucu ve dengeleyici rol oynaması gereken isim, Ulusal Güvenlik Danışmanı Condoleezza Rice ya da kısa adıyla “Condi” olmasına rağmen, o hep yeni-muhafazakarlara yakın durdu. Bu sebeple Condi ile Powell-Armitage ikilisinin arası da pek sıcak değildi. Bu yapı içerisinde, dışişleri ile Beyaz Saray ayrı görüşlerin temsilcileri gibi duruyordu ve Başkan’ın desteğini arkasına alamamış olan Powell aslında güçlü de değildi.
   <br/>
   <br/>
   Powell, istifasından kısa bir süre önce Başkan Bush’un yeni döneminde de “saldırgan politikalara” devam edeceğini açıkladı. Powell, geçen hafta da İran’ın nükleer silah geliştirme çabası içerisinde olduğuna dair ellerinde kanıtlar olduğunu söyleyerek, gider ayak başka bir mesaj verdi. ABD’nin, ilk siyahi Genelkurmay Başkanı ve ilk siyahi Dışişleri Bakanı Powell, koltuğunu ABD’nin ilk kadın ve siyahi Ulusal Güvenlik Danışması Rice’a teslim edecek.
   <br/>
   <br/>
   Sıra dışı başarılara imza atan bir akademisyen
   <br/>
   <br/>
   Rice, “the Foggy Bottom” olarak bilinen dışişleri bakanlığı, savunma bakanlığı “Pentagon” arasında ikiliği büyük oranda sona erdirecek. Başkan Bush ile yakınlığı onu güçlü kılacağı gibi, Beyaz Saray’ın görüşlerini temsil edecek. “Condi” sıra dışı başarılara imza atmış önemli bir akademisyen. Başkan Bush ile yakınlığı 1998 yılında, Bush’un başkan adayı olma kararını açıklaması ile başlamış. Baba Bush döneminde, 1989-1991 yılları arasında Ulusal Güvenlik Konseyi’nde Sovyetler uzmanı olarak görev yapan Rice, dönemin Ulusal Güvenlik Danışmanı Brent Scowcroft’un koruması altında çalıştı.
   <br/>
   <br/>
   Daha sonra California’daki Stanford Üniversitesi’ne döndü. Alabama, Birmingham’da müzisyen bir anne ve vaiz bir babanın tek çocukları olarak dünyaya gelen Rice, 15 yaşında Denver Üniversitesi’ne girdi, ABD eğitim sistemi el verdiği için 26 yaşında profesör oldu. Rice, 9 yaşında iken 1963’te hayatı boyunca unutamayacağı bir olay yaşadı. Babasının vaaz verdiği Baptist Kilisesi’ni ırkçı beyazlar tarafından dinamitle saldırı gerçekleştirildi. Biri yaşıtı ve okul arkadaşı, 4 kız çocuğu Pazar Ayini sırasında Rice’n da içeride bulunduğu saldırıda hayatını kaybetti. “16. Cadde Baptist Kilisesi”, Alabama’da ırkçılık karşıtı eylemlerin üssüydü. Bizans tarzı bina, bölgenin en büyük Kilisesi’ydi. Martin Luther King’in başını çektiği siyahlara özgürlük eylemlerinde, merkez olarak kullanılıyordu.
   <br/>
   <br/>
   Baba John Rice’ın, saldırı sonrası araştırma için polise yaptığı başvurular cevap bulmadı. 4 kız çocuğu o gün, sadece siyahların katıldığı bir törenle toprağa verildi. Saldırganlara yönelik soruşturmayı baltalayanlardan birisi de FBI oldu. 1977 yılına savsaklanan soruşturmada, bombacılardan birisi hapis cezasına çarptırıldı. Ancak, ona yardım eden kişilere dair kanıtlar kapsam dışı kalmıştı. Film yapımcısı Spike Lee, “Four Little Girls” (Dört Küçük Kız) adıyla bu olayı dokümantasyon film haline getirdi. Ku Klux Klan üyesi saldırının işbirlikçileri, ilerleyen yaşlarına rağmen yeniden açılan soruşturmalarla 2002 yılında, yani olaydan 39 yıl sonra Rice Ulusal Güvenlik Danışmanı iken cezaya çarptırıldılar. İşbirlikçilerden birisinin olayı itiraf ettiği bir kaydı FBI’ın yıllardır sakladığı da bu yeniden yargılama sırasında ortaya çıktı. Bu elim saldırının, Rice’ın hırslı kişiliğinde etkisi olduğu biliniyor.
   <br/>
   <br/>
   Rice, babasından dindarlığı, annesinden de müziğe yatkınlığı aldı. İpek Yolu güzergahında müzik kültürü üzerine eserleri bulunan tanınmış müzisyen Yo Yo Ma ile ortak konser verebilecek kadar piyano çalma becerisine sahip bir isim Rice. Aslında üniversiteye de piyanist olma düşüncesi ile girmiş, daha sonra uluslararası ilişkilere merak salmış ve Prof. Josef Korbel’in yönlendirmesi ile Sovyetler uzmanı olmuştu. Korbel, Çekoslavakya’dan baskılar sebebi ile ABD’ye göç eden Yahudi bir akademisyen. ABD’nin ilk kadın Dışişleri Bakanı Madeliene Albrigth’ın babası. Korbel, bu yönüyle ABD’nin iki kadın dışişleri bakanını da yetiştiren isim olacak.
   <br/>
   <br/>
   Altı ay boyunca kilisede ücretsiz piyanı çaldı
   <br/>
   <br/>
   Çok iyi Rusça, Fransızca ve İspanyolca bilen Condi, Standford’ta akademik eğitim aldığı yıllarda Kudüs Baptist Kilisesi’nin teklifini kırmayarak, bir piyanist bulunana kadar 6 ay boyunca her hafta sonu ücretsiz dini müzik çalacak kadar da dindarlığını korumayı başardı. Bu sebeple, dindar Bush ailesi ile anlaşması pek zor olmadı. Başkan George W. Bush ile tanışmaları 1998 yılında gerçekleşti. Bush, baba Bush’un Dışişleri Bakanı George Shultz tarafından, Stanford Üniversitesi Hoover Enstitüsü’ne özel bir kahvaltı için davet edildiğinde, odadaki yedi akademisyenden birisiydi Rice. Bush, kendilerini daha sonra Teksas Austin’e özel bir davet için çağırdığında Shultz, Rice’ı yine yanında götürdü. 1998 başındaki bu toplantıda, Bush’un seçim kampanyası sorumlusu Karl Rove, amaçlarının Teksas’a yeniden vali seçilmek olmadığını, ABD’ye başkan adayı olmak olduğunu açıkladı. Bush’un aday olacağının ilk ilanı olan bu özel toplantıda, Cheney ve Wolwofitz de bulunuyordu.
   <br/>
   <br/>
   Toplantı sonrası Baba Bush, Rice’ı Crawford’taki özel çiftliğine davet etti. Rice ve oğul Bush, burada yakından tanışıp, uyum sağladılar. Bunda dindar oluşları kadar, futbol ve beyzbola duydukları ortak ilgi ile petrolcü kökenleri de rol oynadı. Bush Teksas’ta petrol firması sahibiydi, Rice da Shultz ile birlikte Chevron petrol firmasının danışmanıydı. Rice, o kadar başarı göstermişti ki, Chevron en büyük petrol tankerine onun adını vermişti. Rice ve Bush, burada birlikte bisiklete biniyor, spor müsabakalarını izliyor ve uluslararası konularda fikir alışverişinde bulunuyordu. Bush’un, diplomasi ve dış politik konulardaki açığını Rice doldurdu.
   <br/>
   <br/>
   “Vulcans” grubunun koordinatörü
   <br/>
   <br/>
   Rice’a bir süre sonra Wolfowitz de katıldı. İkili daha sonra, seçim boyunca Bush’a uluslararası konularda destek sağlayacak “Vulcans” adını verdikleri 8 kişilik bir ekip oluşturdu. “Vulcans”, Yunan mitolojisindeki “Volkan” yani “Ateş Tanrısı” anlamına geliyordu. “Vulcans” grubunun koordinatörü Rice oldu. Grupta, Wolfowitz’in yanı sıra Richard Perle, Dov Zakheim, Robert Blackmill, Robert Zodellick ve Richard Armitage gibi daha sonra Bush yönetiminde etkin görevler üstlenen isimler yer aldı. Bush seçimlerden Al Gore karşısında galip çıkınca, “Vulcans” grubunun başı ve Bush’un dış politika baş danışmanı Rice, ilk kadın ve siyahi Ulusal Güvenlik Danışmanı oldu. Rice, Bush’un ikinci kez başkan seçilmesi ile Dışişleri Bakanlığı koltuğuna oturacak.
   <br/>
   <br/>
   50 yaşında ve halen bekar olan Rice, çok çalışkan bir özelliğe sahip. Ulusal Güvenlik Danışmanı iken günde 15 saat çalışıyordu. Rice, şüphesiz bu enerjisini dışişlerine de taşıyacak. Bush’la olan yakınlığı ve ortak fikirlere sahip olması ve yeni-muhafazakarların da desteğini arkasına alması onu güçlendirecek. Tabii, “saldırgan” dış politika da güçlenecek. Rice’ın yardımcısının kim olacağı bu aşamada daha da bir önem arz ediyor. Dışişleri Bakan Yardımcıları’ndan, yeni-muhafazakar John Bulton ya da ona benzer bir ismin görev alması halinde, the Foggy Bottom’da istifaların birbirini izleyeceği söyleniyor. Yani, savunma bakanlığından sonra yeni-muhafazakarlar dışişleri bakanlığında da örgütlenmiş olacak.
   <br/>
   <br/>
   Benzer bir durum, CIA’de halihazırda yaşanıyor. Başkan Bush ikinci kez seçilmesinin ardından CIA eski mensubu, Cumhuriyetçi Parti kongre üyesi Porter J. Goss’u yeni Başkan olarak atadı. Goss, Kongre İstihbarat Komitesi üyesi iken, CIA’nin istihbarat hataları ve zaafları ile ilgili ağır eleştirilerde bulunmuştu. George Tenet, seçimlerden önce istifa etmişti. Florida’dan Kongre üyesi olan Gross, yardımcılığına Kongre’de birlikte çalıştığı ekibi getirmeyi planlıyor.
   <br/>
   <br/>
   “CIA, içten içe kaynıyor
   <br/>
   <br/>
   Tenet’in yerine vekalet eden Başkan Yardımcısı John McLaughlin emekliye ayrıldı. Goss, bu amaçla operasyonlardan sorumlu CIA Başkan Yardımcısı Stephen R. Keppes ile yardımcısı Michael Sulick’i de görevden aldı. CIA’de, Ladin’i izlemekle görevli Michael Scheuer de görevden ayrıldı. CIA, kontra-terör dairesi sorumlusu James Pavitt de istifa etmişti. CIA, 25 yıldır ilk kez bu kadar çok içeriden “kaynıyor”. Goss’un Genel Sekreter olarak Patrick Murphy’i seçmesi de bu kararlarda etkili oluyor. CIA’de yaprak dökümünün ve kadro değişikliğinin devam edeceği tahmin ediliyor.
   <br/>
   <br/>
   Benzer bir durum, dışişlerinde de gerçekleşirse, Bush yönetimi idari ve bürokratik olarak birliktelik sağlamış olacak. Yeni-muhafazakarların iç ve dış politikada etkinliği elde edecekleri vurgulanıyor. Bush’un Ulusal Güvenlik Konseyi’nin başına atadığı Stephen J. Hadley de, yeni-muhafazakar çizgiden. Reagen ve Baba Bush hükümetlerinde görev alan 57 yaşındaki Hadley, İran-Contra skandalını da araştıran komisyonun üyesiydi. Hadley, Irak Savaşı öncesi Başkan Bush’un “Birliğin Durumu” konuşmalarında yer alan “Irak, Nijer’den zenginleştirilmiş uranyum almaya çalışıyor.” şeklindeki asılsız bilginin kaynağı. Savaş sonrası Başkan’dan özür dileyerek istifasını sundu Hadley, ancak kabul görmedi. Hatta, şimdi terfi ettiriliyor.
   <br/>
   <br/>
   Bütün bunlar, Başkan Bush’un ikinci döneminde daha “saldırgan” veya “şahin” dış politika izleyeceği şeklindeki Powell’ın açıklamasını doğruluyor. Irak gibi, İran ve Suriye ile de komşu olan Türkiye, yeni dönemde de en çok etkilenecek ülkelerden biri olabilir. Cheney, Rumsfeld ve Rice’ın yönetimindeki dış politika ile Başkan Bush’un ikinci kez nasıl bir tarih yazacağını, önümüzdeki dört yılda yaşanacaklar gösterecek.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=18273&yorum_id=1), [web.archive.org (arşiv bağlantısı)](http://web.archive.org/web/20041215113648/http://www.aksiyon.com.tr:80/detay.php?id=18273&yorum_id=1)
