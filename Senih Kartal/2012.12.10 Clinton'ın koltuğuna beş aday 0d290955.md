# Clinton’ın koltuğuna beş aday

*Senih Kartal 2012.12.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çok mu yoruldu, başkanlığa mı hazırlanıyor bilinmez ama Hillary Clinton yeni kabinede yer almayacağını seçimlerden bir yıl önce açıklamıştı.  ABD’nin yeni dışişleri bakanı yeni dış politikasını da şekillendirecek. En güçlü, en doğal, en zayıf ve sürpriz adayları sizin için inceledik.
  </font>
 </div>
 <div id="newsText">
  <font class="detail-text">
   <p>
    ABD’nin mevcut Dışişleri Bakanı Hillary Clinton’ın, 2012 başkanlık seçimlerinden yaklaşık bir yıl önce yaptığı, “Seçimin sonucu ne olursa olsun, yeni kabinede olmayacağım.” açıklamasıyla, halef arayışları çoktan başlamıştı. Seçim telaşıyla çokça konuşulmadı ama, Obama’nın ikinci zaferinin ardından öncelikli tartışma konularından biri hâline geldi. Obama’nın yüzlerce seçeneği yok. Detaylarını okuyacağınız, beş kişiden birini seçmesi bekleniyor. Başkan’ın tercihi, ABD’nin dış politikasını da şekillendireceği için büyük önem taşıyor.
   </p>
   <p>
    Hillary Clinton’ın makamını bırakma isteğinin sebepleri hakkında farklı görüşler var. Bayan Clinton, yakın çevresinden, “Eşi Bill Clinton’ın başkanlık dönemi dâhil, yaklaşık 20 yıldır siyasetin merkezinde bulunmaktan yorulduğu, dinlenmek ve kitap yazmak için bir kenara çekilmek istediği” ifade ediliyor. Hillary Clinton’ın, ilk senatörlük seçimlerindeki enerji ve hırsını bugünlerde görmek gerçekten çok zor. Özellikle son iki yıldaki iddiasız, uzlaşmacı, “low profile” çizgisi, emeklilik iddialarını doğruluyor sayılabilir. Henüz pek yayılmayan özel bir duyum da kanser tedavisi gördüğü yönünde.
   </p>
   <p>
    Öte yandan, Clinton’ın, siyasete atıldığı günden beri ilk kadın başkan olma hayali kurduğu ve bu geri çekilmenin aslında amacını gerçekleştirmek için atılmış “mehtersi bir geri adım” olduğu düşüncesi ağırlık kazanıyor. Gerçekten bu düşüncesi varsa, 2016 seçimlerine, Obama’nın gölgesi altında girmek istememesi akıllıca bir hamle olabilir.
   </p>
   <p>
    Hillary Clinton, ekonomisi düze çıkamamış, uluslararası imajı cidden sarsılmış, Kongre ve Senato arasındaki güç ve sorumluluk dengesi kurulamamış bir ülkede, başkanın son döneminde yanında bulunmanın fayda getirmeyeceğini hesaplamış da olabilir. Bu dönem onu hem yoracak hem de 2016 seçimlerinde dillendirebileceği “taze güç, yeni başlangıç, beklenen kurtarıcı” söylemlerini desteklemeyecektir. ABD’li bürokratlar, Bill Clinton gibi bir efsane başkanın senatör eşinin, merkezden ayrı kalacağı dört yılın onu unutturma ihtimalini çok zayıf görüyor.
   </p>
   <p>
    Henüz Başkan Obama’nın kafasında dahi tam şekillenmemiş olma ihtimaline rağmen, Hillary Clinton’ın halefi olabilecek bazı isimler, bürokrasi çevreleri, medya ve kamuoyunda şu şekilde sıralanıyor: Öncelikli üç aday: Susan Rice, John Kerry, Thomas Donilon ve iki sürpriz aday: William Burns ve Samantha Power. Bu adayların her biri için detaylı tahliller yapmaya çalışacağız.
   </p>
   <p>
    <strong>
     GÜÇLÜ ADAY: SUSAN RICE
    </strong>
   </p>
   <p>
    2009’dan beri, ABD’nin Birleşmiş Milletler Daimi Temsilciliği görevini sürdürüyor. Rol ve risk almaktan çekinmeyen, aynı frekansı paylaşmakla Obama’ya yakın bir isim. Dış politikanın yükselen yıldızlarından. Washington DC’de doğan Rice, kalburüstü bir aileden geliyor. Babası emekli bir vali ve annesi de bir eğitim uzmanı. 48 yaşında, evli ve iki çocuk annesi olan Rice’ın eşi Ian Cameron, ABC televizyon kanalında haber editörü.
   </p>
   <p>
    1986 yılında tarih eğitim aldığı Stanford Üniversitesi’nden mezun olduktan sonra lisansüstü eğitimini Oxford’da tamamladı. 1988’de, George Bush’a karşı başkanlık yarışını kaybeden Michael Dukakis’in seçim kampanyasında dış politika uzmanı olarak görev aldı. Beş yıl süreyle özel bir firmanın danışmanlığını yürüten Rice, 1993’te Başkan Bill Clinton hükümetinde National Security Council’e (NSC) katıldı. Başkanın özel danışmanlığı da dâhil kritik görevlerde bulundu.
   </p>
   <p>
    George W. Bush’un başkanlığı devralmasından bir süre sonra bu görevden ayrılan Rice’ın NSC dönemi ile ilgili en kritik eleştiriler şu iki konuda oldu: Birincisi, 1994’te, yarım milyon kişinin can verdiği Ruanda soykırımında gerekli tedbirleri zamanında almamak. “Ruanda Hayaleti”nin Rice’ın peşini bırakmayacağı yaygın bir dedikodu Washington’da. İkicisi de, El Kaide lideri Usame Bin Ladin’i yakalama fırsatını kullanmamak. Dönemin Sudan hükümeti, ABD konsolosluğu kanalıyla yaptığı teklifle, Bin Ladin’i ele geçirmek için işbirliğine hazır olduğunu belirtmesine rağmen, Rice ve birkaç başka danışmanın muhalefeti sebebiyle bu teklif reddedilmişti. 11 Eylül saldırısı sonrasında, kaçırılan bu fırsat sebebiyle hem Clinton hem de Rice eleştiri oklarının hedefi olmuştu.
   </p>
   <p>
    2002’de, Brookings Institute’de uluslararası politikalar ve global ekonomi danışmanı olarak görev alan Rice, 2004 başkanlık seçimlerinde kaybeden John Kerry’nin kampanyasında danışman olarak bulundu. 2008’de ABD başkanı seçilen Obama, Rice’a dış politika danışmanlığını teklif etti. Rice, kısa süre içinde BM Daimi Temsilciliği görevine atandı. Obama, birkaç kere açıktan ifade ettiğinden, aday listesinin ilk sırasında olduğu tartışılmayan bir isim Rice.
   </p>
   <p>
    Avantajları şunlar: Obama ile aynı dili konuşuyor, aynı kültürden geliyor ve onun kadar genç, onun kadar açık sözlü. Hâlen yürüttüğü görev, geleceği bakanlıktan çok farklı değil. Politika ve uluslararası ilişkiler tecrübesi yeterli. ABD kamuoyu, Birleşmiş Milletler ve Dışişleri camiasında genel kabul gören bir isim.
   </p>
   <p>
    Tek dezavantajı; dört Amerikan bürokratın öldüğü, Bingazi’deki ABD büyükelçiliği baskını sonrasında yaptığı “planlı değil, spontane bir olay” açıklaması. Bingazi olayından kelle alma çabasındaki Cumhuriyetçilerin ilk ve en büyük hedefi. Obama’nın çok yakınından alınan bir duyuma göre, Cumhuriyetçilerin her hamlesi, Obama’nın Rice kararını biraz daha pekiştiriyor.
   </p>
   <p>
    <strong>
     DOĞAL ADAY: JOHN KERRY
    </strong>
   </p>
   <p>
    Amerikan Senatosu’nun en kıdemlilerinden biri, Vietnam gazisi ve Katolik. Tam 28 yıldır, Demokrat Parti’den Massachusetts eyaleti senatörü ve dört yıldır da Senato Dış İlişkiler Komitesi başkanı. 2004’te Bush’a karşı kaybettiği yarışta Demokrat Parti’nin başkan adayıydı. ABD’nin seçkin ailelerinden birine mensup. Yıllık bir milyon dolar geliri ve şahsi servetiyle Senato’nun en zengin üyesi. Colorado’da doğan John Forbes Kerry, 69 yaşında, evli ve iki çocuk babası. Eşi, Teresa Heinz Kerry, ünlü Heinz marka salça firmasının sahibi.
   </p>
   <p>
    Siyasal bilimler eğitimi aldığı Yale Üniversitesi’nden 1966’da mezun olduktan sonra, Deniz Kuvvetleri’ne katılan Kerry, 1968 ve 69 yıllarında teğmen rütbesiyle Vietnam Savaşı’na katıldı; üç farklı onur madalyasına layık görüldü. Boston Üniversitesi’nde hukuk okuduktan sonra, kısa bir süre avukatlık yaptı. Massachusetts Valisi Dukakis’in yardımcılığına getirilen Kerry, 1984 yılındaki çekişmeli senatörlük seçiminde ipi göğüsleyerek Senato’ya girdi. Uzun yıllar Senato Dış İlişkiler Komitesi üyeliğinde bulunan Kerry, 2003’teki Irak işgalini başlangıçta desteklemekle birlikte genel olarak savaş karşıtlığıyla tanınıyor.
   </p>
   <p>
    Kerry, Rusya ile imzalanan stratejik silahları azaltma anlaşmasına (START), için Senato’nun desteğini kazanmada Obama’ya sunduğu katkı dışında önemli icraatlarla anılmıyor. Cumhuriyetçiler, Irak Savaşı’ndaki gibi birkaç keskin fikir değişikliği sebebiyle 2004 seçimlerinde ona “yanar-döner” lakabını takmıştı. Görevi gereği, uzun ve sık yurtdışı seyahatler yapıyor. Pakistan, Afganistan ve Mısır gibi ülkelerde ABD’nin gayr-i resmî temsilcisi rolünü oynuyor. Mısır’da Hüsnü Mübarek’in devrilmesi döneminde, Obama hükümeti ile görüş ayrılığına düşmüş ancak sonunda haklı çıkmıştı.
   </p>
   <p>
    Başkan Obama’yı seçimlerde, bir koç gibi Romney tartışmalarına hazırlayan isim de Kerry’ydi. Obama’nın karşısına Romney rolü ile çıkan Kerry, ilk tartışmadaki taktik hatasıyla, Obama’nın başarısızlığının sorumlusu görülse de sonraki iki tartışmanın galibiyetiyle eleştirileri defetmeyi başardı.  Kerry’nin, 2008’deki ilk Obama hükümeti döneminden beri ABD Dışişleri Bakanlığı’nı istediği biliniyor. İlk dönemde Hillary Clinton’a karşı şansını kaybeden Kerry bu kez sırasının geldiğine inanıyor.
   </p>
   <p>
    John Kerry bu makamın doğal adayı. Avantajları oldukça fazla. 28 yıllık Senato ve Dış İlişkiler Komitesi tecrübesi, başkan adaylığına kadar ulaşmış bir saygınlık, Demokrat Parti’deki kıdemi, özellikle Ortadoğu’ya vukufiyeti, daha önce kıl payı bu makamı kaçırmış olması, Obama’yı seçim tartışmalarına hazırlayacak kadar yakın ve bilgili olması bunlardan bazıları.
   </p>
   <p>
    Dezavantajları da bir o kadar. Obama ile bazı konularda farklı düşünmekten öte uygulamada değişiklikler yapma ihtimalinden söz ediliyor.  Kendi görüşü ve adını öne çıkarıp hem Obama hem de Biden ile çelişme tehlikesi var. ABD’nin uluslararası imajını toparlamaya çalışan Obama’nın bu riski alması zor. Diğer handikabı ise senatörü olduğu Massachusetts eyaletindeki çok kritik oy dengesi. Kerry’nin bakan olması durumunda, Demokrat Parti’nin eyaleti kaybetme ihtimali, Obama’ya iyi bir mazeret veriyor.
   </p>
   <p>
    <strong>
     ZAYIF ADAY: THOMAS DONILON
    </strong>
   </p>
   <p>
    2010’dan beri Beyaz Saray’ın Ulusal Güvenlik Başdanışmanı. Başkan’ın görüşlerine kıymet verdiği bilge bir isim. Obama hükümeti döneminde Ulusal Güvenlik danışman yardımcılığı ve Dışişleri Bakanlığı ekibinde görev aldı. Donilon’un, Başkan Clinton döneminde,  Dışişleri Bakanlığı Halkla İlişkiler Dairesi’nde lobicilik tecrübesi de bulunuyor. 57 yaşında, evli ve iki çocuk sahibi. Eşi Catherine Russell, Başkan Yardımcısı Joe Biden’ın eşi Jill Biden’ın özel kalem müdürü.
   </p>
   <p>
    Rhode Island’da doğan Donilon, 1977’de mezun olduğu Katolik Üniversitesi’nden sonra Virginia Üniversitesi’nde mastır yaptı. Avukat olan Donilon, Clinton ve Obama hükümetleri arasındaki siyaset dışı kaldığı Bush döneminde ünlü hukuk firmaları için çalıştı. Donilon, uyumlu, sabırlı ve olgun bir karakter. Başkan’ın, terörle mücadele politikalarında görüşüne başvurduğu bir isim. Afganistan’dan çekilme süreci kararında oldukça etkili oldu. Clinton döneminde, NATO’nun genişletilmesi fikir ve icraatlarında aktif rol aldı. Aynı dönemde, Yugoslavya’da savaşın bitirilmesi ve Bosna’da kanın durdurulmasında büyük gayret sarf etti. Önceki dışişleri bakanları olan Kissinger, Powell ve Condoleezza Rice’ın, bakanlık görevlerinden önce Ulusal Güvenlik Başdanışmanı olmaları Donilon’un önünü açan bir avantaj.
   </p>
   <p>
    Thomas Donilon adı öne çıkmamış bir isim olarak hem avantaj hem de dezavantajı birlikte yaşıyor. Pürüzsüz iş tecrübesi, başarılı uluslararası gayretleri ve bilge kişiliği ile makamı dolduracağı kuşkusuz. Ancak Dışişleri Bakanlığı, bu işi yürütmekten öte bir meziyeti daha gerekli kılıyor ki Donilon buna sahip değil: Uluslararası ün ve saygınlık. Bunlara fazlası ile sahip Hillary Clinton gibi bir isimden sonra, Donilon’un seçimi ancak Obama’nın özel bir tercihi ile olabilir.
   </p>
   <p>
    <strong>
     SÜRPRİZ ADAYLAR: WILLIAM BURNS VE SAMANTHA POWER
    </strong>
   </p>
   <p>
    Öncelikli üç aday olan Rice, Kerry ve Donilon’un dışında, bakanlık için adı geçen iki sürpriz aday daha var. Bunlar, hâlen Dışişleri Bakan Yardımcısı olan William Joseph Burns ve Obama’nın danışmanı ve insan hakları direktörü Samantha Power. Son bir isim daha var ki sürprizden de öte: Minnesota Demokrat Parti Milletvekili Keith Ellison. Obama’nın Kongre’nin iki Müslüman üyesinden biri olan Ellison’u seçmesi zor bir ihtimal olsa da, bazı dış siyaset uzmanları onu da listeye alıyorlar.
   </p>
   <p>
    William Burns,  56 yaşında evli ve iki çocuk babası. Neredeyse meslek hayatının tamamı Dışişleri Bakanlığı’nda geçmiş bir diplomat. Ürdün ve Moskova’da büyükelçilik görevlerinde bulunmuş. Rusça, Arapça ve Fransızcayı çok iyi seviyede konuşabiliyor. Dışişleri Bakanlığı’nın kıdem olarak en üst seviyesindeki bürokratı.
   </p>
   <p>
    Samantha Power, Obama’nın adı başkanlık için akla dahi gelmezken onun danışmanıydı. Halen, Ulusal Güvenlik Konseyi’nde, İnsan Hakları ve İlişkiler Direktörü. Düşündüğünü söylemekten çekinmeyen yapısıyla, Obama’nın gözdelerinden. 42 yaşındaki Power evli ve bir kız annesi. Harward mezunu Power, insan hakları ve soykırımları üzerine kitapları olan cesur bir entelektüel. Ermeni taraftarı olmasıyla Türkleri, Filistin destekçisi olarak da İsraillileri kızdırabilir.
   </p>
   <p>
    ABD kamuoyu ve kurum içi kabul edilebilirlilikten öte, uluslararası tecrübe ve saygınlık eksiklikleri yönüyle, iki adayın da şansları az ancak öncelikli üç adayın birbirini elemeleri durumunda isimleri gündeme gelebilir. Bu isimleri bakanlık olmasa bile, BM Daimi Temsilciliği, Ulusal Güvenlik Danışmanlığı ya da bakan yardımcılığı gibi makamlarda görmek sürpriz sayılmaz.
   </p>
   <hr/>
   <p>
   </p>
   <h2>
    <span>
     <img alt="" height="313" src="http://web.archive.org/web/20130118160231im_/http://medya.aksiyon.com.tr/aksiyon/2012/12/10/saffet-hillary-7-bingazi.jpg"/>
    </span>
   </h2>
   <h2>
    <span>
     Bingazi Olayı
    </span>
   </h2>
   <p>
    Dışişleri bakanı olmasına kesin gözle bakılan aday Susan Rice’ın şansını azaltan en önemli faktör, Bingazi saldırısı sonrasındaki yanlış açıklaması oldu. 11 Eylül 2012’de, Libya’daki ABD Konsolosluğu’nu bir grup tarafından basılarak büyükelçi dâhil 4 ABD diplomatı öldürüldü. Bu, Rice’ın hayatındaki dönüm noktalarından biri oldu. O günler, Hz. Muhammed (sav) aleyhinde Youtube’da yayına koyulan provokatif film sebebiyle bütün dünyada Müslüman tepkilerinin zirveye çıktığı bir zaman dilimiydi. Saldırının hemen sonrasında birkaç TV programına çıkan Rice, Bingazi olayının da, bu filme tepkiden kaynaklandığını ifade etti. Ancak sadece bir hafta sonra hükümet, saldırının planlı ve koordineli terör saldırısı olduğunu açıklayınca Rice ortada kalmanın da ötesinde bütün eleştirilerin hedefi hâline geldi. Rice’ın yanlış Bingazi açıklamasının farklı birkaç cephesi var. Güvenlik uzmanları, Rice’ın, TV programına çıkmadan önce istihbarat teşkilatlarından aldığı “konuşma notları”na göre konuştuğunu söylüyor. Bu notlarda, Rice’ın söylediklerinden başka bir şey olmadığını, kamuoyuna açıklanabilecek ‘istihbarat bilgisi’ni açıklama yetkisinin ise zaten bulunmadığını ifade ediyorlar. Başta Cumhuriyetçiler olmak üzere, Bingazi saldırısında Obama hükümetini suçlu bulanlar ise o kadar iyimser değiller. Tam da seçimler öncesinde yaşanan saldırıda, hükümetin, konsolosluğu korumadaki beceriksizliği ve ölümlerden sorumluluğunu kapatmak için bu yanlış açıklamayı kasten yaptığını iddia ediyorlar. CIA cephesinden bakıldığında, konsolosluğa bir saldırı ihtimali olduğunun saldırıdan haftalar önce hükümete bildirildiği net, ancak, o gün filme tepkiyle toplanan grubun terör örgütünce yönlendirildiği bilgisinin açıkça verilip verilmediği net değil. Olayda aydınlatılmamış karanlık noktalar halen var ve Rice’ın ifadesiyle, saldırıyı yönetenler yakalanıp sorgulanmadıkça kolayca açığa çıkması da mümkün görünmüyor. Obama’nın hadiseye yaklaşımı da şu şekilde: Başkan, daha ilk günden başlamak üzere, Rice’a desteğinden bir adım geriye atmadı. Hillary Clinton’ın hükümeti rahatlatmak için Bingazi’nin sorumluluğunu üstüne aldığı açıklamasına rağmen aynı gün bir hata varsa bedelini ödeyecek kişinin de kendisi olduğunu ifade etti. Bingazi saldırısı, Rice’ın politik kariyerini belirleyecek bir dönüm noktası olmak yanında, Obama hükümetinin başını uzun süre ağrıtacak ve zor temizlenecek bir leke haline geldi. Hem ABD’nin hem başkanın hem CIA’in hem de mevcut ve müstakbel dışişleri bakanının itibarını zedeledi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34283-clintonin-koltuguna--bes-aday.html), [web.archive.org (arşiv bağlantısı)](http://web.archive.org/web/20130118160231/http://www.aksiyon.com.tr:80/aksiyon/haber-34283-clintonin-koltuguna--bes-aday.html)
