# Okyanusun Berisi - Türkiye Esed’le masaya oturmalı!

*Senih Kartal 2013.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başlığı çok mu rahatsız edici buldunuz? Önce yandaki ‘Suriye için ihtimaller’i sonra da bu yazıyı okuyup bir daha düşünün lütfen.
  </font>
 </div>
 <div id="newsText">
  <font class="detail-text">
   <p>
    Türk halkı ve hükümeti, dünya rağmına, Suriyelilere gönlünü sonuna kadar açtı, milyona dayanan mülteciyi misafir etti. Suriye muhalefetine resmî ya da gayriresmî, açık ya da gizli yardımlar yapıldı. Bunun Türkiye’ye maliyeti 500 milyon doların çok ötesinde.
   </p>
   <p>
    Kabul edelim, Suriye olayında, devletin gücü, ülkenin enerjisi, halkın sabrı zorlanmaya başlamıştır. Vesayetten kurtulduğu tartışılan, anayasasını hâlen yapamamış, ekonomisi belini düzeltmeye çalışan, demokrasisi beton kadar sağlam olmayan bir ülkeyiz hâlâ. Diğer taraftan, dinî, etnik ve kültürel yapısıyla, kışkırtmalara hassas bir topluma sahibiz. Bu sinir uçlarıyla sık sık oynandığı da bir gerçek.
   </p>
   <p>
    Sınırın ötesine bakalım: Suriye muhalefetindeki cepheleşmeler artık takip edilemez bir hâl almıştır. El Kaide’den Nusra’ya kadar, grupların sayısı 200’e yakındır. Ne umutlar ve zorluklarla yardımlarınızın ulaştığı bir grubun, Esed yerine, başka bir muhalif grupla çatıştığına şahit olunmuştur.
   </p>
   <p>
    Ya dünya? Obama, BM’yi arkasına almadıkça müdahalede bulunmayacaktır. Rusya olduğu sürece bu kararın alınma ihtimali yoktur. Bu karmaşık denklemde başta İsrail, sonra İran, Irak, Ürdün, Lübnan ve Mısır’ın yeri, rolü ve risklerini konuşmak bile abes.
   </p>
   <p>
    Kriz başladığında, nutuklar atan, kırmızı çizgiler çizenler, gelinen noktanın bir çıkmaz olduğunu görmüş, itibarlarını zedeleme pahasına geri adım atmak zorunda kalmıştır. Neticede Türkiye, tuzu kuru ülkelerin aksine, 800 km. ortak sınırıyla, Suriye ile yüz yüze ve yapayalnız kalmıştır. “NATO’nun en güçlü ikinci ordusuna sahibiz, Suriye’ye girip Esed’in sarayını yıkacak gücümüz var” diyebiliriz. Doğru; ama bunu yapma şansımız yoktur.
   </p>
   <p>
    Şaka değil, James Bond ya da Polat Alemdar usulü bir çözüm planı da yoksa, fazla seçenek yok. Türkiye, kendi halkı, Suriyeliler, komşuları ve dünya barışı için, ABD dâhil hiçbir ülkenin yapamayacağı bir ‘abi rolü’ üstlenmelidir. Nasıl ki Rusya, ‘kimyasal silahların teslimi projesi’ ile dünyayı peşine takıp diplomatik başarıya imza atmış ise, Türkiye de uluslararası arenada ezber bozup rol çalarak, Esed ile masaya oturabilir ve oturmalıdır. Diplomaside kan davası, kin ya da intikam değil ‘çıkar’ söz konusudur. Başka hiçbir şey değil, kalıcı bir barış Türkiye’nin de Suriye halkının da çıkarınadır.
   </p>
   <p>
    Suriye ile sınırı olmayan Rusya’nın bölgede inisiyatifi ele geçirdiği, ABD ile kan davalı İran’ın New York’ta diplomasi yürüttüğü günleri yaşıyoruz. Böyle bir ortamda, ikisi de kendi en uzun sınırlarına sahip, dinî, kültürel ve tarihî ortak paydaları bulunan, daha üç yıl öncesine kadar yakın siyasi ve ekonomik ilişkiler yaşayan Türkiye ve Suriye’nin devre dışı kalması akla aykırıdır.
   </p>
   <p>
    Türkiye’nin, makul kurum ve usullerle irtibata girerek, Suriye yönetimine samimi, akıllı ve temkinli yaklaşımı sonrasında getireceği ateşkes teklifi, köşeye sıkışan Esed için olduğu kadar her gün daha da kaoslaşan muhalefet ve en önemlisi milyonlarca Suriyeli için çıkış noktası olabilir. İçinde Türkiye’nin bulunduğu bir ateşkes planı, ABD, BM ve bölge ülkelerince sıcak karşılanacaktır. Barış diplomasisine niyet ve azmetmiş bir Türkiye muhtemel bütün zorlukları aştığı gibi uluslararası camiada saygı da uyandıracaktır.
   </p>
   <h2>
    <span>
     Suriye ihtimalleri
    </span>
   </h2>
   <p>
    <strong>
     SAVAŞ-1 (GÜÇLÜ İHTİMAL) Dış destekli iç savaşın devamı:
    </strong>
    Hâlen yaşandığı üzere, ABD, Batı, Körfez ülkeleri ve Türkiye’nin desteklediği Esed karşıtları ile Rusya, İran ve Irak Şiilerinin desteklediği Esed yanlısı güçlerin arasındaki savaş, bu destekler karşılıklı devam ettiği sürece yıllarca devam edecek potansiyelde. Bugünkü; 120 bin ölü, milyonlarca mülteci ve milyar dolarlarca ekonomik çöküntü her yıl katlanabilir. Fakat buna Türkiye, Lübnan ve Ürdün katlanabilir mi?
   </p>
   <p>
    <strong>
     SAVAŞ-2 (MÜMKÜN İHTİMAL) Esed’in zaferi:
    </strong>
    BM, ABD ve Batı, Esed’in kimyasal silah kullanmadıkça halkını öldürmesine itiraz etmedi! El Kaide başta radikal cihatçı alerjisi, silah dâhil her türlü yardımı yavaşlatacak, belki durduracak. Diğer destekçileri engellemeye çalışacakları sürpriz değil. Sınırın ötesinde, askerî ve mali yapılanması acemi, direnme kültürü zayıf, disiplinden uzak, eğitimsiz, birlik bütünlük sağlayamamış, iç çatışmalar başlamış Esed karşıtları var. Velhasıl, Esed’in ağır silahlı birlikleri ve eğitimli Hizbullah güçlerinin, dış desteği ve motivasyonunu yitirmiş muhalefete karşı er ya da geç bir zafer kazanması zor değil.
   </p>
   <p>
    <strong>
     SAVAŞ-3 (ZAYIF İHTİMAL) Muhaliflerin zaferi:
    </strong>
    ABD ve Rusya arasında açıklanmamış bir anlaşma gereği, Esed’e desteğin kesilmesi ve muhalefetin birlik hâlinde davranmasıyla ya da yeni bir kimyasal silah kullanımı yahut kimyasalların tesliminde sorunlar yaşanmasıyla bir ABD saldırısı sonrasında Esed’in kaçması ya da öldürülmesi ile bir muhalefet zaferi söz konusu olabilir. Ama bundan sonra, önce gruplar sonra komşu ülkeler arasında ne olur tahmin etmek zor. ABD ve Batı’yı korkutan da bu.
   </p>
   <p>
    <strong>
     BARIŞ-1 (SÜRPRİZ İHTİMAL) Rusya öncülüğünde ateşkes:
    </strong>
    Kimyasal silahların teslimini sağlayan Rusya’nın havayı yumuşatması, tek destekçisi Putin’e güvenmekten başka seçeneği kalmayan Esed’in çaresizliği, ABD ve Batı’dan ümidini kesen paramparça muhalefetin başka çıkar yol bulamamasıyla, iki taraf arasında, ABD’nin etkili, Rusya’nın karar verici olduğu bir uluslararası kurul kontrolünde ateşkes sağlanabilir. Yabancı muhalifler ülkesine döner, Suriyeli muhalifler silahlarını teslim eder, mülteciler zaman içinde dönmeye başlar, Esed, muhaliflere zarar vermeme sözüyle iktidarda kalır. Senaryo kulağa hoş gelse de Rusya ve Esed’e ne kadar güvenileceği konusu su götürür.
   </p>
   <p>
    <strong>
     BARIŞ-2 (HAYAL İHTİMAL) Türkiye öncülüğünde ateşkes:
    </strong>
    Sınırları, yapısı ve şartlarıyla Türkiye için kaçınılmaz olduğu kadar kaçırılmayacak bir fırsat da doğuran bu ihtimalin ayrıntılarını yandaki yazıdan okuyabilirsiniz.
   </p>
   <hr/>
   <h3>
    <span>
     BİRLEŞMİŞ MİLLETLER’DE İRAN RÜZGÂRI
    </span>
   </h3>
   <p>
    lkokuldan beri Birleşmiş Milletler’i (BM) ezbere bilmemize, New York’taki genel kurullara yıllardır şahit olmamıza rağmen, son yıllarda alınmış ve uygulanmış kritik bir kararını hatırlamıyoruz. ABD Başkanı Obama da aynı şeyi düşünmüş olmalı ki kurul konuşmasında, BM’yi Suriye’ye ‘seyirci kalmakla’, dahası ‘başarısızlıkla’ itham etti. O bunları söylerken, Başbakan Erdoğan Türkiye’de daha ağırını ifade ediyordu: “BM ne işe yarar?”
   </p>
   <p>
    BM’nin 68. Genel Kurulu, her zamanki eleştirilerden farklı olarak, Suriye savaşının gölgesinde gerçekleşti. Liderler, çözümlerini mikrofona okudu, ülke isimleri yazılı masalarda ‘konu mankeni’ gibi oturan çoğu bürokrat da dinlermiş gibi yaptı. Kimi devlet başkanı ve başbakan, New York’un kapalı sokakları ve BM koridorlarında daha ünlü olanlarla resim çektirme yarışı yaşadı.
   </p>
   <p>
    Bu yılki BM Kurulu’nu diğerlerinden ayıran en keskin fark, İran’dı. Yeni Cumhurbaşkanı Ruhani’yle, master ve doktorasını ABD’de yapmış olan Dışişleri Bakanı Zarif, BM’ye gelmeden önce başlattıkları ‘Pers Glastnostu’nu ABD’de sürdürmeyi başardı. Ruhani’nin Washington Post’ta yayımlanan ve liberalleri mest eden yazısı ilkbahar müjdesi gibiydi. Hele, Amanpour’a verdiği mülakatta, Yahudi soykırımını kabul etmesiyle ABD-İran ilişkileri çiçek vermeye yüz tuttu.
   </p>
   <p>
    Nükleer projeleri sebebiyle yıllardır büyük devletlerin ekonomik boykotuyla nefes alamaz hâle gelen, işsizlik ve durgunluktan dolayı halkı tarafından eleştirilen, Suriye’de Esed’e siyasi ve askerî destek vererek dünyanın nefretini toplayan İran, bunca negatif birikime rağmen yaptığı diplomatik açılımla dikkatleri çekti.
   </p>
   <p>
    BM toplantısının diğer en büyük sürprizi, Brezilya lideri Dilma Rousseff’in ilk önce katılmayacağını açıklaması ile Obama’yı korkutması, Başkan’ın özel ricasıyla katıldıktan sonra yaptığı konuşmada, ABD’nin müttefiklerine ajanlık yapmasını çok ağır eleştirmesi oldu. Rousseff, liderliği ve cesareti ile hem ABD hem de dünya aydınlarının gözünü kamaştırdı.
   </p>
   <p>
    Zaten tıkış tıkış olan şehir trafiğini işkence hâline getiren BM Genel Kurulu’nun bitmesine en çok sevinen, kuşkunuz olmasın New York halkı oldu.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Erhan Deniz, 02 October 2013, 19:40
> Yazıyı önyargı ile okudum ancak haklılığına karar verdim. Suriye iç savaşının uzadığı her gün Türkiye'nin maddi manevi kaybı artıyor. Ülkemiz ve liderlerimizden başkası da bu soruna çare bulacak gibi değil. 

Kaynak: [www.aksiyon.com.tr](http://www.aksiyon.com.tr/aksiyon/haber-36655-okyanusun-berisi---turkiye-esedle-masaya-oturmali.html), [web.archive.org (arşiv bağlantısı)](http://web.archive.org/web/20131225015824/http://www.aksiyon.com.tr/aksiyon/haber-36655-okyanusun-berisi---turkiye-esedle-masaya-oturmali.html)
