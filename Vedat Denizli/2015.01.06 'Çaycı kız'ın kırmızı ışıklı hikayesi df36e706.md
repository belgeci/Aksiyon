# 'Çaycı kız'ın kırmızı ışıklı hikayesi

*Vedat Denizli 2015.01.06*

<div class="pNewsDetailMainContent ctx_content" itemprop="articleBody">
 <p>
  Türkiye kamuoyu Fehriye Erdal ismini tam 19 yıl önce, İstanbul’un en büyük plazalarından birinde işlenen vahşi cinayetlerle duydu. Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe’yi 9 Ocak 1996’da öldüren iki DHKP-C’li tetikçiden ziyade ‘çaycı kız’ Fehriye Erdal konuşuldu. Belçika ise Fehriye Erdal ismiyle, menfur saldırıdan üç yıl sonra, bir dizi tesadüf zinciriyle tanışacaktı.
 </p>
 <p>
  Her şey,  27 Eylül 1999’da Belçika’nın dünyaca meşhur turistik şehri Bruges yakınlarındaki Knokke-Heist’te bir apartmanın en üst dairesinin bacasından çıkan dumanın komşular tarafından fark edilmesiyle başladı. Eylül ayında bacadan bu kadar yoğun duman çıkmasından şüphelenen komşular, yangın ihbarında bulundu. İtfaiye ile birlikte polis sireninden tedirgin olan daire sakinleri panikledi. Kapıya gelen yetkililere şömineyi yaktıklarını anlatmaya çalıştılar ancak polis şüpheli davranan kişileri izleme kararı aldı. İtfaiye araçları sessiz sedasız ayrılırken, sivil polisler sokak başına konuşlanarak apartmandaki hareketliliği takibe aldı.
 </p>
 <p>
  Şüphelerinde yanılmadılar; çünkü yangın ihbarı ile gittikleri dairede terör örgütü DHKP-C’liler kalmaktaydı ve o sırada yasa dışı evrakları şöminede imha ederken çıkacak dumanı hesaba katmamışlardı. Az önceki kişilerin heyecanlı bir şekilde üç araca koliler içinde bir şeyler taşımaları polislerin dikkatinden kaçmadı. Merkezden destek istediler ve üç aracı şehir dışına çıkmadan durdurup arama yaptılar. Silah, yasa dışı örgüt malzemesi, sahte evrak ve patlayıcı madde yakalayan Belçika polisi, gözaltına aldığı 10 kişi arasındaki Neşe Yıldırım adlı kadının Belçika ile Türkiye’yi karşı karşıya getirecek Fehriye Erdal olduğundan henüz habersizdi.
 </p>
 <p>
  İstanbul’da en iyi korunan binalardan birinde işlenen korkunç cinayetin failleri Mustafa Duyar ve İsmail Akkol’a yardımcı olduğu gerekçesiyle Türkiye’de aranan 22 yaşındaki Fehriye Erdal, olaydan üç yıl sonra Belçika’da tesadüfen yakalanmıştı. Ancak ne Belçika makamları ne Türk makamları bundan haberdardı. İnceleme sonrasında Neşe Yıldırım adına düzenlenmiş kimliğin sahte olduğunu fark eden Belçika polisi, yakaladıkları kişinin parmak izinden Türkiye tarafından terör listesinde olan ve kırmızı bültenle aranan Fehriye Erdal olduğunu öğrendi. Bu saatten sonra Belçika ile Türkiye arasında on yıldan fazla sürecek pazarlık ve hukuk mücadelesi başladı. ‘Çaycı kız’ Belçika’da resmen yakalandığında tarih 26 Kasım 1999’du. Tutuklanarak cezaevine konan Erdal’ın yakalandıktan sonraki tutukluluk hâli, 15 Şubat 2000’e kadar aylık uzatma kararları ile devam etti. Belçika, iade istemini, DHKP-C’nin Avrupa Birliği’nin (AB) terör listesinde bulunmasına rağmen, Türkiye yasalarında idam cezasının varlığı nedeniyle reddetti.
 </p>
 <p>
  Gent Temyiz Mahkemesi, 14 Mart 2000’de Erdal hakkında tutuksuz yargılanmak üzere şartlı tahliye kararı verdi. Erdal, sadece Belçika istihbaratının bildiği gizli bir adreste ev hapsine çıkarken; yıllar sonra bu adresin AB kurumlarına 200 metre uzaklıktaki DHKP-C’nin Brüksel ofisi olduğu ortaya çıktı. Aralarında terör örgütü lideri Dursun Karataş’ın sağ kolu Musa Asoğlu ve Fehriye Erdal’ın da bulunduğu 10 sanığın yıllar sürecek hukuk mücadelesi başlarken, Hollanda’da yaşadığı iddia edilen elebaşı Karataş ise gıyabında yargılandı. Sabancı suikastı sanığı ‘çaycı kız’ önce yakalandığı Bruges Ceza Mahkemesi’nde hâkim karşısına çıktı. Türkiye’deki suçlardan yargılanamayacağına karar veren Belçika adaleti, Erdal’ın iltica talebini de geri çevirdi. Bruges Mahkemesi, Sabancı suikastı sanığı Fehriye Erdal’ın işlediği suçun adi suç kapsamında olduğuna karar verdi. Kararda Sabancı olayında yarı otomatik silah kullanıldığına dikkat çeken mahkeme, AB kriterlerine göre bir saldırının terör eylemi olması için tam otomatik ya da ağır silahlar kullanılması gerektiği üzerinde durdu.
 </p>
 <p>
  Fehriye Erdal, 23 Şubat 2006’dan itibaren ‘yakın takibe’ alındı. Bu amaçla istihbarat servisinden 3 ekip, 8 kişi ve 4 araba görevlendirildi; ancak Erdal 27 Şubat 2006’da, yani hüküm duruşmasından iki gün önce, Brüksel sokaklarında sırra kadem bastı. Bu tarihten sonra hiçbir duruşmaya gelmeyen Erdal hiçbir yerde görünmedi. Çaycı kızın onca elemanın ‘yakın’ takibindeyken ortadan kaybolması ise trajikomik bir durumdu. Belçika kamuoyunun da yakından takip ettiği davanın karar duruşmasından iki gün önce Erdal’ın izini kaybettirmesinin izahı şu şekilde yapıldı: “Biz, 24 saat esasına göre takip ediyorduk. Her gittiği yere bizim yakın takibimiz altında ulaşıyordu. Ancak o gün trafik çok sıkışıktı. Söz konusu kişinin içinde olduğu sivil araç trafik sıkışıklığından faydalanarak kırmızı ışıkta geçti, biz geçemedik.”
 </p>
 <p>
  Olayın duyulmasından sonra adalet ve içişleri bakanlarının istifası istenirken, dönemin içişleri bakanı Patrick Dewael, kendisini, “Göz hapsinde birini tutmak istediğinizde istihbarat birimlerinin yapabileceği pek fazla bir şey olmuyor. Fehriye Erdal serbest bir şahıstı. Biz hukuk devletiyiz, mahkeme kendisini serbest bir kişi olarak belirlemişti. Bakanlık olarak sadece takip etme durumumuz söz konusuydu.” diye savundu.
 </p>
 <p>
  Sonra ne mi oldu? Belçika basını dahi gelgitli DHKP-C davalarının yılan hikâyesine döndüğünü yazmaya başladı. Bruges Ceza Mahkemesi’nde başlayan hukuki süreç, üç kez Yargıtay’a gidip Gent, Anvers ve Brüksel Temyiz Mahkemeleri olmak üzere 7 kez hâkim heyetinden geçti. Sonuç: ‘Dağ’ gibi Belçika adaleti ‘fare’ doğurdu. DHKP-C militanları sahte kimlik kullanmak, silah ve patlayıcı madde bulundurmak, haraç toplamak ve çete oluşturmak gibi suçlardan yargı önüne çıkarken; sürecin sonunda bir kısmı beraat etti, diğerleri şartlı salıverildi. Aralarında firari Fehriye Erdal’ın da bulunduğu üç sanık sahte evrak ve ruhsatsız silah bulundurmaktan iki yıla kadar tecilli hapis cezasına çarptırıldı. DHKP-C’nin lideri Dursun Karataş bütün suçlamalardan beraat etti.
 </p>
 <p>
  <strong>
   “Yaklaşımımız hatalıydı”
  </strong>
 </p>
 <p>
  Bruges Ceza Mahkemesi, 28 Şubat 2006’da Fehriye Erdal’a 4, örgütün başı Dursun Karataş’a 5, sözcüsü Musa Asoğlu’na 6, Kaya Saz, Bahar Kimyongür, Zerrin Sarı ve Şükriye Akar’a dörder yıl hapis cezası vermişti. Brüksel Temyiz Mahkemesi ise terör örgütü DHKP-C ve üyeleriyle ilgili davayı 23 Aralık 2009’da sonuçlandırdı. Belçika’da işledikleri suçlar çerçevesinde yargılanan terör örgütü üyelerinden Fehriye Erdal 2 yıl, Musa Asoğlu 3 yıl, Kaya Saz 2 yıl tecilli hapis cezasına çarptırıldı. Brüksel Temyiz Mahkemesi, diğer sanıklardan Bahar Kimyongür, Şükriye Akar Özordulu ve Zerrin Sarı’yı da suçsuz bularak beraat ettirdi. Belçika’da savcılık, terör örgütü DHKP-C üyelerine ilişkin Brüksel Temyiz Mahkemesi tarafından verilen ve sanıkların aklanmasına veya salıverilmesine yol açan karara itiraz etmeyeceğini, “bu sayfayı kapatacağını” ve Yargıtay’a gitmeyeceğini açıklayarak ‘Çaycı kızın Belçika sayfasını’ kapattı.
 </p>
 <p>
  Takvimler 26 Şubat 2011’i gösterdiğinde ise Belçika basınındaki haberler dikkatleri bir kez daha ‘çaycı kız’ olayına çevirdi. Gazet van Antwerpen ve Het Belang Van Limburg gazeteleri, Fehriye Erdal’ın ölmüş olabileceğini yazdı. Gazetelere konuşan ve adı açıklanmayan savcılık kaynakları, artık yaşamadığı düşüncesiyle Erdal’ı aktif olarak aramadıklarını belirterek tekrar tekrar gündeme getirmek yerine bu dosyayı kapatmanın daha iyi olduğunu savundu. Gazetelere göre savcılık kaynakları “Erdal (terör örgütünde) küçük bir balıktı ama çok şey biliyordu ve saklanması karşılığında birilerinden epey para alıyordu.” ifadesini kullandı.
 </p>
 <p>
  Belçika istihbarat birimlerinin yakın takibinden kırmızı ışığı fırsat bilerek kaçan ve ondan sonra kendisinden haber alınamayan Fehriye Erdal mevzusunu konuştuğumuz Brüksel’deki (şu an emekli) Türk büyükelçisinin şu sözlerini anmadan yazıyı kapatmış olmayalım: “Türkiye olarak Fehriye Erdal olayına yaklaşımımızı hatalı buluyorum. Terör örgütü üyeliği yerine ‘cinayete yardım ve yataklık’tan iadesini istemiş olsaydık, sanıyorum bize ‘hayır’ diyemezlerdi. Sembol bir isim hâline gelen veya getirilen Fehriye Erdal’ı iade talebimizi daha rasyonel yapmış olsaydık bu iş bu noktalara gelmezdi.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cayci-kizin-kirmizi-isikli-hikayesi_541010), [web.archive.org (arşiv bağlantısı)](http://web.archive.org/web/20160216175751/http://www.aksiyon.com.tr:80/dosyalar/cayci-kizin-kirmizi-isikli-hikayesi_541010)
