# Oscar'a çeyrek kala

*Gülcan Bağırkan 2016.01.26*

<div class="pNewsDetailMainContent ctx_content" itemprop="articleBody">
 <p>
  Bu yıl 88.si düzenlenecek Akademi Ödülleri’nin 24 dalda yarışacak adayları geçen hafta belli oldu. 2015’in akademi ödülleri 28 şubat’ta açıklanacak. Biz de oscar’a yakın filmlere ve oyunculara göz attık.
 </p>
 <p>
  Sinemaseverlerin bir yıl boyunca merakla beklediği Oscar Ödül Töreni’ne sayılı günler kaldı. Amerika Sinema Sanatları ve Bilimleri Akademisi tarafından verilen ödüllerin adayları geçen hafta açıklandı. Başrollerinde Leonardo DiCaprio’nun yer aldığı The Revenant/ Diriliş filmi 12 dalda adaylık kazanırken George Miller’ın yönettiği Mad Max: Fury Road 10 dalda aday oldu. The Martian/ Marslı 7, Spotlight ve Carol 6 adaylık alırken The Big Short ve Star Wars: The Force Awakens 5, Room 4, Brooklyn ise 3 dalda aday.
 </p>
 <p>
  <strong>
   The Revenant’ın yükselişi
  </strong>
 </p>
 <p>
  Akademi seçkisinin çoğunluğu önceki yıllarda olduğu gibi yine kitap uyarlamalarından oluşuyor. Ayrıca bu yıl diğerlerinden farklı olarak gerçek hikâyeler de dikkat çekiyor. The Revenant, Bridge of Spies, Spotlight ve The Big Short gibi filmler yaşanmış olayları temel alıyor. En İyi Film kategorisinin sekiz adayı arasındaki en güçlü film geçen yıl Oscar kazanan yönetmen Alejandro G. Iñárritu imzalı ‘The Revenant’.  Michael Punke’ın ‘The Revenant: A Novel Of Revenge’ adlı kitabından beyazperdeye uyarlanan film Oscar’ın habercisi sayılan Altın Küre’den 3 ödül kazandı. Oscar Ödüllü Steven Spielberg’in yönettiği ve başrolünde Tom Hanks’in yer aldığı Bridge of Spies/ Casuslar Köprüsü gişede elde ettiği başarıya ve 6 Oscar adaylığına rağmen eleştirmenler için The Big Short/ Büyük Açık ve Spotlight filmlerinin gerisinde kaldı.
 </p>
 <p>
  2000’lerdeki ekonomik krize odaklanan The Big Short, Michael Lewis’in çok satan kitabına dayanıyor. Adam Mckay’in yönettiği filmin oyuncu kadrosu ise bir hayli zengin: Christian Bale, Steve Carell, Ryan Gosling ve Brad Pitt. Yılın en çok beklenen filmlerinden Spotlight ise taciz olayıyla gündeme gelen bir kilisenin Boston Globe gazetesi yazarlarına karşı kendini aklama savaşını anlatıyor. Mad Max: Fury Road ve The Martian gibi iki blockbuster yapımının da bulunduğu En İyi Film listesinde şansları düşük görülen İrlandalı bir kadının göçünü anlatan ‘Brooklyn’ ve 5 yaşındaki oğlu ile küçük bir odaya hapsedilen annenin dramını konu edinen ‘Room/Gizli Dünya’ filmleri de yer alıyor.
 </p>
 <p>
  <strong>
   #OscarSoWhIte (Oscar Çok Beyaz)
  </strong>
 </p>
 <p>
  Geçen yıl düzenlenen Akademi Ödülleri’ne ırkçılık damga vurmuştu. En iyi erkek, en iyi kadın, en iyi yardımcı erkek ve en iyi yardımcı kadın oyuncu kategorilerindeki 20 adayın sadece beyazlar arasından seçilmesi tartışmalara neden olmuştu. Akademi aynı ırkçı tavrını yine takınarak Creed’in yönetmeni Ryan Coogler’e, Beast of No Nation’daki rolüyle Idris Elba’ya ve Concussion filmiyle Will Smith’e aday listesinde yer vermedi.
 </p>
 <p>
  Creed filminin siyahî başrol oyuncusu Michael B. Jordan yerine yardımcı roldeki Sylvester Stallone 40 yıl sonra Oscar’a yeniden aday gösterildi. Ne ilginçtir ki, başkanlığını siyahî Cheryl Boone Isaacs’ın yaptığı Akademi bugüne kadar Sidney Poitier, Denzel Washington, Halle Berry, Jamie Foxx ve Forest Whitaker olmak üzere sadece 5 siyahî oyuncuya Oscar verdi.
 </p>
 <p>
  <strong>
   Akademi’nin yıktığı hayaller
  </strong>
 </p>
 <p>
  Akademi’nin sinemaseverleri uğrattığı sukut-u hayaller meşhurdur. Kariyerini onuncu filmini çektikten sonra sonlandıracağını açıklayan Quentin Tarantino’nun 8. filmi The Hateful Eight sadece üç dalda Oscar’a aday gösterildi. Tarantino en iyi yönetmen kategorisinde aday gösterilmezken yılın en iddialı filmlerinden Carol da aynı şekilde en iyi film ve yönetmen dalında kendine yer bulamadı. Son zamanların bilimkurgu yapımları arasından sıyrılan Marslı’nın yönetmeni Ridley Scott da adaylar arasına giremedi. Aaron Sorkin’in Steve Jobs filminin uyarlama senaryo dalına aday olamaması ile Star Wars’ın en iyi film listesinde görülmemesi  de tepki çekti.
 </p>
 <p>
  <strong>
   Mustang mi yoksa Saul FIa mı?
  </strong>
 </p>
 <p>
  Türkiye’nin Oscar’la imtihanı malum. 1964’ten beri aşındırdığımız yolda elde ettiğimiz en iyi sonuç, Nuri Bilge Ceylan’ın 3 Maymun filminin ilk 9’luk listede yer almasıydı. Akademi bu yıl ilk kez bir Türk yönetmenin filmine ev sahipliği yapıyor. Ne var ki, Deniz Gamze Ergüven’in Türkiye’de çektiği Mustang filmi Fransa adına yarışıyor. Oscar’ın en güçlü iki adayından biri olan Mustang’in diğer rakibi Macaristan’ın László Nemes imzalı filmi Saul Fia (Saul’un Oğlu).
 </p>
 <p>
  Akademi’nin Yahudi Katliamı’nı konu alan yapımlara duyduğu ilgi bugüne kadar çok sayıda filmi heykelin sahibi yaptı. Mustang ile Saul Fia arasındaki rekabette bu ilgi dengeleri Macaristan lehine çevirebilir. Diğer adaylar ise şöyle: Embrace of the Serpant (Kolombiya), Theeb (Ürdün) ve A War (Danimarka).
 </p>
 <p>
  <strong>
   Di Caprio’nun bitmeyen Oscar çilesi
  </strong>
 </p>
 <p>
  Oscar adayları açıklandığından beri hakkında en çok konuşulan ve mizahı yapılan isimdi, Leonardo DiCaprio. Beş defa Oscar’a aday gösterilen ünlü aktör ödülü hiçbir zaman kazanamadı. Şu sıralar gittiği her törenden ödül almakla meşgul olan DiCaprio, en iyi erkek oyuncu dalında eleştirmenler tarafından favori olarak görülüyor. Ancak Bryan Cranston (Trumbo) ve geçen yıl Oscar kazanan Eddie Redmayne (The Danish Girl) gibi iki güçlü rakibi olduğunu da hatırlatalım.
 </p>
 <p>
  Kadın Oyuncu dalında ise Oscar Törenleri’nin yakında olmazsa olmazı hâline gelecek Cate Blanchett ve Room filmindeki performansıyla Brie Larson öne çıkıyor. Brooklyn’deki rolüyle Saoirse Ronan ve altı yılda dördüncü kez aday olmayı başaran Jennifer Lawrence’a (Joy) şans verilmezken Charlotte Rampling’in(45 Years) kazanması ise sürpriz olabilir. En iyi özgün müzik için yarışan John Williams 50. Oscar adaylığını alırken Sandy Powell ise en iyi kostüm tasarımı dalında hem Carol hem de Cinderella filmi adına yarışıyor. Gecenin şimdiden muhtemel galibi ise en iyi animasyon dalında yarışan Inside Out / Ters Yüz.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/oscara-ceyrek-kala_553695), [web.archive.org (arşiv bağlantısı)](http://web.archive.org/web/20160214033251/http://www.aksiyon.com.tr/dosyalar/oscara-ceyrek-kala_553695)
