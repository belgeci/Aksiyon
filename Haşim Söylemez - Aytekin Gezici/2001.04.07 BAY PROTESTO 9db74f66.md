# BAY PROTESTO

*Haşim Söylemez - Aytekin Gezici 2001.04.07*

<div>
 <p class="spot">
  Turkcell'in sabit ücretini  protesto eden Taner Göde isimli  vatandaş bu şirketin aleyhine dava açtıktan sonra şimdi de internet  aracılığı ile kamuoyu  oluşturmaya çalışıyor. Göde'nin  göndermiş olduğu tepki  e-mailleri her gün binlerce  kişiye ulaşıyor. Hayatı,  aksaklıkları protesto etmekle  geçen Göde, son olarak ürün bozuk çıkan sardalya firmasını protesto edecek!
 </p>
 <p class="metin">
 </p>
 <img border="0" src="/web/20020111223751im_/http://www.aksiyon.com.tr/2001/331/resimler/Bay.jpg"/>
 <p class="metin">
  O herşeyi protesto ediyor. Her olumsuzluğun, haksızlığın karşısında. Bozuk sütten, çöp bidonlarına kadar her konudaki aksaklığı ilgili makamlara dilekçe vererek protesto ediyor. Hayatı pozitif eylemle geçiyor, en meşhur protestosu ise Turkcell'e karşı açmış olduğu dava. İşte size Protestocu Taner Göde'nin protestolu hayatından kesitler.
 </p>
 <p class="metin">
  Telekomünikasyon harikası sayılan cep telefonları hayatımıza girdiği günden beri bizi meşgul ediyor. Hemen hemen herkes cep telefonu kullanıyor, ortaokul çocukları bile cep telefonu ile geziyor. Ancak cep telefonlarının bizi meşgul eden kısmı, onları taşımamız veya kullanmamız değil, her ay sonu gelen yüklü faturalar. Yüklü faturalar bizi meşgul edince de ister istemez halden hale giriyoruz. Öfkeleniyoruz, tepki gösteriyoruz. Ancak gösterdiğimiz bu tepkilerin çoğu sadece dar çerçevede kalıyor. Toplumun geneli tepkisini kendi çevresine gösteriyor ama, işi ciddiye alıp, tepkisini genelleştiremiyor. Genel olarak tepkisiziz ama tepkisini gösteren insanlar da yok değil. Turkcell'in sabit ücret bedelini pretosto eden Taner Göde isimli bir vatandaş, abone sayısını 10 milyon olarak açıklayan Turkcell firmasına karşı savaş açmış durumda. Tepkisini kanuni yollarla göstermeye çalışan Göde bununla yetinmeyip, sanal yolla da kamuoyu oluşturuyor. Göde gerekirse herşeyini ortaya koyup, bu mücadelesini sürdüreceğini söylüyor.
 </p>
 <p class="metin">
  E-mail ile kamuoyu
 </p>
 <p class="metin">
  Sabit ücretin gereksiz ve haksız olduğunu düşünen Taner Göde önce Turkcell'e bir dilekçe yazmış, dilekçeye cevap gelmeyince Göde bu tepkisini daha da artırıp Turkcell aleyhine dava açmış. Sabit ücretin kaldırılması ve 4 yıldır kullandığı cep telefonu için ödediği sabit ücreti geri almak için dava açan Göde, mahkemenin vereceği kararı beklemeden Turkcell aleyhine kamuoyu oluşturmaya çalışıyor. Göde bunu yapmak için de interneti kullanıyor. Göde'nin göndermiş olduğu e—mail mesajları Türkiye'nin her tarafına yayılıyor. Binlerce insana ulaşan Göde, gelen mesajlarla da büyük destek alıyor.
 </p>
 <p class="metin">
  Halkın tepkisinin kararlardan daha önemli olduğunu belirten Göde, herkesi protesto etmeye çağırıyor. Göde, e—mail gönderdiği herkese Turkcell'in musteri.hizmetleri@turkcell.com.tr adresini vererek buraya tepkide bulunmalarını istiyor. Göde devamla şöyle konuşuyor: "Dostlar unutmayın onlar sizlerin, bizlerin, sesimizi duyurmama, tepki vermeme özelliğinden faydalanıyorlar. Enflasyonist ortamda zamlara alıştığımız ve tepki vermeyi unuttuğumuz için bu özelliğimizi kullanıyorlar. Kendinizi kullandırtmayın. Unutmayın Turkcell'i biz şımarttık, bu balonu bu kadar biz büyüttük. Havasını da sadece biz indirebiliriz. O yüzden tepkimizi gösterelim, onları e—mail bombardımanına tutalım!"
 </p>
 <p class="metin">
  Davaya sponsor aranıyor
 </p>
 <p class="metin">
  Göde, dava masrafları için sponsor arıyor. Davanın kazanılması halinde sponsor olan kişi, firma, dernek, gazete veya televizyon dava ile ilgili tüm hakları elde edebilecek. Dava masraflarının yüksek olduğunu belirten Taner Göde neden sponsor aradığını şöyle açıklıyor: "Masraflar bütçemi zorladığı için sponsor arıyorum. Davanın kazanılması halinde tüm hakları kendisine vereceğim. Ödemeyi kabul eden herhangi bir kuruluşa dava neticesinin tüm publicity, reklam, promosyon, fikri hakları ve diğer tüm hakları bedelsiz devredeceğim. Ben bu uğurda gerekirse kendimi kurban edeceğim ama Turkcell canavarına yem olmayacağım."
 </p>
 <p class="metin">
  Turkcell'e dava açan Göde tüketici derneklerinin de kendisine destek çıkması gerektiğini belirterek: "Onlar da bu işte olmalı. Ortada mağdur olan tüketiciler var. Gerekirse sponsor olup bana ve benim gibi dava açanlara yardım etmeliler. Görevlerini yerine getirmeliler."şeklinde konuşuyor.
 </p>
 <p class="metin">
  Sırada Sardalya protestosu var
 </p>
 <p class="metin">
  Ana dili Türkçe'den başka Almanca, İngilizce ve Felemenkçe bilen ve geçimini tercümanlık yaparak kazanan Taner Göde'nin hayatı ise ilginçliklerle dolu. Göde kendini bildiği günden beri ters ve olumsuz olan herşeyi protesto ediyor, protesto ettiği bir konuda da sonuca varmak için sonuna kadar mücadele ediyor. Amacı reklam yapmak değil, tersliklerin ve olumsuzlukların önüne geçmek, tüketici olarak bazı haklarının olduğunu insanlara hatırlatmak. Göde, protestolarını dilekçe ile yapıyor. Daha 13 yaşındayken Hollanda Maliyesini dize getirmeyi başarmış. Kendilerinden gelir vergisi alınınca Göde, gurbetçi olduklarını, dolayısıyla vergi vermelerinin mümkün olmadığını bir dilekçe ile ilgili makamlara yazar. Bunun üzerine Hollanda'da 20 yıl boyunca yaşayan Göde ailesinden gelir vergisi alınmaz. Dilekçe ile bir şeylerin hallolabileceğine kanaat getiren Göde o günden beri olayları dilekçe ile çözmeye çalışıyor. Ancak Türkiye ile Hollanda arasında büyük farkların olduğunu söylüyor. Telekom'a, süt firmasına, son olarak da Turkcell'e tepkisini dilekçe ile, daha sonra dava açarak ortaya koyan Göde, Turkcell'den sonra, bozuk sardalyaları protesto için önce dilekçe yazacak, daha sonra da yine dava açacak.
 </p>
 <p class="metin">
  Tepkiyi ve tepkide bulunmayı unuttuğumuz bu dönemlerde hemen hemen her gün aksaklıklarla karşılaşıyoruz. Tepki göstermediğimiz için de haklı olmamıza rağmen, hakkımızı alamıyoruz. Bunu böyle bilenler de vatandaşın bu zaafından faydalanıyor. Böylesine tepkisiz bir ortamda herşeyi göze alıp tepkisini gösteren Taner Göde'yi kutlamaktan kendimizi alamıyoruz. www.tanergode @yahoo.com adresinden veya 0—532— 2473180 telefonundan Taner Göde'ye ulaşmak mümkün.
 </p>
 <br/>
 <center>
  <a class="anaorta" href="http://web.archive.org/web/20020111223751/mailto:hsoylemez@hotmail.com /  ayteking@hotmail.com">
   hsoylemez@hotmail.com /  ayteking@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/haberler/8.htm), [web.archive.org (arşiv bağlantısı)](http://web.archive.org/web/20020111223751/http://www.aksiyon.com.tr:80/2001/331/haberler/8.htm)
