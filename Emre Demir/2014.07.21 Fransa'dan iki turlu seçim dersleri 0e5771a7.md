# Fransa'dan iki turlu seçim dersleri

*Emre Demir 2014.07.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fransa’nın yakın tarihinde Türkiye’nin ilk iki turlu seçimine ışık tutacak önemli tecrübeler mevcut. Bu modelin ne tür strateji ve sonuçlar doğurduğunu anlamak için 1981, 2002 ve 2012 seçimlerini inceledik.
  </font>
 </div>
 <div id="newsText">
  <font class="detail-text">
   <p>
    Türkiye, 10 Ağustos’ta ilk kez halkoyuyla cumhurbaşkanını seçmeye hazırlanıyor. Bir aday ilk turda yüzde 50’den fazla oy alamazsa Çankaya Köşkü’ne çıkacak isim ikinci turda belli olacak. Fransa ise 50 yıldır cumhurbaşkanlığı seçimlerinde iki turlu seçim sistemini kullanıyor. Fransa’da, icra yetkisini başbakana veren Türkiye’deki parlamenter sistemin aksine, gücün cumhurbaşkanında toplandığı yarı başkanlık sistemi var. Fransa’nın yakın tarihinde Türkiye’nin ilk iki turlu seçimine ışık tutacak önemli tecrübeler mevcut. Bu modeli anlamak için Fransa’da 1981, 2002 ve 2012 yıllarında yapılan seçimleri inceledik.
   </p>
   <p>
    2002… Adayı beğenmeyen sol seçmen sandığa gitmeyince…: 21 Nisan 2002’de yapılan cumhurbaşkanlığı seçimlerinin ilk turu, Fransa siyaset tarihinin en büyük depremi olarak kabul ediliyor. Irkçı Milli Cephe Partisi lideri Jean-Marie Le Pen, ikinci tura kalarak cumhuriyet tarihinde bir ilke imza atmıştı. Geleneksel olarak sağ partilerle Sosyalist Parti arasında geçen seçim yarışlarında ilk kez sürpriz bir şekilde Sosyalist Parti ilk turda elenmişti. Sağın adayı Cumhuriyet İçin Birlik Partisi lideri Jacques Chirac yüzde 19, ırkçı Le Pen yüzde 16,86, sosyalist aday Lionel Jospin yüzde 16,12 oy almıştı. Jospin’in sürpriz hezimetinde iki neden vardı. Jospin’in adaylığına sıcak bakmayan sosyalist seçmen ilk turda sandığa gitmemişti. Sosyalist seçmende sandığa gitmeyenlerin oranı yüzde 34’u bulmuştu. İkinci sebep ise Jospin’in adaylığına sıcak bakmayan birçok sol hareket kendi adayını çıkardı. Eğer Jospin ikinci tura çıkmayı başarsaydı büyük ihtimalle cumhurbaşkanı da seçilecekti. Zira irili ufaklı sol partilerin toplam oy oranı yüzde 52’ydi. Çoğunluğu teşkil eden sol oyların bölünmesi nedeniyle ikinci tura çıkamamıştı. 5 Mayıs 2002’de yapılan ikinci tur seçimlerinde nefret ettikleri Chirac ile daha çok nefret ettikleri Le Pen arasında bir tercih yapmaları gerekiyordu. İkinci tur seçimler Fransız demokrasi tarihinin en büyük seçim ittifakına sahne oldu. Bütün sol partiler cumhuriyet rejimini ve Fransız demokrasisini koruma amacıyla Chirac’ın adaylığı altında birleşti. Bir hafta boyunca yapılan gösterilerde “Faşiste değil, sahtekâra oy verin” sloganları atıldı. Sol seçmenler sandığa gittiğinde gaz maskesi takarak Chirac’a oy verdi. Sandıklar açıldığında Chirac yüzde 19’luk oy oranını yüzde 82’ye çıkarmıştı. Le Pen ise yüzde 17’de kalmıştı. Chirac cumhuriyet tarihinin en yüksek oy oranıyla Elysee Sarayı’na ikinci kez oturdu. Oysa 5 yıllık iktidarında kötü bir performans sergileyen Chirac’ın seçimleri kaybetmesine kesin gözüyle bakılıyordu. 2002 seçimleri, iki turlu seçimlerin mahiyetini en iyi ortaya koyan seçim oldu. İlk turda toplamda yüzde 52 oy oranına ulaşan sol seçmen çoğunluğu teşkil etmesine rağmen oy bölünmesi nedeniyle ilk turda elendi. Ancak ikinci turda ırkçı adaya karşı sağın adayı Chirac’a çok güçlü bir destek verdi.
   </p>
   <p>
    <strong>
     2012… Hollande, seçimleri Sarkozy referandumuna dönüştürdü:
    </strong>
    François Hollande’ın adı, eski IMF Başkanı Dominique Strauss-Kahn’ın tutuklanmasından sonra öne çıktı. Aralık 2011’de yapılan anketlerde yüzde 8’le popülaritesi en düşük aday adayı olarak görünen Hollande, iki ay sonra adaylık yarışını kazandı. Bu başarıda en büyük faktör “Bay Normal” stratejisiydi. “Sarkozy’nin tam zıddı olacağım” vaadiyle seçim yarışına başlayan Hollande, seçim kampanyasını Sarkozy yandaşları ve karşıtları arasında bir referanduma dönüştürmeyi başardı. Hollande, “Her şeye hâkim olmak isteyen hiperaktif Sarkozy’nin aksine normal bir cumhurbaşkanı olacağım. Devlet adamı gibi hareket edeceğim.” mesajıyla Fransızları ikna etmeyi başardı. Hollande, Sarkozy referandumuna dönüşen 2012 seçimlerinde eski cumhurbaşkanının iktidarı boyunca hedefe oturtulan Müslüman seçmenin yüzde 97’sinin desteğini alarak rekor kırdı. Geleneksel olarak sağ partilere destek veren merkez parti MoDem lideri François Bayrou ise Sarkozy’nin başbakanlık teklifi söylentilerine rağmen tarihinde ilk kez Sosyalist Parti’ye destek verdi. Sarkozy’ye duyduğu nefretle bilinen Bayrou, cumhuriyet rejiminin geleceği için Hollande’a oy vereceğini açıklamıştı. Hollande’ın yine sağın oy deposu olarak bilinen ancak Sarkozy’den soğuyan Katolik seçmenden de 2012’de önemli ölçüde oy kopardığı biliniyor. Sarkozy’nin devasa seçim kampanyasının tam tersine küçük ve bazen amatör görüntü veren kampanya buluşmaları gerçekleştiren, mütevazı yaklaşımıyla öne çıkan Hollande seçmenin dikkatini çekmeyi başarmıştı. Sarkozy’nin sağ seçmeni bölen politikaları rakibini Elysee Sarayı’na taşımıştı.
   </p>
   <p>
    <strong>
     1981… Hitabeti zayıf Mitterand, “sakin güç” sloganıyla kazandı:
    </strong>
    1981 Cumhurbaşkanlığı seçimleri Fransa’da sosyalistlerin ilk zaferine sahne oldu. Hitabeti zayıf ve çekingen mizaca sahip sosyalist aday François Mitterand, seçim kampanyasını “sakin güç” (la force tranquille) sloganı üzerine kurmuş ve ilk sosyalist cumhurbaşkanı olmayı başarmıştı. Mitterand, taşralı ve muhafazakâr kimliği nedeniyle şehirlerde yaşayan kozmopolit orta sınıfların desteklediği Sosyalist Parti’nin seçmeni nezdinde de büyük bir desteğe sahip değildi. Seçim kampanyası başladığında kendi seçmenini dahi ikna etmekte zorlanan Mitterand’ın 32 yıllık sağ iktidarı devirmesine neredeyse hiç şans verilmiyordu. Ancak efsane reklamcı Jacques Seguela’nın bulduğu “sakin güç” sloganı sosyalist liderin kampanyasının çizgisini belirledi. Mitterand, ikinci kez cumhurbaşkanlığı için yarışan Valery Giscard d’Estaing’in tam zıttı bir aday profili çizerek büyük sürprize imza attı. Mitterand, rakibinin aksine büyük seçim vaatlerinde bulunmamış, ateşli konuşmalar yapmamıştı. Düşük profilli bir siyasetçi imajına sahip olmasına rağmen seçilmesi halinde bir “devlet adamı” gibi hareket etmeyi vaat etmişti. İki seçim kazanarak 14 yıl boyunca Fransa’yı yöneten Mitterand, ülkede eğitimden şehirciliğe kadar bugün dahi derin izler bırakmış köklü reformlara imza atan bir cumhurbaşkanı oldu.
   </p>
   <p>
    <strong>
     İKİ TURLU SEÇİM, PARTİLER ARASI İTTİFAKI ARTIRIYOR
    </strong>
   </p>
   <p>
    Fransız siyaset bilimci Andre Blais, iki turlu sistemin seçmende “stratejik oy kullanma” eğilimini güçlendirdiğini belirtiyor. Seçmenlerin önemli bir kısmı, fikir olarak tamamen mutabık olduğu adaylardan ziyade, kendi görüşüne en yakın ve kazanma şansı yüksek adaylara oy veriyor. Aynı zamanda, iki turlu seçimler siyasi partiler arasındaki muhalefet dilini de önemli ölçüde yumuşatıyor. Zira iki turlu seçim sisteminin doğal sonucu olarak partiler arası ittifaklar ve siyasi pazarlıklar önem kazanıyor. İki turlu seçimlerin en büyük dezavantajı ise ülke siyasetinin zaman içinde iki güçlü parti yerine ittifak arayışına giren küçük partiler üretmesi.
   </p>
   <p>
    <strong>
     HALK OYUYLA SEÇİLEN TARAFSIZ OLAMAYINCA…
    </strong>
   </p>
   <p>
    Her ne kadar Türkiye, Fransa gibi iki turlu seçime geçse de, bu ülkeden farklı olarak parlamenter bir sistem. Fransa’da halkın seçtiği cumhurbaşkanı çok geniş yetkilere sahip. Ancak Türkiye’de doğrudan seçimle önemli bir siyasi temsil kabiliyeti kazanacak adayın yetkileri başbakanlığa göre sınırlı. Bu açıdan, Türkiye gibi parlamenter sisteme sahip Çek Cumhuriyeti örneği ilginç bir örnek teşkil ediyor. Zira tıpkı Türkiye gibi Çek Cumhuriyeti’nde de Ocak 2013’te yapılan iki turlu seçimlerde cumhurbaşkanı, tarihinde ilk kez halk tarafından seçildi. Sosyal Demokrat Parti’nin lideri Başbakan Milos Zeman cumhurbaşkanı oldu. Zeman, cumhurbaşkanı olduktan sonra anayasaya göre “tarafsız” olması gerektiği halde liderliğini yaptığı partiyi yönlendirmek istedi. Ancak Sosyal Demokrat Parti’nin liderliğine Zeman’ın parti içindeki en büyük rakibi Bohuslav Sobotka geldi. Önce Sobotka’nın başbakanlığına açıktan itiraz eden Zeman, hükümet kurma yetkisini alan Sobotka’nın kuracağı bakanlar kabinesinde bazı isimleri veto edeceğini açıkladı. Ancak tepkiler üzerine geri adım atmak zorunda kaldı. Halkın seçtiği ilk cumhurbaşkanı birkaç ay içinde siyasi istikrarsızlığın en önemli aktörü oldu. Zeman, ilk kez halk tarafından seçilen cumhurbaşkanı olduğu için “güçlü bir liderlik” sergilemeye hakkı olduğunu savunuyor. Fransa’dan Charles de Gaulle ve İngiltere’den Winston Churchill gibi isimleri kendine örnek aldığını belirten Zeman, halk tarafından seçilmiş bir cumhurbaşkanının, sarayında bir “heykel” gibi durmasının kabul edilemeyeceği görüşünde.
   </p>
   <p>
    Zeman, seçildiğinde daha önce başbakan olarak liderliğini yaptığı Sosyal Demokrat hükûmetin günlük icraatlarına müdahale edeceğini söylemişti. Ancak bugün rakibine kaptırdığı partisine ve hükümetin icraatlarına çok karışamıyor. Ancak muhalefet Zeman’ı tarafsız bir cumhurbaşkanı olmamakla ve yüksek yargı atamalarında partizan davranmakla suçluyor. Nitekim Avrupa Birliği Komisyonu, Çek Cumhuriyeti’nde hukukun üstünlüğünün son dönemde zarar gördüğüne ilişkin iddiaları incelemek üzere bir araştırma komisyonu kurulmasını kararlaştırdı. Zeman’ın, övgüyle bahsettiği Macaristan’ın otoriter lideri Viktor Orban’a benzer bir yönetim sergilemek istediği iddia ediliyor. Zeman’ın başbakan iken liderliğini yaptığı Sosyal Demokrat hükümetle sürtüşmesiyse son bir yıldaki ekonomik resesyonun en büyük sebebi olarak gösteriliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39057), [web.archive.org (arşiv bağlantısı)](http://web.archive.org/web/20140911092754/http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39057)
