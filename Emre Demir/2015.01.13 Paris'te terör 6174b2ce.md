# Paris'te terör

*Emre Demir 2015.01.13*

<div class="pNewsDetailMainContent" itemprop="articleBody">
 <p>
  400 yıllık fransız basını, tarihinin en kanlı saldırısını yaşadı. Charlıe Hebdo karikatür dergisine yapılan saldırıda ikisi polis 12 kişi hayatını kaybetti. Paris’in göbeğinde yaşanan katliam, ülkenin 11 Eylül’ü olarak değerlendirilirken istihbarat ve güvenlik zaafları dikkat çekti. Saldırıdan ülkede yaşayan 5 milyon müslüman da olumsuz etkilenecek.
 </p>
 <p>
  Geçen çarşamba günü (7 Ocak 2015), 400 yıllık Fransız basını, tarihinin en kanlı saldırısını yaşadı. Cumhurbaşkanı François Hollande’nin ifadesiyle Fransa kalbinden vuruldu. Paris’in göbeğinde yaşanan bu katliam, ülkenin 11 Eylül’ü oldu. 45 yıllık Charlie Hebdo adlı derginin haftalık yayın toplantısı esnasında Said Kouachi  (34) ve kardeşi Şerif Kouachi  (32), önce polisleri, ardından toplantı odasındaki gazeteci ve karikatüristleri öldürdü.
 </p>
 <p>
  Hayatını kaybedenler arasında, tartışmalı Hz. Muhammed karikatürlerini çizen Genel Yayın Yönetmeni Stephane Charbonnier (Charb) ve neredeyse kuruluşundan beri Charlie Hebdo’da çizen Cabu, Wolinski ve Tignous gibi sembol isimler vardı. Diğer kurbanlar psikiyatr Elsa Cayat, ekonomist Bernard Maris, karikatürist Bernard Honore, yazar Michel Renaud, düzeltmen Mustafa Ourrad, koruma polisi Franck Brinsolaro ve Ahmed Merabet oldu. Saldırganlar da çatışma sonucu ölü ele geçirildi.
 </p>
 <p>
  Korkunç katliam, seçilen hedef ve zamanlamayla Fransa’da toplumsal barışın köküne konulmuş bir dinamite benzetilebilir. Fransa’nın yaşayan en büyük entelektüeli olarak kabul edilen Edgar Morin, Le Monde’da yayımlanan yazısında saldırıyı şu sözlerle tasvir etti: “Bilhassa dinî kutsallar başta olmak üzere bütün kutsallarla alay eden ve saygısızlık yapan bu sembol dergiye yapılan saldırıyla, Fransa’nın özgürlük anlayışı ve laik doğası kalbinden vuruldu. Ancak Charlie Hebdo, bu saygısızlığı mizahla yapıyordu. Bu da saldırının korkunç derecede ahmakça olduğunu ortaya çıkaran bir gerçek.”
 </p>
 <p>
  Charlie Hebdo saldırısının ardından Paris’in Montrouge Mahallesi’nde gerçekleşen iki polise yönelik saldırı, 48 saat sonra iki farklı bölgede eş zamanlı olarak yaşanan rehin alma olayları, ülkeye görülmemiş bir kâbus havası yaşattı.
 </p>
 <p>
  <strong>
   NEDEN CHARLIE HEBDO?
  </strong>
 </p>
 <p>
  Charlie Hebdo, 2005’te küresel bir protesto dalgasına yol açan Danimarka karikatür krizinin ardından, 2006’da yayımladığı Hz. Muhammed karikatürleriyle tüm dünyanın gündemine geldi. 2012’de dergi kundaklandı ve kullanılamaz hâle geldi.
 </p>
 <p>
  Son yıllarda birkaç kez daha Hz. Muhammed karikatürleri yayımlayan dergi, açıkça satışlarını artırmak için provokasyon yapmakla itham ediliyordu. 1969’da yayın hayatına Hara-Kiri ismiyle başlayan Charlie Hebdo, dinî görüşlere ve kutsallara yönelik provokatif karikatürleriyle tanınıyor. Dergi, Fransa’da Katolik Kilisesi’yle yüzyıllar süren bir savaş yürüten aşırı laikçi ve jakoben sol siyasi görüşün mirasını taşıyor. Charlie Hebdo’yu kuranlar hiçbir kutsal değerin ifade özgürlüğünü kısıtlayamayacağını savunuyordu.
 </p>
 <p>
  Aslında ABD ve Avrupa’da karşılığı olmayan Fransa’ya münhasır bu siyasi geleneğin arkasında da büyük bir toplumsal destek yok. Derginin tarihinde en çok hedef aldığı iki grup aşırı sağcılar ve Katolik Kilisesi oldu. Öyle ki aleyhinde bu iki kesim tarafından açılan kin, nefret ve şiddete teşvik davalarının çokluğu nedeniyle 1981’de iflas kararı aldı.
 </p>
 <p>
  Dergi, 1970’te Fransa’da 5. Cumhuriyet’in kurucusu Charles de Gaulle’ün ölümüyle dalga geçtiği gerekçesiyle dönemin hükümeti tarafından halkı kine teşvik suçlamasıyla kapatılmıştı. Son dönemde derginin tirajı 20 binlere gerilemişti. Saldırıdan sağ kurtulan bir dergi çalışanı, ağır maddi kriz nedeniyle elektrik faturalarını dahi ödemekte zorlandıklarını belirtiyordu.
 </p>
 <p>
  Saldırı sonrası siyasetçiler, Fransa’nın ‘ifade özgürlüğü’ ve ‘laiklik’ ilkelerinin hedef alındığına vurgu yaptı. Bu iki kavram çokça çifte standartla uygulansa da, bu, ülkenin uzun cumhuriyet macerasının -bazen kanlı mücadelelerin- bir parçası. Her Fransız vatandaşı daha ilkokuldan itibaren bu iki kavramın Fransa’nın dünyaya ihraç ettiği temel değerler olduğunu öğreniyor. O nedenle, sıradan bir Fransız’ın 40-50 yıldır aynı dergide karikatür çizen bu insanların bir yayın toplantısında katledilmesi karşısında yaşadığı şoku anlamak mümkün.
 </p>
 <p>
  Aslında Peygamber Efendimiz’in intikamını aldığını iddia eden saldırganlar tam aksini gerçekleştirdi. En fazla 20 bin kişinin gördüğü o provokatif karikatürleri bugün milyonlar gördü. 2006’da Charlie Hebdo ilk kez Hz. Muhammed’i provokatif şekilde tasvir ettiğinde Fransa’da entelektüellerin ezici çoğunluğu dergiyi sorumsuzlukla suçlamıştı. Bugün iflasın eşiğine gelmiş bu dergi, belki de hiç Charlie Hebdo okumamış milyonların gözünde sembole dönüştü.
 </p>
 <p>
  Fransa’nın terör hedefi olmasında El Kaide ve türevlerine yönelik düzenlediği askerî operasyonların rolünü de küçümsememek gerek. Eski Cumhurbaşkanı Sarkozy ve şimdiki Cumhurbaşkanı Hollande, iç siyasette birbirlerinin zıddı olsa da dış politikada müdahaleci çizgileriyle dikkat çektiler.
 </p>
 <p>
  Sarkozy, Libya’ya müdahalenin öncü ismi olmuştu. Fransa aynı zamanda ABD’nin IŞİD’e karşı koalisyon çağrısına ilk cevap veren ülke oldu. Fransa bugün Kuzey Afrika ve Sahra bölgesinde yükselen El Kaide türevi örgütlerin bir numaralı hedefi. Le Monde Diplomatique Genel Yayın Yönetmeni Alain Gresh, “Belki de artık Batı dünyasının Müslüman göçmenleri hedefe koymak yerine ‘teröre karşı savaş’ kavramını gözden geçirmesinin vakti gelmiştir.” sözleriyle Fransa’nın dış politikasını eleştiriyor. Öte yandan Fransa, Batı ittifakında Esed’e karşı en sert dış politikayı izleyen ülkeydi. Bu saldırı Fransa’nın Esed rejimiyle ilişkilerini değiştirebilir. Daha geniş planda Avrupa ve ABD, Arap Baharı öncesindeki İslam dünyasında ‘radikallere karşı otoriter tek adam rejimlerini destekleme’ stratejisine geri dönebilir.
 </p>
 <p>
  <strong>
   MÜSLÜMANLARIN DURUMU
  </strong>
 </p>
 <p>
  Hiç şüphesiz Paris’teki bu saldırıların siyasi faturasını ödeyecek en başta gelen kesimlerden biri, ülkedeki 5 milyon Müslüman nüfus. Avrupa’nın en büyük Müslüman nüfusuna sahip Fransa’da son dönemde İslam karşıtı söylemler yükselişe geçmişti.
 </p>
 <p>
  Charlie Hebdo saldırısı olduğu esnada Fransız medyası Almanya’daki İslam karşıtı gösterilerin Fransa’ya sıçrama tehlikesini tartışıyordu. Ayrıca, ünlü yazar Michel Houellebecq’in 2022’de Müslümanların iktidarı ele geçireceğini iddia ettiği son romanı ‘Teslimiyet’ ülkede tartışmalara yol açmıştı. Houllebecq, kitabının çıkışı dolayısıyla yapacağı turneyi iptal etti. Yine ünlü yazar Eric Zemmour, bir İtalyan gazetesine yaptığı açıklamada Fransa’da yaşayan Müslümanların tehcire tabi tutulmasını savunmuştu.
 </p>
 <p>
  Öte yandan, ilginç bir şekilde Müslümanları savunan, İslam karşıtı dalganın tehlikesine dikkat çeken ünlü isimlerin sayısında artış vardı. Son saldırılarla birlikte Müslümanların hedef gösterilmesine karşı çıkanların sesinin kısılması da muhtemel. Nitekim, Fransa’nın en ünlü gazetecilerinden Mediapart haber sitesinin kurucusu Edwy Plenel, saldırıların ardından sosyal medyada hedef hâline geldi. Plenel, yakın zamanda ‘Müslümanlar İçin’ isimli bir kitap yazarak medyadaki İslam karşıtı söylemlere dikkat çekmişti.
 </p>
 <p>
  Siyaset bilimci Remi Pety, “Saldırı Fransa’yı ve belki Avrupa’yı esir alacak büyük bir ‘İslamofobi’ dalgasına yol açabilir. Müslümanların da Avrupa’da iç düşman olarak tasvir edilmesine yol açacaktır.” diyor.
 </p>
 <p>
  Aslında 2 yıl önce Toulouse’taki Yahudi okuluna baskın yapan Muhammed Merah olayıyla kıyasladığımızda Müslüman sivil toplum örgütlerinin sesi bu saldırıda çok yüksek çıktı. Geçmişte bu tür saldırıların ardından medyada fazla görünmeyen Müslüman örgütler, birkaç saat içinde Charlie Hebdo saldırısını kati bir şekilde kınadı. Ancak yine de Müslümanların izole olması ciddi bir ihtimal olarak değerlendiriliyor.
 </p>
 <p>
  <strong>
   İSTİHBARAT ZAAFI
  </strong>
 </p>
 <p>
  Saldırıyı düzenleyenlerin Şerif Kouachi  (32) ve Said Kouachi  (34) olduğu açıklandı. İki kardeş hakkında daha önce polis tarafından soruşturma açılmış ancak delil yetersizliği nedeniyle serbest bırakılmışlardı. Özellikle Şerif Kouachi ’nin 12 yıldır Fransız güvenlik güçlerinin takibinde olduğu belirtiliyor.
 </p>
 <p>
  2003’ten beri Fransız istihbaratının gözetiminde bulunan Şerif Kouachi’nin 2004-2006 yılları arasında Irak’taki radikal örgütlere yardım ettiği ortaya çıktı. Fransa dışına hiç çıkmamış olan Kouachi, Ocak 2005’te Irak’a gitmek isterken güvenlik güçleri tarafından durduruldu. 2008’de ise gençleri Irak’a gönderdiği gerekçesiyle 18 ay hapis cezasına çarptırıldı.
 </p>
 <p>
  Fransız polisinin verdiği bilgiye göre, hapishanede radikal örgütlerle ilişkisi devam ettiği tahmin edilen Kouachi, hapis cezası bittikten sonra da Irak ve Suriye’ye genç Fransızları göndermeye devam etti. Mayıs 2010’da tekrar tutuklanan Şerif Kouachi, 5 ay sonra mahkeme tarafından delil yetersizliği nedeniyle serbest bırakıldı. Fransız polisi, hapiste tanıştığı, 2005’te ABD Paris Büyükelçiliği’ne saldırı girişiminde bulunan Djamel Beghal ile futbol oynamak için düzenli buluştuğunu gösteren fotoğrafları delil olarak sunmuştu. Kararı veren mahkemedeki bir hâkim, Le Monde’a yaptığı açıklamada “O dönemde Kouachi’nin ne kadar büyük tehlike arz ettiğini bilmemiz mümkün değildi. Sadece futbol oynuyor diye tutuklayacak değildik.” dedi. Fransız polisi, radikal örgütlerle ilişkili isimleri takip etmelerine rağmen yasalar izin vermediği için tutuklayamadıklarını iddia ediyor.
 </p>
 <p>
  Güvenlik ve istihbarat zaafları bununla sınırlı değil. Fransa, Irak’ta IŞİD koalisyonuna katıldığı günden beri ülke içinde terör tehdidiyle ilgili teyakkuza geçmiş durumda. Fransa’dan her yıl yüzlerce genç Suriye ve Irak’a gidiyor. Bu ‘cihatçı’ gençlerden geri dönenler oldu. Eski Fransız İstihbarat Başkanı Bernard Squarcini, bu gençlerin yüzde 8’inin ‘ülke içinde terör tehdidi’ teşkil ettiğini belirtiyor. Kouachi  kardeşler Fransa içinde terör eylemi yapmayı hedefleyen örgütlerle ilişkili ise -ki birçok bilgi bunu doğruluyor- Fransız istihbaratında köklü değişiklikler beklenebilir.
 </p>
 <p>
  Fransız istihbaratı, ağır silahlı ve askerî ekipmana sahip 3 saldırganın askerî eğitimden geçtiğini açıkladı. Peki, Fransa dışına çıkmayan Kouachi  kardeşler bu eğitimi nerede aldı? Fransa’da veya Avrupa’da El Kaide hücreleri eğitim verebiliyor mu?
 </p>
 <p>
  İstihbarat uzmanı Anne Giudecelli de “Önceden çalışılmış bir saldırı. Charlie Hebdo önündeki koruma birimlerinin bir açığını bularak saldırının gerçekleşmesini garanti altına almışlar.” diyor. Saldırının dergide en çok gazetecinin bulunduğu haftalık yayın toplantısı esnasında yapılması bu tespitin haklı olduğunu düşündürtüyor.
 </p>
 <p>
  Fransa’da vatandaş başına en çok polisin düştüğü Paris’in göbeğinde 10 dakika süren bir silahlı çatışma nasıl engellenemedi? El Kaide’nin hedef listesinde sık sık adı geçen Charlie Hebdo dergisi neden polis koruması altında değildi? Saldırıda hayatını kaybeden polisler, Genel Yayın Yönetmeni Charb’ın korumalarıydı. Binaya özel bir koruma önlemi bulunmuyordu saldırı esnasında. Fransız istihbaratının Sarkozy dönemindeki patronu Squarcini, “Charlie Hebdo baskını planlanmış, istihbari çalışması yapılmış bir profesyonel saldırı. Kaçış planları ise tam bir amatör işi.” sözleriyle çelişkiye dikkat çekiyor. Uzmanlar, iki kardeşin muhtemelen olay yerinden kaçmayı beklemediğini ve polisle binadan çıkarken çatışmaya gireceği üzerine plan yaptığını tahmin ediyor.
 </p>
 <p>
  Cumhurbaşkanı François Hollande, son haftalarda birçok terörist saldırı planının güvenlik güçleri tarafından deşifre edilerek engellendiğini bildirdi. Skandal derecesindeki zafiyetler bununla da sınırlı değil. Katliamdan bir gün sonra iki polisi vuran diğer bir saldırgan 24 saat sonra Paris’in göbeğinde bir Yahudi marketine baskın yaptı. İkinci saldırganın Kouachi kardeşlerle tanıştığı ve örgüt ilişkisi olduğu ancak bir gün sonra bulunabildi. 48 bin polisin 2 gün devam eden sürek avı daha fazla can kaybı yaşanmasını engelleyemedi. Paris’in göbeğinde Kalaşnikof silahla birer gün arayla terör saldırısı gerçekleştirenlerin olağanüstü güvenlik önlemlerine rağmen engellenemeyişi  ağır siyasi sonuçlar doğurabilir.
 </p>
 <p>
  <strong>
   FRANSA’NIN 11 EYLÜL’Ü
  </strong>
 </p>
 <p>
  Birçok siyasetçi, bu saldırıların ve rehine olaylarının Fransa’ya bir savaş ilanı olduğunu söylüyor. 11 Eylül sonrası ABD’deki tepkilerle benzerlik dikkat çekiyor. Başbakan Manuel Valls, en kısa sürede terörle mücadele yasasını güçlendireceklerini açıkladı. Temel özgürlükleri kısıtlayacak yasalar Fransa’da da söz konusu olabilir.
 </p>
 <p>
  İngiliz Guardian gazetesi Fransa’da da ses getiren başyazısında Fransa’nın bu olayları savaş değil, bir suç olarak görmesi gerektiğini vurguladı. Fransa’nın terörizmle savaş konseptine geçmesi hâlinde ABD’dekine benzer şekilde ağır sonuçlarla karşılaşabileceğini kaydetti. Öte yandan, 48 saat içinde 5 camiye saldırı olsa da, Fransız siyasetçilerin sağduyulu açıklamaları ilk günlerde Müslümanları hedef alan açıklamaların veya tacizlerin büyük oranda önüne geçti. Cumhurbaşkanı Hollande, “Bu fanatiklerin dinle ve İslam’la ilgisi yok.” derken; Başbakan Manuel Valls da bir dine karşı değil, teröre karşı savaştıklarını vurguladı.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/pariste-teror_541051), [web.archive.org (arşiv bağlantısı)](http://web.archive.org/web/20150625213921/http://www.aksiyon.com.tr/ust-manset/pariste-teror_541051)
