# Kim bu IŞİD'ci gençler?

*Emre Demir 2015.03.24*

<div class="pNewsDetailMainContent" itemprop="articleBody">
 <p>
  Bir yıldır en çok konuşulan konulardan biri IŞİD ve ona katılmak için Avrupa’dan Suriye’ye giden  gençler. Aralarında Türklerin de bulunduğu gençler, neden Suriye’ye savaşmaya gidiyor ve İslâm’la ilişkileri hangi boyutta?
 </p>
 <p>
  Avrupa’da yetişip Suriye’de savaşa katılmak üzere evlerini terk eden çeşitli milletlerden binlerce genç Avrupa’nın korkulu rüyası hâline geldi. Resmî rakamlarla beş bin olduğu tespit edilen gençlerin sayısının çok daha fazla olduğu ifade ediliyor. Suriye’den kaçarak yaşadıkları ülkelere dönenlerin durumu oldukça sıkıntılı.
 </p>
 <p>
  Her milletten IŞİD’e katılım söz konusu. Pek çok Türk aile, çocuklarının savaşa gittiğinin duyulmaması için ellerinden geleni yapıyor. Savaştan geri dönen gençlerin çevreleri tarafından dışlandığı görülüyor. Gençlerin ortak yönleri, genelde işçi, muhafazakâr ve temel eğitim seviyesine sahip ailelerin çocukları olmaları. Sosyal ve ekonomik sorunlar yaşayan gençler’ uyum sorunu çeken, eğitim ve iş hayatında başarılı olamayan kişiler.
 </p>
 <p>
  Yozgatlı Ahmet, “Biz olayların üstünü örtmek istiyoruz. Unutmaya çalışıyorum, herkes bir şeyler söylüyor, anılarım tazeleniyor.” diyor. Cihat, dava gibi dertleri olmadığını söyleyen Kırşehirli Murat ise “Sıkılmıştım buralardan. Öyle cihat gibi derdim yoktu. Avusturya’dan kaçmanın yolunu arıyordum. Bir camide bu işlere aracılık edildiğini duydum, namaz kılmaya gittiğimde çok samimi davrandılar ve bana gitmek isteyip istemediğimi sordular. Biraz düşündüm ve kabul ettim.” şeklinde anlatıyor hikâyesini. Mustafa ise diğer gençlerden farklı olarak tamamen cihat etmek için savaşa gittiğini söylüyor. 13 gün kaldığı bölgeden ‘yaşam şartlarının zor olmasından ve ölüm korkusundan dolayı’ döndüğünü ifade ederek ‘canın tatlı geldiğini’ ifade ediyor. Gençlerin savaşa gitmesine aracılık eden gruplar ise Avrupa’da faaliyet gösteren Selefî camilerde örgütlü.
 </p>
 <p>
  <strong>
   Gündemde Selefîlik var
  </strong>
 </p>
 <p>
  Selefîlerin ezici çoğunluğu şiddete karşı olsa da, Charlie Hebdo saldırılarının ardından en çok konuşulan grup Selefîler oldu. Fransa İçişleri Bakanlığı raporlarına göre, ülkedeki 2 bin 502 camiden 89’u son 3 yıl içinde Selefîlerin kontrolüne geçti. 41 caminin ise Selefîlerin yönetimine geçmek üzere olduğu belirtiliyor. Selefîler çoğunluğu birinci nesil göçmenlerin yönetiminde bulunan camilerde gençleri örgütleyerek yönetimi ele geçiriyor. Almanya ve Avusturya’da da durum farklı değil. Almanya Federal Anayasayı Koruma Dairesi Başkanı Hans Georg Massen’e göre, son 3 yılda Selefîlerin sayısı iki kat artarak 6 bin 300’e ulaştı. Avusturya’dan savaşa katılanların sayısı 160 olarak ifade edilirken sempatizanların belli camilerde örgütlendiği ifade ediliyor.
 </p>
 <p>
  Aslında bu rakamlar Avrupa’daki Müslüman nüfusu içinde çok küçük bir azınlık. Ancak uzmanlar Selefîlerin göçmen yoğunluğu olan bölgelerde en dinamik ve hızlı büyüyen dinî grup olduğuna dikkat çekiyor. Avrupa’daki Selefî akımlar her yıl geometrik bir büyüme sergiliyor.
 </p>
 <p>
  90’larda ve 2000’lerin başında Müslüman Kardeşler’in etkin olduğu göçmen kökenli gençlerde bugün Selefîlik yaygınlaşıyor. Davetçi ve hizbî Selefî akımların en etkin kullandığı yöntem ise internet ve sosyal medya. Birçok ülkede çok sayıda İslâmî haber sitesi, insanî yardım derneği, helal restoran kılavuzu gibi birçok popüler internet sitesi Selefîler tarafından yönetiliyor. Selefî imamların vaaz videoları yaygın bir şekilde sosyal medyada paylaşılıyor.
 </p>
 <p>
  Sosyal medya üzerinden radikalleşen bir söylemin gençlerde yaygınlaştığını iddia eden Alman Uluslararası İlişkiler ve Güvenlik Enstitüsü araştırma görevlisi Amel Boubaker, “Gençler ezilen bir azınlık söylemi üzerinden hayalî bir topluluk oluşturuyor. Sadece onların gerçekleri bildiği ve geri kalan herkesin ‘satılmış’ olduğu komplo teorilerinden beslenen bir zihniyet üzerinden büyüyor. Ergen gençler ‘like’ ve ‘maşaallah’ yorumları alma ümidiyle selfie çektirip paylaşıyor. Ferrari’nin önünde fotoğraf çektirip ‘kâfir’lere hakaret ediyor.” sözleriyle durumu açıklıyor.
 </p>
 <p>
  <strong>
   18-25 yaş gençlerde etkili
  </strong>
 </p>
 <p>
  Radikal görüşlerin en etkili olduğu kesimler 18-25 yaş arası gençler. Gençleri radikal görüşlere açık kılan iki faktör var. İlki, verilen mesajın basitliği. Cihatçı Selefîlik gibi şiddet yanlısı akımlar çok basit bir din tanımı yapıyor. Onlara göre sadece kâfirler ve Müslümanlar var. Kâfir ABD ve Avrupa İslam dünyasına savaş açtığı için Müslümanın tek görevi cihat yapmak. Kendi görüşlerini paylaşmayan yüz milyonlarca Müslüman ise doğru yoldan sapmış kişiler. IŞİD örneğinde görüldüğü gibi geri kalan bütün Müslümanları kâfir kabul eden Selefî yorumları da mevcut. Gençlere bu mesajın cazip gelmesinin ikinci nedeni ise gençlerin teknolojiyle farklı bir ilişki kurması. Bu nefret mesajlarının en kolay yayıldığı ortam sosyal medya, video platformları ve forum siteleri.
 </p>
 <p>
  Fransa Politik Araştırmalar Ensitüsü (IEP) Öğretim Üyesi Raphael Liogier, “Geçmişte terör eylemlerini gerçekleştirenler belirli bir radikalleşme sürecinden ve dinî eğitimden geçerdi. Fakir semtlerde büyüyen ve hapishanelerde radikalleşen bir profil vardı. Bugün ise tek tip bir radikalleşme örneğinden bahsetmek imkânsız. Geçmişte örgütlü suça karışmış, uyuşturucu ticareti yapmış ve gece hayatı yaşamış gençlere rastlıyoruz. Tıpkı Charlie Hebdo saldırısını gerçekleştiren Kouachi kardeşlerde olduğu gibi radikalleşen gençlerin önemli bir kısmı ebeveynsiz büyümüş. Yine terör tehdidi taşıyan radikal gençlerin yüzde 20’si sonradan din değiştirmiş Fransızlar.” diyor. Suriye’ye giden cihatçıların göçmenlerle ya da dindar Müslümanlarla ilgili bir sorunu olmadığının altını çizen Liogier, “Fransa’da Müslümanlar arasında bir radikalleşme söz konusu değil. Cihatçı genç banliyöde hep yalnız takılan gençtir. Geniş toplulukları hedef almak yerine, aşağılanma duygusu yaşamış ve hayallerini gerçekleştirememiş asosyal gençler üzerine odaklanmak gerekiyor. Bu sorunu doğuran gerçek sosyal ve siyasal sebepler yerine dindar Müslümanlarla uğraşılıyor.” ifadelerini kullanıyor.
 </p>
 <p>
  <strong>
   Çoğu, İslâm’ı bilmiyor
  </strong>
 </p>
 <p>
  Yeni nesil radikalleşen gençlerde en dikkat çeken özellik dinî konulara olan ilgisizlik. Charlie Hebdo saldırısını gerçekleştiren Kouachi kardeşlerin akıl hocası olarak gösterilen Ferid Benyettou, “Bu kardeşler dinleriyle ilgili çok az şey biliyordu. Özellikle Şerif çok cahildi.” ifadesini kullanıyor. Benyettou, Şerif Kouachi’ye namaz kılmak için yeni sureler öğretmeyi teklif ettiğinde, cevabı “Biz cihat yapıyoruz. Böyle işler için vaktim yok.” oluyor. Liogier, bu gençlerin hayata dair planları olmadığı için ölümünü planladığı, savaş ve şiddet arzusunun dinî düşüncelerden önce geldiğini vurguluyor.
 </p>
 <p>
  Hilafetin olduğu ve şeriatın geçerli olduğu bir ülke hayali, birçok aileyi, yeni Müslüman olmuş gençleri cezbedebiliyor. Radikal İslâmcı akımlar üzerine çalışmalarıyla tanınan Dounia Bouzar, Suriye’de IŞİD’e katılan 15 binin üzerinde Avrupalının radikalleşme sürecinin çok hızlı yaşandığına dikkat çekiyor. Sosyal medya üzerinden fan sayfalarını takip eden ve bir şekilde Suriye’ye seyahati organize eden isimlerle irtibata geçen bir kişi en fazla ilk temastan 15-20 gün sonra Türkiye sınırını geçmiş oluyor.
 </p>
 <p>
  Gilles Kepel’e göre geçmişte kullanılan hiçbir kavramın yeni cihatçıları anlamaya veya kategorize etmeye yetmediğini vurguluyor. Paris banliyölerinde İslam üzerine ilk kez kitap yazdığı 1987 ile 2011 arasında bir uçurum bulunduğunu belirten Gilles Kepel, “Montfermeil gibi semtlerde İslâmî görünürlük net bir şekilde artmıştı. Selefîlerin ‘Batılı elitlere karşı anti-kahraman’ figürü gençler arasında yaygınlaşmıştı. Sosyal asansörden tamamen dışlanan bu gençler ya adi suçlara ya da Selefîliğe yönelmişti.” ifadelerini kullanıyor.
 </p>
 <p>
  <img alt="" src="http://web.archive.org/web/20150731195315im_/http://medya.aksiyon.com.tr//aksiyon/2015/03/24/566665.jpg "/>
 </p>
 <p>
  <strong>
   Selefîleri tanıyalım
  </strong>
 </p>
 <p>
  Paris Sciences-Po’da öğretim üyesi olan Muhammed Ali Adraoui’ye göre Selefîliğin yükselmesinin arkasındaki en büyük faktör, Suudi Arabistan desteği. Adraoui, Selefîliğin Suudi Arabistan’ın Kuzey Afrika, Balkanlar ve Batı Avrupa’da kullandığı bir dış politika aracı olduğu fikrini savunuyor. Ancak Selefîlik aslında yeni bir hareket değil. Hicrî 3. yüzyıl başlarında beliren Selefîliğin ana kaidesini, Kur’an ve sünnette belirtilen esaslara, akıl, rey ve hiçbir tevile başvurmadan, olduğu gibi inanmak oluşturuyor. İlk dönem İslâm hayatını yaşamaya azmeden Selefîler, İmam Ebû Hanife başta olmak üzere bütün mezhep imamlarının ortaya koyduğu tüm hükümleri reddediyor, yoruma karşı duruyor. Kur’an-ı Kerim’in hükümlerini ve hadisleri aynen yazıldığı gibi kabul ediyorlar. Selefîliğin ana damarı olan usuli Selefîlik akımı en iyi siyasetin siyasetten uzak durmak olduğuna inanmıştı. Avrupa’daki usuli Selefîler sadece kendi içlerinde yaşayarak Peygamberimiz Hz. Muhammed gibi giyiniyor. Yerel siyasetçi düzeyindeki Avrupalılarla dahi irtibat kurmanın günah olduğuna inanıyor. Bu akım çok katı bir anlayışa sahip olsa da şiddeti veya terörü desteklemiyor.
 </p>
 <p>
  İkinci önemli Selefî akım ise davetçi Selefîlik. Aktif bir şekilde misyonerlik yaparak Selefî olmayan Müslümanları “bidat ve hurafelere” karşı uyarmayı görev olarak kabul ediyor. Avrupa’da Selefîliğin en görünür ve dinamik ayağı.
 </p>
 <p>
  Bu akımın bir alt dalı olan ve Avrupa’da yaygınlaşan hizbî Selefîlik akımına göre ise Müslüman olmayan bir ülkede yaşansa bile agresif bir şekilde siyasal ve toplumsal hayata katılım teşvik edilmeli.
 </p>
 <p>
  Son olarak, Avrupa’daki Selefîler arasında azınlık olan ancak tüm medyanın gündeminde olan cihatçı Selefîler ise siyasallaşmanın doğal sonucu olarak terör yöntemine başvuruyor. Bu akımı El-Kaide başta olmak üzere Afrika ve Ortadoğu’daki türevleri olan örgütler temsil ediyor. IŞİD ise Batılı işgalcilere karşı mücadele bitmeden hilafet kurulamayacağını savunan El Kaide’nin akidesine aykırı hareket ettiği için bu terör örgütleri tarafından eleştiriliyor. Kendi içinde bu kadar gruba ayrılmış Selefîlerin tamamının terör eylemlerinin ardından hedef tahtasına konulması eleştiriliyor. Selefîlerin çoğunluğunun terör ve şiddete karşı olduğu aşikâr olsa da, pek çok terörist bir şekilde Selefî kökenlerden besleniyor.
 </p>
 <p>
  <strong>
   Nasıl mücadele ediliyor?
  </strong>
 </p>
 <p>
  Avrupa’da radikalleşmeye karşı ortak bir mücadele yöntemi yok. Danimarka ve İngiltere, bu örgütlere katılan gençleri tekrar topluma kazandırmak için özel ıslah programları uyguluyor. Fransa İçişleri Bakanı Bernard Cazeneuve, radikal örgütlerin internet üzerinden yaygınlaşması nedeniyle geçen günlerde Silikon Vadisi’ni ziyaret etti. Fransa pasaporta el koyma ve internet üzerinden sansürü geliştirme yöntemini izliyor. Youtube ile işbirliğine giden Avusturya’da okullardaki öğretmenler üzerinden bir izleme yapılması gündemde.
 </p>
 <p>
  <strong>
   Avrupalı radikal profili
  </strong>
 </p>
 <p>
  IŞİD gibi terör örgütlerinin basit söylemi en çok 18-25 yaş arası gençleri etkiliyor. Cihatçıların ezici çoğunluğu gençlerden oluşuyor. Genellikle bekâr ancak ailece gidenlerde son bir yılda artış var.  Genellikle erkek ancak az sayıda da olsa evlenmek amacıyla Suriye ve Irak’a giden kadın sayısı artışta.  Radikal örgütlerin ağına düşenlerin büyük çoğunluğu ya işsiz ya da çok düşük maaşlı işlerde çalışıyor. Ancak diplomalı ve maddi imkânları olan gençlerden de gidenler var.  Ailevi sorunları var. Suriye ve Irak’a gidenlerde yetim sayısı dikkat çekiyor.  Adi suçlara karışıp hapse giren ve burada radikalleşenlerin sayısı dikkat çekiyor.  Suriye ve Irak’a gidenlerin yüzde 20’si sonradan Müslüman olmuş Avrupalılar.
 </p>
 <p>
  <img alt="" src="http://web.archive.org/web/20150731195315im_/http://medya.aksiyon.com.tr//aksiyon/2015/03/24/566666.jpg "/>
  <br>
   <strong>
    Gidenler sürekli artıyor
   </strong>
  </br>
 </p>
 <p>
  Türkiye üzerinden Suriye’ye geçen Avrupalılar üzerine en son çalışmayı Quillilam Vakfı yaptı. Vakfın son çalışmasına göre son bir yılda “cihadist” sayısında patlama yaşandı. IŞİD’e katılanların sayısı Aralık 2013’ten Kasım 2014’e kadar bin 929’dan 2 bin 850’ye yükseldi. Bugün bu sayının 3 bini geçtiği kaydediliyor. Fransa Başbakanı Manuel Valls, bu artış hızıyla yıl sonuna kadar 10 bin Avrupalının IŞİD’e katılabileceği uyarısında bulundu.
 </p>
</div>


Kaynak: [www.aksiyon.com.tr](http://www.aksiyon.com.tr/avrupa-birligi/kim-bu-isidci-gencler_550260), [web.archive.org (arşiv bağlantısı)](http://web.archive.org/web/20150731195315/http://www.aksiyon.com.tr/avrupa-birligi/kim-bu-isidci-gencler_550260)
