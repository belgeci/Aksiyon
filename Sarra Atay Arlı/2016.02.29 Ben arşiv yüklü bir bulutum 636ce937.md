# Ben arşiv yüklü bir bulutum

*Sarra Atay Arlı 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <em>
    <strong>
     Bilgisayarınız bir anda çöktü. Eyvah! Düğün fotoğraflarınız, çocuğunuzun doğum günü videosu, bitirmek üzere olduğunuz yüksek lisans tezi hepsi uçtu gitti. Tabii siz daha önce onları ‘bulut’a uçurmadıysanız...
    </strong>
   </em>
  </p>
 </blockquote>
 <p>
  Senelerce biriktirilen fotoğraflar, videolar; emek verilerek hazırlanmış tezler, kitap taslakları; şirketinizin olmazsa olmaz verileri... Hepsi de bilgisayarınızın sabit diskinde. Peki ya bilgisayarınız bir anda çökerse? Hele de yedeklemediyseniz, yandığınız gündür. Tüm o emekler, hatıralar bir anda buhar olup uçar gider.
 </p>
 <p>
  Peki, böyle bir durumla karşı karşıya kalmamak için neler yapılır? Dosyaların silinip yok olmasını engellemek mümkün mü?
 </p>
 <p>
  Bu tür aksiliklerden korunmak için yapılacak şey ise çok basit: Bu bilgileri güvenli bir şekilde depolamak.
 </p>
 <p>
  Bu alanda hizmet veren bulut servislerinin sayısında son zamanlarda artış var. Bu online hizmet sağlayıcılarına, saklamak istediğiniz belgeleri yüklüyorsunuz. Bu fotoğraf ya da video olduğu gibi office dosyaları da olabiliyor. Ayrıca akıllı telefonların içindeki bilgilerinizi yedeklemeyi veya telefon değiştirdiğinizde yaptığınız yedeklemenin diğer telefona taşınmasını da sağlıyor.
 </p>
 <p>
  Birbirleriyle yarış hâlindeki bu servisler temelde aynı şeyi sunsalar da her biri farklı alanda uzmanlaşmış. Kimi güvenlik konusunda iyiyken kimi de depolama alanında cömert davranıyor. Bunların haricinde bulut seçerken dikkat etmeniz gereken şeylerden biri de telefon ve bilgisayarınızla uyumlu olup olmadığı. Biz de bulut sistemlerini sizler için derledik.
 </p>
 <p>
  Dropbox: Depolama alanında en çok kullanılan bulut uygulamalarından biri de Dropbox. Windows, OS X, Android ve iOS dışında Linux, BlackBerry ve Windows Phone platformlarına da destek veriyor olması servisi bu kadar iyi yapan özelliklerden biri. Ücretsiz 2 GB’lık depolama alanı sunan hizmetin kapasitesini artırmak mümkün. Sizin tavsiyenizle Dropbox kullanan her bir kişi size 500 MB hafıza daha kazandırıyor. Bu şekilde alanınızı 16 GB’a kadar çıkarabiliyorsunuz. Ücretli kullanımlarda ise aylık 12 dolara 1 TB’lık alan kullanabiliyorsunuz. Servisin önemli özelliklerinden biri dosyalarınıza offline olarak da erişebilmeniz. İnternete bağlı olmadan da dosya ve klasörlerinizi düzenleyip kullanabiliyorsunuz. Servis internete tekrar bağlandığında bu dosyaları güncelliyor.
 </p>
 <p>
  Google Drive: Google mail hesabı olan herkesin aslında bir Google Drive hesabı da var. Bu hesap ise kullanıcılarına ilk etapta 15 GB alan sağlıyor. Temel seviye kullanıcılar için bu alan yeterli diyebiliriz. Çünkü Google’a yüklediğiniz 2048x2048 çözünürlüklü fotoğraflar ve 15 dakikadan az videolar depolama alanından götürmüyor. Aynı zamanda yüklediğiniz belgeler, slaytlar, sunumlar da yer kaplamıyor. Dosyaları başkalarıyla paylaşma seçeneği ile de ortak çalışma imkânı sunuyor. Google Drive PC ve Mac için uyumlu, mobil olarak da Android ve iOS uygulamaları bulunuyor.
 </p>
 <p>
  iCloud: Apple güvenilirlik açısından en dikkat çekici isimlerin başında gelse de 2014 yılında ünlü isimlerin iCloud hesaplarının ‘hack’lenmesiyle akıllarda soru işareti bıraktı. Her ne kadar bunun kullanıcı hatasından kaynaklanabileceği konuşulsa da her sistemin açığının olabileceği bir gerçek. Bulutun depolama kapasitesi ücretsiz 5 GB. Fazlasına ihtiyaç duyarsanız ücretler 20 GB için aylık 1,5 dolardan başlıyor, 1 TB için 24 dolara kadar artıyor. Apple ayrıca iCloud için kendi kabuğunu kırmış diyebiliriz; çünkü servisini genişleterek iOS ve Mac dışında PC üzerinden de ulaşılabilir hâle geldi. Yine de Windows Phone ve Android için hâlâ uygulaması bulunmuyor.
 </p>
 <p>
  Mega: Güvenliğe ve depolama alanının büyüklüğüne önem verenlerdenseniz Mega bu konuda en iyilerden. Depoladığınız bilgileri daha servis sağlayıcısına gitmeden şifreliyor. Böylelikle sizden başka kimse bilgilerinize erişemiyor. 50 GB ücretsiz alan veren sistem bu konuda oldukça cömert. Bu alan yeterli gelmeyen profesyonel kullanıcılar için de yıllık 500 GB 108 dolardan başlayan paketler bulunuyor. Mac, PC ve Linux üzerinden çalışan program, mobil cihazlardan iOS, Android, Windows Phone ve BlackBerry için uygulama sunuyor.
 </p>
 <p>
  OneDrive: Microsoft’un depolama servisi olan OneDrive Windows ve Windows Phone işletim sistemlerinin yerleşik ögesi. Bunların yanı sıra Mac, Android ve iOS kullanıcıları için de uygulama mevcut. Sistem ücretsiz olarak 15 GB alan sunuyor. Bunun dışında sizin tavsiyenizle üye olan her kullanıcı için fazladan 500 MB depolama alanı kazanıyorsunuz. Ayrıca daha fazla alan isterseniz cep telefonunuzun fotoğraf klasörünü de eşitleyerek 15 GB alabilirsiniz. Office 365 kullanıcısı iseniz aylık kullanım ücretinize dâhil olarak 1 TB depolama alanınız bulunuyor.
 </p>
 <p>
  TresorIt: Güvenlik alanında en iddialı olanlardan biri de Tresorit. Öyle ki firma güvenlik sistemini alt edene 50 bin dolar vadediyor. Firmanın açıklamasına göre şimdiye kadar 1056 hacker sisteme girmeyi denemiş fakat henüz bunu başaran olmamış. Önemli veriler saklamanız gerekiyorsa 3 GB’lık ücretsiz paketin size yetmeyeceğini belirtelim. Premium paket ise aylık 13 dolara 100 GB alan veriyor. Mac ve PC için kurduğunuzda verileri yerel olarak şifreleyen sistemde şifre sadece sizde kalıyor. Ayrıca Windows Phone, iOS, Android ve BlackBerry uygulamaları bulunuyor.
 </p>
 <p>
  SpiderOak: Depolama alanında birincil öncelik güvenlik ise birincil tercih de SpiderOak olabilir. Sistem dosyaları sunucuya gitmeden kendi bilgisayarınızda şifreleme imkânı veriyor. Böylece verilerinize ulaşılması zorlaşıyor. Bu durumda sizin de başka bilgisayarlardan erişmeniz ve paylaşmanız zorlaşsa da buna çözüm de ‘Hive’ adlı arayüzden sağlanıyor. Tabii verilerinizi başkasıyla paylaşacağınız zaman ortak paylaşım şifresi göndermeniz gerekiyor. Sistem başkalarıyla paylaşmayı zorlaştırsa da güvenlik açısından bunun iyi olduğu kesin. Ücretsiz depolama alanı olarak 2 GB sunan sistem arkadaşınızı getirdiğinizde 10 GB’a kadar alan veriyor. Windows, Mac, Linux uyumlu.
 </p>
 <p>
  Box: Bu sistem daha çok kurumsal kullanıcılara yönelik hizmet veriyor. ‘General Electric’, ‘GAP’, ‘GlaxoSmith Kline’ gibi şirketlere hizmet veren Box, dosya paylaşım, düzenleme işlerini diğer kullanıcılarla ortak yapma imkânı veriyor. Bu birçok bulut sisteminde bulunan bir özellik olsa da kurumsal anlamda oldukça kullanışlı olduğunu söyleyebiliriz. Bir dosya üzerinden ortak işlem yapmayı kolaylaştıran dosyanın bir önceki versiyonlarını geri getirme özelliği ise ücretsiz kullanıcılara sunulmamış. Ücretsiz olarak 10 GB alan veren sistemde 100 GB alan için aylık 11 dolar ödemeniz gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/teknoloji/ben-arsiv-yuklu-bir-bulutum_553979), [web.archive.org (arşiv bağlantısı)](http://web.archive.org/web/20160302102850/http://www.aksiyon.com.tr/teknoloji/ben-arsiv-yuklu-bir-bulutum_553979)
