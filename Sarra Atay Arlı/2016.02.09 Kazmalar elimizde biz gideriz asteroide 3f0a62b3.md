# Kazmalar elimizde biz gideriz asteroide

*Sarra Atay Arlı 2016.02.09*

<div class="pNewsDetailMainContent ctx_content" itemprop="articleBody">
 <p>
  Rosetta uzay aracıyla bir asteroid üzerine indirilen Philae sondası, gerçekte asteroid madenciliği için de önemli adımlardan biriydi. Böylelikle bir asteroidin yüzeyine nasıl inileceği tecrübe edildi.
 </p>
 <p>
  80 günde devr-i âlem’ kitabının yazarı Jules Verne, yazdıklarının bir gün gerçekleşeceğini bilseydi neler yapmazdı neler… Yatırım için her yolu denerdi mesela… Verne’e benzemek istemediğinden midir bilinmez, hayallerini gerçeğe dönüştürmek üzere adım atan bir yönetmen var: James Cameron. ‘Avatar’ filmini çektikten sonra asteroid madenciliğine yaptığı yatırım ile bütün dünyaya gösterdi bunu. Hatırlarsınız, filmde Dünyalılar başka gezegenleri sömürmeye çalışıyorlardı.
 </p>
 <p>
  Uzayda gezegenleri istila etme şimdilik kurgusal olsa da; uzaydan maden getirme fikri hiç de uzak değil artık. Gezegenlerde maden arama düşüncesi filmlerin yanı sıra bilgisayar oyunlarına, dizilere de konu oluyor. Bu da aslında asteroid madenciliğinin yakın gelecekte daha çok konuşulması demek. Peki ya Türkiye’de durum nedir dersiniz? Dünya bu konuyu konuşurken, Türkiye’de ilgilenen kişi sayısı bir elin parmaklarını geçmiyor. Konunun uzmanlarından Prof. Dr. Alim Rüstem Aslan’a göre, Türkiye’de bu alan üzerine bir çalışma bulunmuyor!
 </p>
 <p>
  Dünya madenlerinin köküne kıran mı girdi? Aslında girmedi. Fakat ağır metaller Dünya’nın çekirdeğinde bulunuyor. Sebebi Dünya oluşurken merkezde yoğunlaşan öz kütle çekiminin ağır metallerin merkeze çökmesine sebep olması. Bugün işlenebilen madenler genelde Dünyamıza meteorların çarpmasıyla meydana geldi. Yani hâlihazırda asteroid madenciliğini zaten Dünyada yapıyoruz. Metalleri tüketim hızımız 50 - 60 yıl sonra Dünya’nın kabuk tabakasında maden kalmayacağını gösteriyor.
 </p>
 <p>
  Dünya’nın merkezinden maden çıkarmak pek mümkün görünmüyor. Sebebi derinlere indikçe ne ile kazılırsa kazılsın bütün maddeleri eritecek bir sıcaklık olması. En yakınımızdaki kaya parçası olan Ay’a baktığımız zaman onda da fazla maden yok. Nedeni olarak Ay’ın Dünya’ nın dış katmanından koptuğu düşünülüyor. Ay’a fazla meteor çarpmadığı için de Dünya’daki gibi maden de bulunmuyor.
 </p>
 <p>
  Bize en yakın gezegen olan Mars araştırıldığında  bolca maden olduğu görülmüş. Fakat madenin Mars’tan çıkarılıp dünyaya getirilmesi oldukça pahalı. Hatta iki gezegen arasında gidip gelecek roketlerin yakıtı Mars’ta bile üretilse maliyetler istenilen ölçüde düşürülemiyor. Geriye tek bir seçenek kalıyor: Asteroid madenciliği.
 </p>
 <p>
  Asteroidlerde çekim kuvveti olmaması maden çıkartma ve nakliye konusunda avantaj sağlıyor. Uzayda da yerçekimi olmadığı için fazla yakıt harcanmayacağı düşünülüyor. Asteroidleri taşıyacak robot gemilerin motorunun kısa aralıklarla ateşlenmesi yeterli olacak. Asteroid kuşağından Dünya’ya geri dönen robot gemiler eylemsizlik ilkesiyle motordan aldığı itiş gücünü yolculuk boyunca koruyacak ve sadece Ay’a yaklaşırken hız kesecek.
 </p>
 <p>
  Asteroid madenciliği üzerine şirketler kurulmuş olsa da faaliyete geçirilmiş durumda değil. Henüz plan aşamasında olan projelerin maddi boyutu hesaplanıyor.
 </p>
 <p>
  <strong>
   Kâr - zarar hesabı
  </strong>
 </p>
 <p>
  İnsanlık tarihi boyunca çıkarılan altın miktarı 2012 yılında yaklaşık olarak 174.000 ton olarak kabul ediliyor. Platin ise bundan da az. Bu durumda tahminlere göre sadece S tipi bir asteroid olan 433 Eros’ta, Dünya’da şimdiye kadar çıkarılandan çok daha fazla altın ve platin var. Sadece bir asteroidden çıkarılacak madenle bu kadar büyük meblağların kazanılacağı bir gerçek. Fakat henüz hiçbir yatırımca somut adım atmadı. Sebebi maliyetinin çok yüksek olması.
 </p>
 <p>
  Madencilik girişimi için araştırma, geliştirme, inşaat, altyapı geliştirme, mühendislik maliyetleri hesaplanırken zaman ve çevresel maliyetler de göz önünde bulunduruluyor. Hesaplamalarda dikkat edilmesi gereken bir durum daha var ki o da bu kadar hammaddenin pazara girdiğinde fiyatları düşüreceği. Bir anda tonlarca altın, platin gibi elementin pazara girmesi  bütün ekonomileri altüst edecek.
 </p>
 <p>
  İşin maddi boyutu hesaplanadursun asteroidlerden maden çıkarmaya yetecek teknoloji aslında elimizde mevcut. Yapılacaklara gelince öncelikle iyon motorlarının kullanılması planlanıyor. İyon motoru uzak mesafelerde fazla yakıt harcamadığı için, bu sistemle çalışan gemilerin küçük ve hafif olacağı söyleniyor.
 </p>
 <p>
  Ayrıca madenlerin taşınması ve işlenmesi konusunda 3 çeşit alternatif var. Bunlardan ilki, asteroidin uzay aracına alınıp Dünya’ya getirilmesi ve işlenmesi. Ancak yöntem pahalıya mâl oluyor. İkinci alternatif asteroidin uzay aracı tarafından taşınıp Ay yörüngesine bırakılıp burada işlem görmesi. NASA’nın planı da bu. Daha gelişmiş bir teknoloji isteyen üçüncü alternatif ise asteroidin yerinde işlenip madenlerin getirilmesi. Bunun için üç boyutlu yazıcıların kullanılması planlanıyor. Uluslararası Uzay İstasyonu’na gönderilen üç boyutlu yazıcılar daha şimdiden yedek parça ve alet üretimi yaparak gezegenimizden gönderilmesi gereken malzeme ihtiyacını azaltmaya başlamış durumda. Bu da ilerleyen dönemlerde Mars’ın ötesine göndereceğimiz araçların kendi ihtiyacı olan aletleri basabileceğini gösteriyor. Asteroidlerden çıkarılacak hammaddeler işlenip 3 bu üç boyutlu yazıcılarla basılabilecek. Yani gelecekte uzay gemisi üreten uzay tersaneleri dahi mümkün olabilecek.
 </p>
 <p>
  Ayrıca asteroidlerdeki buzun, sıvı hidrojen ve sıvı oksijene ayrıştırılması planlanıyor. Böylelikle uzay araçları için yakıt sağlanmış olacak. Bu da dış uzaya gönderilen uzay araçlarının asteroidleri yakıt ikmal noktası olarak kullanmasına olanak verecek.
 </p>
 <p>
  <img alt="" src="http://web.archive.org/web/20160212123124im_/http://medyakitapzamani.zaman.com.tr//aksiyon/2016/02/09/575105.jpg "/>
 </p>
 <p>
  <strong>
   Hangi şirketler yapıyor?
  </strong>
 </p>
 <p>
  NASA Gelişmiş Kavramlar Enstitüsü, ‘Robotik Asteroid Maden Arama’ projesi hazırladı. Projeye göre asteroid madenciliği için gerekli teknolojiler, görev ve araç tasarımları üzerine bilgiler veriliyor. Yakın, orta ve uzun vade planlarına göre saptamalarda bulunuyor. Örneğin, 2025 yılında uzayda 12 ila 20 kişinin yaşaması öngörülürken 2070 yılı planında bu sayının 96 bine ulaşması hedefleniyor. Tabii bunun NASA’nın bütçesinin 5’te birini sarf ettiği takdirde mümkün olacağını belirtelim. Ayrıca NASA’nın planları arasında uzaya iyon motoru kullanan özel bir robot gemi göndererek Mars’ın ötesinden asteroit seçmek ve Dünya’ya getirmek de var. Seçilen bu asteroid Ay’ın yörüngesine bırakılacak ve deneme kazısı yapılarak ne kadar maden olduğuna bakılacak.
 </p>
 <p>
  Kepler Enerji &amp; Uzay Mühendisliği (Kepler Energy Space Engineering LCC), on yıl içerisinde küçük asteroidlere küçük delgi matkaplı robotlar göndererek Dünya’ya maden getirmeyi planlıyor. Ayrıca daha da ilerideki dönemlerde uzayda koloniler kurmak hedefleri arasında.
 </p>
 <p>
  Derin Uzay Endüstrileri (Deep Space Industries), 2015’te kazı için elverişli bir asteroid arayacak FireFly uydusunu fırlatacağını açıklamıştı. Henüz asteroid bulduklarına dair herhangi bir bilgi vermezlerken şirket ardından ikinci bir uydu gönderip 150 kilogram materyal geri getirmeyi planlıyor.
 </p>
 <p>
  Gezegen Kaynakları (Planetary Resources) denen şirket ise içlerinden en ilginci diyebiliriz. Bunu sebebi ‘Avatar’ filminin de yönetmeni James Cameron, Google’ın yöneticileri Larry Page ve Eric Schmidt tarafından yatırım yapılması. Şirket Dünya yörüngesine göndereceği uzay teleskopları ile gezegenimize yakın asteroidlerin detaylı kataloğunu çıkaracak. Dünyanın en zengin yatırımcıları tarafından finanse edilen şirket teleskopları uzay madenciliğine adım atmak isteyen firmalara da kiralayarak veri tabanı hizmetleri sunacak. Ayrıca planları arasında 2020 yılında uzayda bir yakıt tankı kurup asteroidlerden elde edilen buzu sıvı oksijen ve sıvı hidrojen olarak ayrıştırıp roket yakıtı hâline getirmek de var. Bunlarla ticari uydu ve uzay araçlarına ikmal yapacaklar.
 </p>
 <p>
  Biz daha gidilebilebilir mi gidilemez mi diye konuşaduralım uzay kanunu bile yapılmış. 2015’te ABD Başkanı Barack Obama tarafından imzalanan ‘Uzay Kaynakları Keşfi ve Kullanımı Yasası’ ile asteroidlerden maden getirip satmak yasal hâle geliyor. Yasa “asteroid kapanındır” mantığında olsa da işin geldiği boyutu göstermek açısından önemli. İstanbul Barosu Havacılık ve Uzay Hukuku Komisyonu Başkanı Avukat Nazlı Can, asteroid madenciliğinin uzay hukuku kurallarına aykırı olduğunu ifade etse de ABD’nin kural tanımazlığı su götürmez bir gerçek.
 </p>
 <p>
  NASA Başkan Yardımcısı Robert Lightfoot’un açıkladığı asteroid madenciliği planına göre hedef asteroid bu sene seçilecek. Bu asteroid 2019’da yakalanacak ve astronotlar Ay yörüngesine taşınan kayadan 2021 yılında örnek alacaklar. Türkiye tüm bu gelişmerin neresinde, derseniz, cevabı Prof. Dr. Alim Rüstem Aslan veriyor: “Türkiye’de bu alan üzerine bir çalışma bulunmuyor.” Konuyla ilgilenen kimselerin bile oldukça az olduğunu söyleyen Aslan, daha çok etik ve hukuki yönünün konuşulduğunu söylüyor.
 </p>
 <p>
  Velhasıl eller gider aya; biz gideriz…
 </p>
 <p>
  <strong>
   Asteroid nedir?
  </strong>
 </p>
 <p>
  Nam-ı diğer göktaşı. Uzaydaki kaya parçaları olarak tanımlayabiliriz. Evrenin yaradılışında gezegen olamamış kenarda köşede kalmış ufak tefek taşlar da diyebiliriz bunlara. Ufak tefek dediğimize bakmayın, Ay’ dan daha büyükleri hatta uydusu olanlar bile var. Tabii toz zerresi kadar küçük olanları da. Bizim Güneş sistemimizde daha çok Mars ile Jüpiter arasında dolaşıyorlar. Yılın belli dönemleri Dünya’nın da yörüngesine girip yerçekimine kapılarak bizim ‘yıldız kayması’ olarak adlandırdığımız olayı da meydana getiriyorlar. Atmosfere girdiklerinde sürtünmenin ve sıcaklığın etkisiyle yanıp ışık saçıyorlar.
 </p>
 <p>
  <strong>
   Asteroid tipleri
  </strong>
 </p>
 <p>
  Asteroidler çeşitlerine göre 3’e ayrılıyor.  C tipi asteroidler: Asteroidlerin yüzde 75’ini bunlar oluşturuyor. Karbon ve su içeren mineraller bakımından oldukça zenginler. Çok miktarda organik karbon, fosfor ve gübreleme için kullanılabilecek bileşen içeriyorlar.  S tipi asteroidler: Temel olarak demir ve magnezyum silikatları içerirler. Ayrıca yapılarında nikel, kobalt, altın, platin, rodyum barındırırlar.  M tipi asteroidler: Seyrek rastlanırlar ve S tipine kıyasla 10 kat daha fazla metal bulundururlar.
 </p>
 <p>
  <img alt="" src="http://web.archive.org/web/20160212123124im_/http://medyakitapzamani.zaman.com.tr//aksiyon/2016/02/09/575106.jpg "/>
 </p>
 <p>
  <strong>
   Asteroid madenciliği nedir?
  </strong>
  Özetle uzayda bulunan bu kaya parçalarından hammadde çıkartmak demek. Yani dünya üzerinde yapılan madenciliğin uzayda yapılan versiyonu. Asteroidlerden mineral ve gaz, uzayda inşa edilecek yapılarda kullanmak üzere demir, nikel ve titanyum, astronotların bu yapılarda çalışmalarını devam ettirebilmeleri için gerekli su ve oksijen, roket yakıtında kullanmak için hidrojen ve oksijen teminini sağlamak için yapılması planlanıyor. Diğer bir deyişle yerinde kaynak teminini sağlıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/bilim/kazmalar-elimizde-biz-gideriz-asteroide_553818), [web.archive.org (arşiv bağlantısı)](http://web.archive.org/web/20160212123124/http://www.aksiyon.com.tr:80/bilim/kazmalar-elimizde-biz-gideriz-asteroide_553818)
