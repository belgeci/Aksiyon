# Uygulama piş telefonuma düş

*Sarra Atay Arlı 2016.01.26*

<div class="pNewsDetailMainContent ctx_content" itemprop="articleBody">
 <p>
  Bugün 2 milyar insanın elinde akıllı telefon var. Telefon dedikse sadece lafın gelişi. ‘Alo’dan fazlasını sunuyorlar insana. Hele bir de internetiniz varsa, konuşmasanız bile yanınızda taşımanız yeter.
 </p>
 <p>
  Hızla gelişen bilişim ve internet teknolojileri günlük hayatımızın vazgeçilmez bir parçası oldu. Kitap okumaktan alışverişe, dünya haritasını incelemekten spor egzersizlerine kadar artık birçok şey teknolojik cihazlarla yapılıyor. Açıkçası gündelik işlerimizi de oldukça kolaylaştırıyor. Düne kadar çocuklarının telefonla meşguliyetini eleştiren ebeveynler bile artık bu cihazları ellerinden düşüremiyor.
 </p>
 <p>
  e-Marketer tarafından yapılan araştırmaya göre, hâlihazırda dünya çapında 1,9 milyar akıllı telefon kullanıcısı var ve bu sayının 2016 yılında 2 milyarı geçeceği tahmin ediliyor. Yani her geçen gün akıllı telefonlara daha çok insan ulaşıyor, hâliyle içindeki uygulamaları da kullanır hâle geliyor. Bu durum beraberinde teknoloji bağımlılığını getirse de avantajlarını da hiç yabana atmamak gerek.
 </p>
 <p>
  Teknolojik marketlerde envaiçeşit uygulama bulunsa da telefonumuza yüklediklerimiz belli bir sayıyı geçmiyor. Biz de bunlardan yaşamın içinden kısa yolları gösteren uygulamaları sizler için derledik.
 </p>
 <p>
  <strong>
   Uyanmayın da görelim
  </strong>
 </p>
 <p>
  Uykusu ağır olanlar için çok kullanışlı olan ‘Alarmlı Saat Süre Ölçer’ uyanmamayı imkânsız hâle getiriyor. Alarmı kapatıp uyumaya devam edenler içinse matematik problemi çözmeden kapatamama özelliği bulunuyor. Android telefonlar için olan uygulamayla güne zihniniz aktif bir şekilde girebilirsiniz. iOS kullanıcıları ise ‘Sleep Cycle Alarm Clock’ ile uyku düzenini kayıt altına alabiliyor. Uyanmanız gereken en geç saati seçtiğinizde o aralık içinde uykunuzun en hafiflediği dönemde uyandırıyor. Daha sonra gece uyku performansınızı inceleyebiliyorsunuz.
 </p>
 <p>
  <strong>
   Siz konuşun, telefon yazsın
  </strong>
 </p>
 <p>
  Telefondan yazı yazmak istemeyenlerin çok işine yarayan bir uygulama ‘Dragon Dictation’. Konuşmalarınızı metne dökerek sizi mesaj yazma zahmetinden kurtarıyor. Yalnız, sesinizi algılaması için daha tane tane ve anlaşılır şekilde konuşmanız gerekiyor. iOS tabanlı telefonlarda kullanılan bu uygulamanın yanı sıra Android kullanıcıları Google sesli klavyeden faydalanabiliyor.
 </p>
 <p>
  <strong>
   Yoldan şaşma
  </strong>
 </p>
 <p>
  Büyük şehirlerde trafikte yol bulmak bazen meşakkatli olabiliyor. Yol bulmayı kolaylaştıran uygulamalardan en kullanışlısı ‘Yandex’. Trafik durumunu oldukça güncel tutan uygulama,  gideceğiniz yere en kısa sürede ulaşmanızı sağlayacak bir rota belirliyor. Bunun haricinde ‘İBB Cep Trafik’ İstanbul için trafik yoğunluğu haritası veriyor. Ankara Büyükşehir Belediyesi’nin düzenlediği ‘ABB Trafik’ ayrıca şehir içindeki canlı kameraları izleme gibi seçenekler sunuyor.
 </p>
 <p>
  <strong>
   Barkod RAHATLIĞI
  </strong>
 </p>
 <p>
  QR Code (quick response) çabuk tepki anlamına gelen barkodları reklam panolarından aldığınız herhangi bir ürünün üzerine kadar her yerde görmek mümkün. Bunları okuma imkânı sağlayan ‘QR Droid’ ile müzelerde tarihî eserler hakkında bilgi dahi edinebilirsiniz.
 </p>
 <p>
  <strong>
   Nerede kaldı derdi bitti
  </strong>
 </p>
 <p>
  ‘Mobiett’ İstanbul’da toplu taşıma araçlarını beklerken bineceğiniz aracın gelmesine ne kadar zaman kaldığını takip etme imkânı sağlıyor. İstanbul haricinde Ankara için ‘EGO CEP’te’, İzmir için ‘Kentkart Mobil’ uygulamaları var. Mersin, Kocaeli, Adana gibi büyükşehir belediyelerinin de uygulamaları mevcut.
 </p>
 <p>
  <strong>
   Spor hayatın içinde
  </strong>
 </p>
 <p>
  Maalesef Türkiye’de spor alışkanlığı yok denecek kadar az. Kimi spor salonlarının ücretinden yakınırken kimi vakti olmadığından kimiyse gitmeye üşendiğinden yap(a)madığını söylüyor. Buna çözüm olarak sunulan uygulamalar ise hayli çeşitli. Her birini evde yapabileceğiniz uygulamalardan bazıları şöyle: ‘7 Dakika Egzersiz’ uygulamasıyla her gün 7 dakika egzersiz yaparak form tutabiliyorsunuz. Bunun dışında ‘8 Dakikada Karın Kası’, ‘Günlük Karın Egzersiz’, ‘Ücretsiz Günlük Egzersizler’ gibi uygulamalar da hareketlerin yapılışını videolu biçimde gösteriyor.
 </p>
 <p>
  <strong>
   Emlak ve araç satın almak için
  </strong>
 </p>
 <p>
  ‘Sahibinden.com’ gibi uygulamalarla gayrimenkul ve araç alım satımları oldukça kolaylaştı. Daire satma-kiralama yahut araç alım-satım işlemlerinin hepsini yapabiliyorsunuz. Ayrıca emlakçı veya galeri gezmek ve komisyon ücreti vermekten de kurtulmuş oluyorsunuz.
 </p>
 <p>
  <strong>
   Çirkin fotoğrafa son
  </strong>
 </p>
 <p>
  Selfielerin yaygın olduğu günümüzde fotoğraflarda güzel çıkmak daha önemli bir hâl aldı. Yüzdeki sivilceyi gizleyeninden tutun, makyajlı gibi gösterenine kadar  çeşit çeşit uygulamalar bulunmakta. ‘Retrica’, ‘Candy Camera’, ‘B612’ uygulamaları öz çekim için ideal olanlar. Daha çok fotoğraf filtre ve efekti arıyorsanız ‘PIP Kamera-Fotoğraf Efekti’ni kullanabilirsiniz. Kolaj yapmak için en çok indirilen ise ‘Photo Grid- Kolaj Uygulaması’. Bu uygulamaların hepsinin ayrı özellikleri olduğundan, deneyip hoşunuza gideni seçmeniz en iyisi.
 </p>
 <p>
  <strong>
   Nette pişer, bize de düşer
  </strong>
 </p>
 <p>
  Makarnadan başka yemek bilmeyen öğrencilerden yeni gelinlere kadar kullanıcı portföyü çok geniş olan bu uygulamaların değişik versiyonları bulunmakta. ‘Nefis Yemek Tarifleri’ uygulamasında yüz binden çok çeşit var. Üye olup kendi tarifinizi eklemenize de imkân veren uygulamayla tariflerin yapımını fotoğraflı ve videolu olarak görebilirsiniz. ‘İnternetsiz Yemek Tarifi’ uygulaması ise internet bağlantısı olmaksızın yemek tariflerine ulaşmak isteyenlere göre.
 </p>
 <p>
  <strong>
   Bu şarkı kimin?
  </strong>
 </p>
 <p>
  Bulunduğunuz yerde çalan, ilginizi çeken ama adını bilmediğiniz şarkıları bulmaya yardımcı olan bir uygulama ‘SoundHound’. ‘Neydi bu şarkının adı?’ diye aklınıza takılan şarkıyı söyleyerek ya da mırıldanarak da arama yapabilirsiniz.
 </p>
 <p>
  <strong>
   Kendi videonu kendin kolajla
  </strong>
 </p>
 <p>
  Video düzenleme uygulamaları oldukça çeşitli olsa da en çok indirilenler 50 milyon ile ‘VivaVideo Video Düzenleme’ ve ‘Flipagram’. Bilgisayardan yapılan video kolajlama işlemlerini telefondan yapma imkânı sağlayan bu uygulamalar özellikle gençler arasında çok popüler.
 </p>
 <p>
  <strong>
   Banka da kredi kartı da artık cepte
  </strong>
 </p>
 <p>
  Müşterilerin akıllı telefonlarla daha fazla hemhâl olması her bankanın kendi mobil şubesini kurmasını gerektirdi. Artık bankadan yapabileceğiniz birçok işlemi mobil şubelerden de yapabiliyorsunuz. Para transferleri, yatırım ve hisse senedi işlemleri, döviz alış-satışı, fatura ödemeleri, kredi başvuruları bunlardan birkaçı. Mobil şubesi bulunan bankalar bunlarla hem iOS hem Android hem de Windows kullanıcılarına hitap ediyor. Ayrıca bankalar şimdi de telefonu kredi kartı olarak kullanma olanağı sunmaya başladı.
 </p>
 <p>
  <strong>
   Otobüste, işte, evde her yerde ekitap
  </strong>
 </p>
 <p>
  Türkiye’de henüz alışkanlık olmasa da eBook dünyanın birçok yerinde gittikçe yaygınlaşıyor. Her yerde kitap okuma imkânı sağlayan uygulamalar ile dileğiniz kitabı telefonunuza indirip okuyabilirsiniz. Aynı zamanda dergi ve gazeteleri de yine uygulamalarıyla takip edebilirsiniz.
 </p>
 <p>
  <strong>
   Bütün e-postaların bir arada
  </strong>
 </p>
 <p>
  Özellikle iş hayatında mailleri kontrol etmek elzem hâle geldi. Bütün mailleri bir arada kullanmak içinse ‘Mailbox’ oldukça kullanışlı bir uygulama. Takvim, ajanda ve not defteri uygulamalarının hepsini bir arada kullanabilmek için birden çok uygulama var. Bunlardan en kullanışlıları ise ‘Evernote’, ‘Jorte’, ‘Awesome Note’ ve ‘ColorNote’.
 </p>
 <p>
  <strong>
   ‘Bugün git, yarın gel’e son
  </strong>
 </p>
 <p>
  ‘E-Devlet (Beta)’ ile turkiye.gov.tr adresinden yapabileceğiniz her türlü işlemi yapabiliyorsunuz. Araç sorgulayabiliyor, pasaport takibi yapabiliyor, Sosyal Güvenlik Kurumu, Sağlık Bakanlığı, İŞKUR, İçişleri Bakanlığı gibi birçok kurumun hizmetlerinden yararlanabiliyorsunuz.
 </p>
 <p>
  <strong>
   Taksiyi de cebe attık
  </strong>
 </p>
 <p>
  ‘Bi Taksi’yle, yakınlarınızda bulunan ve uygulamaya kayıtlı taksileri görebilir, çağırabilirsiniz. Bu taksilerde kredi kartı ile ödeme yapılabilmesi de diğer bir avantaj. Ayrıca gideceğiniz yere ücret hesaplamasını da yine uygulama üzerinden yapabilirsiniz. Yolculuğun kayıt altında tutulması da taksileri güvenli hâle getiriyor. ‘Taksi’ ise size en yakın taksi duraklarını haritada ve liste hâlinde görüp arayabilmenizi sağlıyor. ‘Uber’ uygulaması daha çok yurtdışında kullanılmaya başlanmış, Türkiye’ye yeni açılmış durumda. Müşteri çekmek için ise indirim kuponları vererek kullanıcı sayısını artırmak istiyor. Sizinle aynı yere giden yol arkadaşı bulmanıza yardımcı olan bir uygulama da ‘Bla Bla Car’. Aracınızla yapacağınız şehirlerarası yolculuğunuzda kendinize yol arkadaşı bulabiliyorsunuz. Uygulamadaki fiyatlar diğer ulaşım araçlarınınkinden daha hesaplı olduğundan tercih edilebiliyor. Yolcuların tüm bilgileri sistemde kayıtlı olsa da güvenilirliği açısından kullanırken yolcu profillerine dikkat etmek şart.
 </p>
 <p>
  <strong>
   Oyun da lazım
  </strong>
 </p>
 <p>
  En eski telefonlarda bile oyun vardı. Yılandan başlayan oyun serüveni önce Angry Bird’e, ardından Candy Crush’a kadar uzandı. Sıkıntı ve stres durumlarında insanların başvurdukları bir yol aslında oyun oynamak. 2015’in en çok oynanan oyunlarına gelirsek; ‘Piano Tiles 2’, ‘Candy Crush’, ‘Subvey Surfers’ başı çekiyor. Aman dikkat, ‘2048’, ‘AA’, ‘1010!’ gibi oyunlar bağımlılık yapabiliyor.
 </p>
 <p>
  <strong>
   Nöbetçi eczane
  </strong>
 </p>
 <p>
  Nöbetçi eczaneye ihtiyacınız olduğunda ‘iEczane’den yardım alabilirsiniz. Uygulama Türkiye’deki nöbetçi eczanelerin adreslerini verirken aynı zamanda harita üzerinden de gösteriyor. Size uzaklıklarını da belirtiyor, böylelikle bulunduğunuz konuma en yakın olana gidebiliyorsunuz. Android için ‘iEczane’, iOS için ise ‘iEczane v2’ uygulamaları bulunuyor. Yalnız bazı yerlerin bilgilerinin güncellenmediğini belirtmek gerek.
 </p>
 <p>
  <strong>
   İngilizce öğrenmenin kısa yolu
  </strong>
 </p>
 <p>
  İngilizce birçok yerde karşımıza çıkıyor. Bilinmeyen kelimelerin anlamlarına anında bakabilmek için  ‘Tureng’ en fazla kelime kapasitesine sahip uygulama. İnternet bağlantısı olmadan da kullanmak isteyenler içinse ‘İngilizce Türkçe Sözlük’ ideal. Ayrıca İngilizceyi öğrenmek için de birçok program bulunuyor. ‘Duolingo’yla Bedava İngilizce’ uygulaması seviyenizi ölçüyor, ardından oyun oynar gibi İngilizce öğrenebiliyorsunuz.
 </p>
 <p>
  <strong>
   Zayıflamak isteyenlere diyet
  </strong>
 </p>
 <p>
  Hem yediklerine dikkat etmek hem de egzersiz yapmak isteyenler ‘MyFitnessPal’ uygulamasını kullanıyor. 5 milyondan fazla çeşit yemek arşivi bulunduran uygulamayla yediğiniz besini yazarak kaç kalori olduğuna bakabiliyorsunuz. Günlük yediklerinizin takibini yapabildiğiniz uygulama hem Android hem de iOS’da bulunuyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/uygulama-pis-telefonuma-dus_553678), [web.archive.org (arşiv bağlantısı)](http://web.archive.org/web/20160303235434/http://www.aksiyon.com.tr:80/teknoloji/uygulama-pis-telefonuma-dus_553678)
