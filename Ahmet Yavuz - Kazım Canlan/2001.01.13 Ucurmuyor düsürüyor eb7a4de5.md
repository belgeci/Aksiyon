# Ucurmuyor düsürüyor

*Ahmet Yavuz - Kazım Canlan 2001.01.13*

<div>
 <p class="spot">
  'İktidar'ın ilacı Viagra'  başımıza iş açacak. İlacın  yan etkilerinin pilotlar  üzerinde olumsuz etkileri  olduğunu belirleyen  Amerikan Havacılık  Araştırmaları Enstitüsü  uyarıyor: Viagra başımıza  uçak yağdırabilir
 </p>
 <p class="metin">
 </p>
 <img border="0" src="/web/20020329151928im_/http://www.aksiyon.com.tr/2001/319/resimler/Ucur.jpg"/>
 <p class="metin">
  Viagra ya da tıbbî adıyla Sildenafil. Dünya tarihinin en önemli buluşlarından birisi olarak lanse edilmiş ve kullanımı da icadı kadar olay olmuştu. Mavi kapsül piyasaya çıktığında infiale neden olmuş, yağmalanırcasına tüketilmeye başlamıştı. İlaç satışa çıktı ve tüm dünyada yaygın bir şekilde kullanılıyor. Halen dünya genelinde günde ortalama 300 bin Viagra reçetesi yazılıyor ve yine şu ana kadar 10 milyonun üzerinde Amerikalı Viagra ile tedavi olmuş. Hergün yaklaşık 300 bin Viagra reçetesi yazılıyor ve bu da ayda 10 milyon Viagra reçetesi demek . Avrupa Komisyonu'nun onay verdiği 15 Eylül 1998 tarihinden bu yana ise Avrupa'da 30 milyonun üzerinde Viagra kullanılmış.
 </p>
 <p class="metin">
  Şimdi Viagra ile ilgili bu rakamlar nereden çıktı falan demeyin. Geçtiğimiz günlerde elimize geçen bir Amerikan havacılık dergisinde Viagra ile ilgili 'çarpıcı' araştıma sonuçları vardı. Viagra başımıza gökten uçak yağdırabilirmiş. Aslında direkt olarak bizi ilgilendiren ne dünya genelinde 150 milyon erkeğin iktidarsızlık sorunu çekmesi ne de ilacın mucidi Pfizer firmasının 1999 yılında dünyada 'yılın şirketi' olarak seçilmesiydi. Bizi ilgilendiren Amerikan Havacılık Araştırmaları Enstitüsü'nün araştırmasında iddia ettiği gibi bir pilotun Viagra kullandıktan sonra 24 saat içinde uçuşa çıkması durumunda başımıza nelerin gelebileceğiydi. Dünya çapında kaç sivil, kaç askeri pilot olduğunu araştırma imkanımız olmadı ama yolcu sayısına ve pilotların yaş ortalamasına baktığımızda Amerikan Havacılık Enstitüsü'nün araştırmasının ciddiye alınması gerektiği ortaya çıkıyor. Araştırmanın yapıldığı ülkede yani Amerika'da, aynı anda 61 bin kişi havada, yani günde ortalama 2.5 milyon kişi uçuyor. Bir başka deyişle sadece Amerika'da iç hatlarda uçan uçak sayısı saatte 250. Bu rakamı dünyaya yayın ve aynı anda havada olan uçak sayısını, bu uçakta uçan yolcu sayısını ve bu uçakların düşmesi sonucu yerde kaç kişinin hayatının tehlikeye gireceğini düşünün. Viagranın uçak düşürdüğünü de nereden çıkardığımızı düşünmeyin çünkü uçuştan önce hiç bir pilot son 24 saatte Viagra kullanıp kullanmadığını beyan etmiyor. Sorulmuyor da zaten.
 </p>
 <p class="metin">
  Viagra renk körü yapıyormuş
 </p>
 <p class="metin">
  İstatistiklere göre bu ilacın kullanımı dünya çapında giderek yaygınlaşıyor. İlaç kullanımı yaygınlaşıyor ama ilacın yan etkileri henüz giderilebilmiş değil. İlacın üreticisi Pfizer firmasının ilaçla ilgili prospektüsünde yazan yan etkilere göre Sildenafil (Viagra) ile yapılan güvenlik çalışmalarında baş dönmesi ve görme bozukluğu bildirildiği için araç ve makine kullanırken hastaların dikkatli olmaları isteniyor. İlacın yan etkileri arasında başağrısı, yüzde kızarıklık, sersemlik hali, anormal görüş (hafif ve geçici özellikle görmede renklerin soluklaşması, bunun yanında ışığı algılamada artış ve bulanık görme), görmede ağrı, kanlanma, kızarma ve benzerleri sıralanıyor. Bu bilgiler tıbbi açıklamaların sadeleştirilmiş hali. Uzmanlar ise Viagra ile ilgili şu bilgileri veriyor: "Viagra PDE5'i engeller, ayrıca PDE6'yla ilgisi ve onun üzerinde etkisi de mevcuttur. PDE6 genetik özelliklerin transferinden sorumlu retinal enzimdir. Viagra, PDE6'nın engellenmesi nedeni ile mavi yeşil renk ayrımında problem olmakta, hastaların sadece yüzde üçünün görme rahatsızlıklarından şikayetçi olmalarına rağmen sözkonusu mavi—yeşil ayrımının yapılmamasının meteorolojik durumlarda, aletli inişte veya gece uçuşlarında tehlikeli olacağı muhakkaktır. Mavi ve yeşilin pilotça tam olarak ayrımının yapılamaması güvenli iniş için çok büyük sorunlar çıkartabilir." Bu özetin özeti açıklamanın tek cümlelik özeti şu: Viagra kullanan bırakın uçak kullanmayı motosiklet bile kullanamaz.
 </p>
 <p class="metin">
  Amerikan Havacılık Araştırmaları Enstitüsü özellikle sabah erken uçuşlarda tehlikeli olduğunu belirterek Viagra kullananların 24 saat içerisinde kesinlikle uçuşa çıkmaması gerektiğini söylüyorlar. Peki halen görevde olan pilotlarımız Viagra kullanıyorlar mı yoksa düşen uçaklarda Viagranın etkisi var mıydı? Başta da dediğimiz gibi pilotlara uçmadan önce son 24 saatte Viagra kullanıp kullanmadığı sorulmuyor; düşen uçaklardaki pilotaj hatası içinde Viagra kullanmaktan kaynaklanan yan etkiler de araştırılmıyor. THY verilerine göre Türk Hava Yollarında 458 kaptan, 324 ikinci pilot bulunmaktaymış. Bu pilotlar ortalama ayda 70—80 saat uçuyorlar ve ortalama olarak bir ayın net 20 günü uçuşta geçiyor. Taşınan ücretli yolcu istatistiklerine göre dünyanın 32. yolcu firması olan Türk Hava Yollarında ise pilotların yaş ortalaması 46. Tıp çevreleri 40 yaş üzerindeki erkeklerin yarısının iktidarsızlık problemi çektiğini belirtiyorlar. İstatistikleri uzatıp gitmek mümkün. Ama sonuçlar pek iç açıcı değil. İktidar sorununu çözmek isteyen bir pilot hele bir de 24 saat içerisinde uçuşa çıkarsa vay halimize. Yolcu değilseniz bile başınıza bir uçak düşebilir.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/haberler/8.htm), [web.archive.org (arşiv bağlantısı)](http://web.archive.org/web/20020329151928/http://www.aksiyon.com.tr:80/2001/319/haberler/8.htm)
