# Biz neymişiz dedirten sergi

*Hakan Güven 2004.10.18*

<div>
 <p>
  <font>
   NATO Zirvesi sırasında Topkapı Sarayı’nda açılan ve yoğun ilgi sebebiyle defalarca uzatılan “İslam’da İlim ve Teknoloji” sergisi devam ediyor. Serginin mimarı Prof. Dr. Fuat Sezgin, “Bu eserler İslam dünyasının bilimdeki seviyesini görmek açısından çok önemli” diyor.
   <br/>
   <br/>
   1029 yılında Toledo’da yapılmış bir usturlab, 1048’de yapılmış mekanik güneş ve ay takvimi, 1279 yılına ait bir gök küresi, ilk pusulalar, en gelişmiş güneş saatleri, çağının en gelişmiş askerî topları, ilk tüfekler ve 14. yüzyılda yapılmış ilk tanklar... Bunlar bir tarih kitabında yer alan dipnotlar değil; Topkapı Sarayı’nda devam eden “İslam’da İlim ve Teknoloji” sergisinde yer alan eserlerden bazıları. Sergi aslında Almanya’da yaşayan ünlü Arap ve İslam uzmanımız Prof. Dr. Fuat Sezgin tarafından haziran ayında İstanbul’da yapılan NATO zirvesi için hazırlanmıştı. Fakat gördüğü ilgi sebebiyle ekim ayı sonuna kadar uzatıldı.
   <br>
    <br>
     Serginin mimarı Sezgin, Topkapı Sarayı’nda böyle bir serginin açılmış olmasının sembolik bir anlamı olduğunu söylüyor; “Maalesef Türk insanı, İslam tarihi ve medeniyeti içerisinde ne kadar büyük bir yeri olduğunu bilmiyor. Türkiye’de İslam uygarlığı hakkında büyük bir bilgisizlik var. Hayretler içerisinde kalıyorum. İslam’ın, doğa bilimleri alanında, matematikte, astronomide, fizikte, kimyada, coğrafyada, jeolojide yaptıklarını neredeyse kimse bilmiyor. Biliyorum sananların bilgisi de yarım yamalak, yüzeysel.”
     <br>
      <br>
       Fuat Sezgin, uzun yıllar uğraşarak İslam bilginlerinin kimi kaybolmuş, kimi sadece kitaplarda teori olarak kalmış icatlarına vücut vermeyi başarmış bir akademisyen. 800’den fazla aleti kaynak kitaplardan hareketle yapan Sezgin, bu aletleri başında bulunduğu Frankfurt’taki Johann Wolfgang Goethe Üniversitesi’ne bağlı Arap-İslam Bilimleri Tarihi Enstitüsü’ndeki müzede bulunduruyor. Aletler arasında Halife Ma’mun’un ünlü dünya haritasının yer aldığı dünya küresi, Sufi’nin ünlü gökküresi, Osmanlı âlimi Takiyüddin’in su pompası ve saatleri, dünyanın ilk tankı gibi eserler yer alıyor.
       <br>
        <br>
         27 Mayıs 1960 darbesinde 147’likler listesinde yer alarak üniversiteden atılan ve çalışmalarını Almanya’da sürdüren Sezgin, birkaç kez Almanların yüksek liyakat madalyası ile ödüllendirip, 78 yaşında olmasına rağmen emekli etmediği bir isim. Dünyanın en ünlü Arap ve İslam uzmanı olarak kabul edilen Prof. Dr. Fuat Sezgin, bu sergiler sayesinde gizli kalan bir medeniyeti günümüz insanının gündemine sokmaya çalıştıklarını anlatıyor.  İslam bilginlerinin bin yıl önce gerçekleştirdikleri icatları görenlerin şoke olduğunu söyleyen Sezgin, “Sergi adeta sihirli bir tesir yapıyor ve görenlerin dünya görüşleri allak bullak oluyor. Bizzat ben bin kişiden duydum. İnsanlar gelip ‘Biz İslam medeniyetinin bu kadar ileri olduğunu bilmezdik. Madem bu medeniyet bu kadar ileriydi neden bize yanlış tanıtıldı’ diyorlar” şeklinde konuşuyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2728 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=16906), [web.archive.org (arşiv bağlantısı)](http://web.archive.org/web/20060524221746/http://www.aksiyon.com.tr:80/yazdir.php?id=16906)
