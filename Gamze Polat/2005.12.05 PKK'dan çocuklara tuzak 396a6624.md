# PKK’dan çocuklara tuzak

*Gamze Polat 2005.12.05*

<div>
 <p>
  <font>
   Terör örgütü PKK, çocukları sokağa dökmenin yanı sıra dağda militan olarak da yetiştiriyor. Terör örgütü 5 bin çocuğun kendi istekleriyle mücadele ettiklerini ileri sürüyor. Örgüt, sokaktan topladığı çocukları Kandil’de önce psikolojik eğitime ardından silah eğitimine tâbi tutarak birer suç makinesine dönüştürüyor.
   <br/>
   <br/>
   Şemdinli’deki olaydan sonra ‘serhıldan’ (başkaldırı) ilân eden terör örgütü PKK, sürekli ‘eylem ve protesto gösterileri yapın’ çağrısı yapıyor. Bu çağrılara şehirlerde tertip edilen eylemlerle karşılık verilmiş durumda. Polise taş ve molotofkokteyli atılan gösterilerde bir kez daha ön plana çocuklar çıkıyor. Çocukları şehirlerde öncü kuvvet, dağda silahlı militan olarak kullanmak PKK’nın öteden beri uyguladığı ‘militan çocuk’ propagandasının bir parçası. Nitekim bunu raporlar da doğruluyor.
   <br>
    <br>
     Terörle Mücadele ve Hareket Dairesi Başkanlığı (TEMÜH) Psikolojik Hareket Şube Müdürlüğü tarafından 2002’de yapılan bir çalışmaya göre, PKK’ya 14 yaşın altında çocukların katıldığı (katılmak zorunda bırakıldığı) ortaya çıkıyor. Aynı çalışmada 18 yaşını doldurmayan önemli oranda militan olduğu da saptanıyor. BM ve İsveç Çocukları Koruma Örgütü tarafından yayımlanan 2004 raporunda da, PKK’nın 3 binin üzerinde çocuk kaçırdığı ve onları ‘terörist’ olarak yetiştirdiği belirtiliyor. Almanya, İsveç, Fransa, Belçika, Hollanda, Suriye, Yunanistan, Türkiye, Irak, Ermenistan ve İran’dan kaçırılan Kürt asıllı çocukların örgütün silahlı eylemlerinde kullanıldığı vurgusunun yapıldığı raporun, AB üyesi ülkelerin ilgili birimlerine iletildiği de kaydediliyor.  Avrupa’da faaliyet gösteren Tehdit Altındaki Halklar Birliği’nin yayımladığı raporda ise PKK tarafından kaçırılan kız çocuklarına dağda tecavüz edildiği dile getiriliyor. Terör örgütü kaynaklarına göre 5 bin Kürt çocuğu militan olarak yetiştirildi. Ancak örgüt bu çocukların kaçırılmadığını, kendi rızalarıyla ‘haklı mücadelede’ yer aldıklarını iddia ediyor. Yine bu kaynaklara göre, son iki yılda 18 yaş altı 500 kişi örgüte katıldı. PKK, onların çocuk olmadığını, Kürt davasına baş koymuş bilinçli Kürt gençleri olduğunu iddia ediyor.
     <br>
      <br>
       Bunları söylemesine rağmen PKK’nın istenilen oranda militan toplayamadığı bir gerçek. Son dönemde farklı yöntemler deneyen örgüt, erkek—kız ayrımı yapmadan sokaklardan Kürt kökenli çocukları topluyor. Emniyet birimleri, örgüte ‘kazandırılan’ çocukların daha çok Diyarbakır, İstanbul, İzmir, Adana ve Mersin’deki sokaklardan toplandığını vurguluyor. Bir emniyet yetkilisi, sokak çocuklarına ait sağlıklı verilerin olmadığını belirterek, “Sokak çocuklarının sayısı her geçen gün artıyor. Başıboş çocukları kötü niyetli herkes kullanıyor. PKK da bunlardan biri. ‘Gel sana silah ve para vereceğiz. Artık bir yerin olacak.’ diyerek çocukları dağa götürdüklerini öğreniyoruz.” diyor.
       <br>
        <br>
         Kandil Dağı’na kaçırılan çocuklara önce psikolojik eğitim veriliyor. Sonra örgütün felsefesi anlatılarak tek çıkar yolun silahlı mücadele olduğu telkin ediliyor. Derslerde çocuk psikolojisini bilen eğitmenler kullanılıyor. Ardından da kendisine kıyafet, silah ve bir kod adı verilen çocuklar, silah ve bomba kullanma eğitimi alıyor. Çocuklar, durumlarına göre ya dağ kadrosuna dahil ediliyor ya da değişik amaçlar için sınıflara ayrılıyor. Dağ kadrosundakiler çatışmalara katılırken, diğerleri Türkiye veya Avrupa’ya kaçak yollardan sokuluyor. Bu ‘terörist çocuklar’ sabotaj, uyuşturucu ticareti, kuryelik, gasp, kapkaç gibi işlerde kullanılıyor. BM raporunda da kaçırılan çocukların PKK tarafından aynı suçlar için kullanıldığının altı çiziliyor. Dağda eğitilmiş çocukların gösterilerde diğer çocukların arasına karışıp provokatörlük yapması da PKK’nın yeni talimatı arasında yer alıyor.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2122 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22959), [web.archive.org (arşiv bağlantısı)](http://web.archive.org/web/20060524164834/http://www.aksiyon.com.tr:80/yazdir.php?id=22959)
