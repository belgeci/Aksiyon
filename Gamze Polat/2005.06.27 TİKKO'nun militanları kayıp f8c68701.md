# TİKKO'nun militanları kayıp

*Gamze Polat 2005.06.27*

<div class="pNewsDetailMainContent ctx_content" itemprop="articleBody">
 Beyin takımını kaybeden TİKKO söylenenin aksine bitmedi. En az beyin takımı kadar iyi çalışan gövdesi tekrar toparlanmak için Karadeniz'e kaçtı. Nihat kod adlı teröristin komutasındaki ağır silahlarla donatılmış militanların "intikam" eylemi için karar aldıkları belirtiliyor. iki hafta önce Tunceli'nin Ovacık ilçesi kırsalında eski adı Türkiye İşçi Köylü Kurtuluş Ordusu (TİKKO) olan yasadışı terör örgütü Maoist Komünist Partisi'ne (MKP) yönelik operasyonda, dokuzu lider kadrosundan olmak üzere 17 terörist ölü, üçü de sağ ele geçirildi. Adını bir yıl önce MKP olarak değiştiren TİKKO'nun son bir yıldaki militan kaybı böylece 35'i buldu. Güvenlik güçlerinin "öldürücü darbe" olarak nitelendirdiği operasyonun ardından 33 yıllık TİKKO serüveninin sona erdiği ve örgütün tamamen etkisiz hale getirildiği öne sürüldü. Ancak madalyonun öteki yüzü hiç de öyle değil. Her ne kadar MKP'nin liderleri sayılan Cemal Kutan ve Cafer Cangöz operasyon sırasında öldürülmüş olsa da örgütün hem sayı hem de mühimmat bakımından etkili bir güç olduğunu söylemek mümkün. C-4 ve roketatar gibi ağır silahlarla donatılmış militanların nerede olduğu ise şimdilik bilinmiyor.
 <br/>
 <br/>
 100 terörist Karadeniz'e kaçtı
 <br/>
 <br/>
 Sonuna kadar silahlı mücadeleyi savunan PKK-Devrimci Çizgi Grubu üzerinden PKK terör örgütü ile birlikte hareket etme kararı alan TİKKO'ya yönelik bu operasyon sürpriz olarak nitelendiriliyor. Tunceli kırsalında PKK operasyonu yapan güvenlik güçleri, karşılarında TİKKO militanlarını görünce fırsatı kaçırmadı ve gerekeni yaptı. Aslında operasyondan önce TİKKO'nun 1990'ların başında düşman olduğu; hatta çatıştığı PKK ile bölgede ortak hareket etme adına anlaştığı ve PKK terör örgütünün Tunceli'deki zafiyetini bu örgütle doldurduğu biliniyordu. PKK tarafından silah ve mühimmatla donatılan TİKKO, Tunceli kırsalında PKK adına eylem yapacak ve askeri operasyonlara karşı birlikte hareket edeceklerdi.
 <br/>
 <br/>
 Peki, TİKKO militanları şimdi nerede? Teröristleri yakalamak için Tunceli, Tokat, Giresun kırsalında operasyonlar sürüyor. Bölgede görev yapan üst düzey bir yetkili, TİKKO'nun bitmediğini, dağılan militanların izinin sürüldüğünü söylüyor. Militanların Alucra kırsalı üzerinden Ordu ve Giresun'daki ormanlık alanlara yöneldiği belirtiliyor. Ağır yara alan terör örgütü Karadeniz'de saklanarak nefes alıp yara sarmak istiyor. TİKKO'nun Konferans Grubu'nun gönderdiği ve PKK tarafına da ulaştırılan bildiride, TİKKO/MKP olarak Karadeniz'e kayacakları bunun için gereken yardımın yapılması gerektiği ifade ediliyor. Bildiride ayrıca MKP'nin ciddi yara aldığının; ancak halen silahlı bir güce sahip olduğunun altı çiziliyor. Bildiride, ayrıca, örgütün sonuna kadar mücadele edeceği belirtiliyor ve intikam için militanlardan şehirlerde eylem yapmaları isteniyor. Güvenlik güçlerine göre MKP'li militanların sayısı 50 ila 100 arasında değişiyor. Ancak bu rakamın 150 olduğu örgütün kendi kaynaklarınca doğrulanıyor.
 <br/>
 <br/>
 TİKKO'nun Karadeniz'e sığınması yeni değil. Daha önce de başı sıkıştığında Karadeniz'e sığınmıştı. Hatta iki sene önce örgüt militanları maddi gelir sağlamak için Giresun bölgesinde kendi temel felsefeleriyle hiç de uyuşmayan bir yöntemle "zekat" diye halktan zorla fındık toplamıştı. Örgüt fındıktan elde ettiği gelirden sadece Tokat ve Sivas'taki militanlarına o zamanın parasıyla 15 milyar lira göndermişti. Nihat kod adlı teröristin komutanlık ettiği 150 kişilik TİKKO militanlarından 100'ünün son bir haftada Karadeniz'e kaydığı belirtiliyor. Geriye kalanların ise Tunceli ve civarındaki kırsallara yayıldıkları ve küçük gruplar halinde saklandıkları aktarılıyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tikkonun-militanlari-kayip_513913), [web.archive.org (arşiv bağlantısı)](http://web.archive.org/web/20151213145819/http://www.aksiyon.com.tr:80/dosyalar/tikkonun-militanlari-kayip_513913)
