# Öcalan Türkiye’de parti kuracak

*Gamze Polat 2005.07.18*

<div>
 <p>
  <font>
   Terörist Osman Öcalan, Irak’taki Kürt liderler Celal Talabani ve Mesut Barzani’ye gönderdiği iki sayfalık Kürtçe mektupta yeni hedef ve planlarını anlatarak,  maddi destek talep etti. Türkiye’de yeni bir siyasi ve sivil oluşuma hazırlandıklarını belirten Öcalan, militanlarının önde gelenlerine bağlanan 100 ila 250 dolar arasındaki maaşın da yüzde 50 artırılmasını istedi.
   <br/>
   <br/>
   İmralı’daki teröristbaşı Abdullah Öcalan’ın kardeşi Osman Öcalan, Irak’taki Kürt liderler Celal Talabani ve Mesut Barzani’ye mektup göndererek destek istedi. Öcalan, Musul’da kurduğu Kürdistan Yurtsever Partisi (KYP) antetli kağıtlar üzerine kaleme aldığı iki sayfalık Kürtçe mektupta, Türkiye’de yeni bir parti kuracağını belirtiyor ve PKK militanlarını kısa bir süre içinde dağdan indirebileceğini iddia ediyor. Gündem gazetesinin doğruladığı mektupta Öcalan, kendine bağlı 750 civarındaki militanın önde gelenlerine, evliye 250, bekara 100 dolar şeklinde ödenen maaşın yüzde 50 artırılmasını da talep ediyor. Teröristlerin Peşmergeler’den parasal yardım aldığı iddiaları da böylece mektubun satır aralarında resmiyet kazanıyor.
   <br>
    <br>
     Teröristleri dağdan indirecekmiş
     <br>
      <br>
       Siyasi desteğin yanı sıra ciddi oranda maddi yardım beklediklerini ifade eden Öcalan, Türkiye’de kurmayı planladıkları yeni parti için yüklü miktarda paraya ihtiyaç duyduklarını dile getiriyor. Öcalan ayrıca, Türkiye’de haftalık bir gazete çıkarılmasını, esnaf ve diğer meslek gruplarından, gençler ve kadınlardan oluşan sivil toplum örgütleri kurulmasını da planlıyor. Bu projeler için ön çalışmaların yapıldığını ve siyasi parti kadrolarının hazırlandığını belirterek, halk desteğinin umut verici düzeyde olduğunu savunuyor.
       <br>
        <br>
         Talabani ve Barzani’den hedeflerini gerçekleştirebilmek için ayda 100 bin dolarlık garanti ödenek talep eden Osman Öcalan’ın diğer istekleri ise şöyle: Güvenlik için özel bir gücün ayrılması; kesin yerleşmek için uygun bir yerin verilmesi; evlerin inşaatı için malzeme ve maddi desteğin sağlanması; Süleymaniye’de örgüt için büro ve bir evin düzenlenmesi; radyo cihazı ve yayın konusunda adım atılması. Öcalan, isteklerinin yerine getirilmesi halinde, Kürt liderlere, “Özgür Kürdistan” için mücadele etmeyi ve her türlü göreve hazır olmayı taahhüt ediyor.
         <br/>
         <br/>
         Kürt liderlere parasal yardımın sağlanması halinde PKK terör örgütü militanlarını dağdan indirebileceğini ve örgütü bitireceğini de ileri süren Osman Öcalan bunun için süre bile veriyor: “Eğer gelecek olanların ihtiyaçlarını karşılayabilirsek çok sayıda gerillayı çekip PKK/Kongra-Gel’i yıl sonuna kadar büyük ölçüde çözebiliriz.”
         <br/>
         <br/>
         Öcalan mektubunda “Özgür Kürdistan” için (Kuzey Irak’ı kastediyor) içten ve dıştan tehdit ve tehlikelerin olduğunu söylüyor. Öcalan’a göre dış tehditlerin ilk sırasında Türkiye, iç tehditlerin başında ise PKK geliyor. Türkiye “Özgür Kürdistanı” hazmedemiyor ve İmralı’daki Abdullah Öcalan’ı kullanıyor. PKK’yı yönlendirip Kürdistan’a saldırmayı dahi planlıyor. Paranoya kokan bu iddia, mektupta şöyle yer alıyor: “Ne yazık ki PKK, Türk devletinin isteği doğrultusunda ‘Özgür Kürdistan’a ve bütün özgürlük hareketlerine düşmanlık tutumunu benimsemiştir. Türk devletinin isteği de budur ve onlara yardımcı oluyor.”
         <br/>
         <br/>
         PKK’nın eski önemli isimlerinden Osman Öcalan, Nizamettin Taş, Hıdır Yalçın ve Kani Yılmaz’ın kurduğu KYP’nin maddi sıkıntı çektiği mektupta da açıkça yazılıyor. KYP üyesi militanlar günlük ihtiyaçlarını gündüzleri inşaatlarda amelelik yaparak karşılıyor. Siyasi çalışmalar ise geceleri yürütülüyor. Öcalan’a bağlı militanlar Kuzey Irak’taki seçimlerde, Kürtlerin Kerkük’te organize edilmesinde ve Türkiye’den çok sayıda Kürt ile PKK militanının getirilerek oy kullandırılmasında aktif rol oynamışlardı. Militanlar seçimlerde verdikleri oyun ve yaptıkları çalışmaların karşılığında Kerkük ve Musul belediyelerinden iş talebinde bulunmuş; ancak istekleri o dönemde yerine getirilememişti.
         <br/>
         <br/>
         Karayılan, ölüm emri vermişti
         <br/>
         <br/>
         Bu zamana kadar en büyük yardımı şimdi Irak Cumhurbaşkanı olan Talabani’nin partisi Kürdistan Yurtseverler Birliği’nden (KYB) aldığını belirten Öcalan, mektubunu “Verilen destek için minnettarız. Büyük sorumluklarımız var. Bu zor dönemde bize destek sunmaktan geri durmayacağınıza duyduğumuz inançla isteklerimize olumlu cevap vermenizi bekliyoruz. Selam ve saygılarımızı sunuyoruz.” diye bitiriyor.
         <br/>
         <br/>
         Terör örgütü PKK’nın misyonunun bittiğini söyleyerek örgütten ayrılan Osman Öcalan’ın yeni hayatı ve Kuzey Irak’taki varlığı zaman zaman tartışma konusu oluyor. Ağabeyi teröristbaşı Abdullah Öcalan’dan sonra PKK’nın başına geçen ve örgütün “karakutusu” sıfatını alan Osman Öcalan, Musul’da kurduğu Kürdistan Yurtsever Partisi’nden ziyade evliliği ve yeni doğan çocuğu ile gündeme geliyor. Bildik terörist profilinden uzaklaşan Öcalan’a ilk tepkiyi örgütü göstermişti. Örgütün sözde komutanı Murat Karayılan, Osman Öcalan hakkında ölüm fermanı çıkartmıştı. Öcalan’ı Musul’da Irak Kürdistan Yurtseverler Birliği (IKYB) lideri Celal Talabani ve Irak Kürdistan Demokrat Partisi (IKDP) lideri Mesut Barzani koruyor.
         <br/>
         <br/>
         Hakkında “görüldüğü yerde vurulsun” emri bulunan Osman Öcalan ile arkadaşlarının Kuzey Irak’ta sıkıntılara rağmen “itina” ile korundukları anlaşılıyor. Türkiye’ye her defasında PKK’yi istemedikleri sözünü veren Kürt liderlerle terörist Osman Öcalan ilişkisi giderek kuvvetleniyor. Görünen o ki bu tablo Türkiye’yi yeni bir strateji geliştirmeye zorlayacak...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3313 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22142), [web.archive.org (arşiv bağlantısı)](http://web.archive.org/web/20051227223532/http://www.aksiyon.com.tr:80/yazdir.php?id=22142)
