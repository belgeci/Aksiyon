# Somuncu Baba'nın sırrı!

*Pınar Savgi 1999.01.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ramazanı karşılayalı bir kaç gün olmuştu. İftara yetişmek düşüncesiyle Üsküdar iskelesinden otobüs duraklarına doğru ilerlerken, "Müminler! Somunlar!" diye bir nârâ duydum.
  </font>
 </div>
 <div id="newsText">
  <font class="detail-text">
   Yol kenarında park etmiş bir minibüsten ekmek dağıtılıyordu. Minibüsün etrafındaki kalabalık insan grubu ekmekleri kapışıyor, curcunayı görüp yaklaşanlar ise kendi aralarında konuşarak ne olduğunu anlamaya çalışıyordu. Meraklı kitleden yükselen, "Burada ne oluyor?", "Parayla mı dağıtılıyor?", "Allah Allah! Her gün zam geldiği bir devirde bedava ekmek mi olur!" şeklindeki konuşmaları duyunca ben de aralarına karıştım.
   <br/>
   <br/>
   Bir süre kuyrukta bekledikten sonra güleryüzlü dağıtıcıların elinden bir ekmek aldım. Poşete konulmuş küçük bir somun ekmek ve içinde de bir broşür vardı. Broşürde ekmeklerin "Somuncu Baba" ve "Ekmekçi Koca" diye anılan Şeyh Hamidi Veli'nin hâtırâsı olduğu belirtiliyordu. Hayret ettim, çünkü üç gün önce eşimin memleketi olan Bursa'da Somuncu Baba'nın evini ve fırınlarını ziyaret etmiş, yüzyıllardır kullanılmayan ibtidai fırınlarda o günlerde pişmiş ekmeklerin kokusunu duymuştum. Şimdi Üsküdar'daydım ve elimde Somuncu Baba ekmeği, şaşkın bir halde kalakalmıştım. "Ekmekçi Koca"nın tasarrufu demek ki, Üsküdar'a kadar uzanıyordu.
   <br/>
   <br/>
   Bir süre, bir ekmek sebiline dönüşen minübüsün başında bekledim. Ekmek dağıtımı bittikten sonra, "Selamünaleyküm" diyerek dağıtıcıların yanına yaklaştım. Sohbet sırasında öğrendim ki, bu hayır erleri, somunları genel merkezi Darende'de bulunan ve çeşitli illerde şube ve temsilcilik olarak faaliyet gösteren "EsSeyyid Osman Hulûsi Vakfı" adına dağıtıyordu. Davete icabet ederek Doğancılar'daki vakıf şubesine gittik.
   <br/>
   <br/>
   Bizi gayet samimi bir şekilde karşılayan Vakıf Şube Müdürü Ahmet Aydın beyin verdiği bilgiler beni daha da şaşırttı. Dile kolay; Bursa, Ankara, Darende (Malatya) ve İstanbul'da Ramazan ayı boyunca yaklaşık 100 bin adet ekmek dağıtılıyordu. Yüz bin ekmek demek, gariban sofralarında yüz bin ışık yakmak demekti.
   <br/>
   <br/>
   Yüzlerce yıllık sır Aksiyon'a açıklandı
   <br/>
   <br/>
   Somuncu Baba meşalesini çağlardan çağlara taşıyan vakfın başkanı Ahmet Aydın, bu anlayışın bundan sonra da devamını amaçladıklarını söylüyor. Ekmeğin özel bir terkibi vardı ve yüzyıllardan beridir bir sır olarak saklanıyordu. Ve aynı zamanda da şifalı idi. Terkibin sırrını öğrenme isteğimi önce kabul etmeyen Ahmet Aydın, daha sonra ısrarlarıma dayanamayarak Somuncu Baba ekmeğinin sırrını Aksiyon'a açıklamayı kabul etti.
   <br/>
   <br/>
   Bin ekmeğin içine '80 kilo patates, 5 kilo macun haşhaş, 5 kilo bal' karıştırıldığını, Somuncu Baba'nın himmetiyle yoğurulan somunların manevi iklimlerden buhurlar ve lezzetler geterdiğini öğrendik böylece.
   <br/>
   <br/>
   Hayr ve bereket mevsimi olan Ramazan aylarını asırlardır şenlendiren ve müminlerin kaynaşmasına vesile olan "Somuncu Baba Ekmeği" iftar sofralarını ihya eden şifalı bir o kadar da manevi değeri olan önemli bir hatıra. "Bir lokma ekmeğin kırk yıl hatırı vardır".
   <br/>
   <br/>
   Kutup Somuncu Baba
   <br/>
   <br/>
   Halk arasında Somuncu Baba ve Ekmekçi Koca diye anılan Şeyh Hamidi Veli, çeşitli medreselerde ilim tahsil etmiş, dünyevi ve uhrevi ilimlerde yüksek mertebelere erişmiş, Kayseri, Darende, Aksaray ve Bursa'da irşat vazifelerinde bulunmuş bir Hak dostu. Müderrislik vazifesinden ayrılarak 14. yüzyılda Bursa'da yaşadığı mahalledeki fırınında ekmek pişirerek 'Somun müminler somun' diye seslenerek halka dağıtan, hâl ve hareketleriyle Bursa halkının büyük sevgisini kazanan Somuncu Baba'nın ışığı asırlar sonra bile insanlığı aydınlatıyor.
   <br/>
   <br/>
   Somuncu Baba devrinin en önemli velilerinden biri. Bursa Ulucami'nin açılışında ilk hutbeyi okuma görevi Emir Sultan Hazretlerine teklif edilmiş, Emir Sultan 'Zamanımızın kutbu aramızdayken bu vazifeyi kabul etmemiz münasip olmaz' buyurmuş. Bursa halkının ve idarecilerin şaşkın bakışları arasında o zamana kadar küçük fırınında yaptığı lezzetli ekmekleriyle tanıdıkları Somuncu Baba yerinden kalkmış, vakur adımlarla Ulucami'nin bir sanat şaheseri ceviz minberine yönelmiş. Emir Sultan Hazretlerinin önünden geçerken kendi ifadesiyle 'Hay Emir, bizi fâş (ifşa) ettin' demiş. Hutbede Fatiha Sûresini yedi vecihle tefsir eden Somuncu Baba namaz çıkışında insanların yoğun iltifatına mazhar olmuş. Aynı anda camiin üç kapısından çıkan cemaatin hepsi bizler de elini öptük diyerek bu yüce velînin kerametini dile getirmişler. Molla Fenari Hazretleri bu hutbe üzerine Fatiha Tefsirini kaleme almış.
   <br/>
   <br/>
   Manevi mertebesini ve ilmî derinliğini halkın o ana kadar bilmediği Somuncu Baba sırrı açığa çıkınca şöhret tehlikesi sebebiyle müridlerinden Hacı Bayram'ı ve Ak Bedrettin'i alarak şehirden ayrılır.. Aksaray'a giden Somuncu Baba, büyük oğlu Yusuf Hakiki'yi burada bırakıp Hacc'a gider. Hac dönüşünde ise bugün Malatya'nın ilçesi olan Darende'ye yerleşir. Somuncu Baba bu dönemde Hacı Bayramı Velî Hazretlerini Ankara'da irşad çalışmaları için görevlendirir. Miladi 1412 yılında Darende'de vefat eder. Kendi ismiyle anılan Şeyh Hamidi Veli (Somuncu Baba) Camii'ne defnedilir.
   <br/>
   <br/>
   Somuncu Baba'nın yüksek talebesi Hacı Bayramı Veli de kendisinden sonra tasavvuf aleminde izler bırakan bir çok halife yetiştirir. Bunlar arasında İnce Bedrettin, Akbıyık Sultan, Kızılca Bedreddin, Baba Nühas Ankaravi, Salahattin Mevlevi, Muslihuddin Halife, Yazıcızade Mehmed Efendi, Akşemsettin, Molla Zeyrek, Ramazan Halife, Hızır Dede, Şeyh Oğlu Edhem Baba zikredilmesi gereken isimlerden bir kısmıdır. Hacı Bayramı Veli ile devam eden Bayramiye yolu iki ayrı koldan Anadolu'nun her tarafına yayılmış. Birinci kol Fatih Sultan Mehmet'in hocası Akşemseddin ile devam eden Bayramiye kolu, ikinci kol ise Hızır Dede ile devam eden Celvetiyyedir. Üftade, Aziz Mahmut Hüdâî ve Bursalı İsmail Hakkı bu kolun meyveleri arasında yer alırlar.
   <br/>
   <br/>
   Somuncu Baba'nın Darende'deki vakfiyesi Osmanlı Devleti döneminde dua vakfiyesi olarak büyük önem verilen birkaç vakıftan birisi. Onun temiz neslinin meydana getirdiği silsile asırlar boyu manevi himmetleri ve dualarıyla devletin, milletin hizmetinde bulunmuşlar. Prof. Dr. Ahmet Akgündüz tarafından kaleme alınan 'Somuncu Baba, Şeyh Hamidi Veli ve Nesebi Alisi' isimli kitap bu konuda yeterli bilgiyi veriyor. Şeyh Hamidi Veli'nin adına izafeten kurulan külliye ve vakfın hizmetleri bugün de devam ediyor. Somuncu Baba'nın on ikinci batından torunu EsSeyyid Osman Hulusi Efendi (19141990) tarafından 1986 yılında kurulan vakıf Şeyh Hamidi Veli külliyesinin restorasyonu başta olmak üzere birçok sosyal hizmeti yerine getirmeye çalışıyor.
   <br/>
   <br/>
   Ramazan aylarında Somuncu Baba'nın terkibiyle pişirilip dağıtılan somunlar da vakfın hayırlı bir hizmeti. Eğer yolunuzun üzerinde 'Somun, müminler' diye bağırıp ekmek dağıtan birilerini görürseniz mutlaka o şifalı ekmeklerden alıp yiyin.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### Hakan Akyüz, 28 May 2013, 23:40
> Allah razı olsun, çok güzel anlatmışsınız.Ecdadımız Allah yolunda çok büyük işler yapmış.Nur içinde yatsınlar.

Kaynak: [www.aksiyon.com.tr](http://www.aksiyon.com.tr:80/aksiyon/haber-4565-34-somuncu-babanin-sirri.html), [web.archive.org (arşiv bağlantısı)](http://web.archive.org/web/20130728014903/http://www.aksiyon.com.tr:80/aksiyon/haber-4565-34-somuncu-babanin-sirri.html)
