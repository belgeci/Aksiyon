# liselerde haksız nakil huzursuzluğu

*Abdulkerim Bedir 2015.01.13*

<div class="pNewsDetailMainContent" itemprop="articleBody">
 <p>
  13 Eylül 2014’te sessizce yürürlüğe giren Ortaöğretim Kurumları Yönetmeliği’ndeki değişiklikle, lise ara sınıflardaki nakillerde artık taban puan şartı aranmıyor. Anadolu ve Fen liselerinde boş kalan kontenjanlara puana bakılmaksızın öğrenci yerleşebiliyor.
 </p>
 <p>
  Eğitim sistemindeki yapbozların hızına ne öğrenciler ne veliler ne de eğitimciler yetişebiliyor. ‘Reform’ diye hayata geçirilmeye çalışılan projelerin çoğu altyapıdan yoksun. Bu yüzden kaosa sebebiyet veriyorlar. Öte yandan mevcut kaliteyi de düşürüyorlar.
  <br>
   Temel Eğitimden Ortaöğretime Geçiş (TEOG) uygulamasının ilk yılında da bir yığın aksaklıklar meydana geldi. Yerleştirme işlemleri okullar açıldıktan aylar sonra tamamlanabildi. Sorun çözülmek istenirken bazı kaideler ters yüz edildi; hatta olay adaletsizlik boyutuna vardı.
  </br>
 </p>
 <p>
  13 Eylül 2014’te yürürlüğe giren “Millî Eğitim Bakanlığı Ortaöğretim Kurumları Yönetmeliğinde Değişiklik Yapılmasına Dair Yönetmelik”le lise ara sınıflardaki nakil şartlarının sessiz sedasız değiştirilmesi bunun en bariz örneği. Yeni düzenlemeye göre 10, 11 ve 12’nci sınıfların nakillerinde taban puan aranmayacak. Şöyle ki; Anadolu ve Fen liselerinde boş kalan kontenjanlara puana bakılmaksızın nakil gerçekleşebilecek. Öncesinde o okula girişteki en düşük puan taban kabul ediliyordu.
 </p>
 <p>
  “Taban puansız nakiller” tüm yılı ve her sınıf kademesini kapsıyor artık. Öğretim yılının bitmesine 3 hafta kalana dek her hafta nakil başvurusu mümkün. Üç sene düşük puanlı lisede eğitim gören öğrenci, kontenjanları iyi takip ettiğinde yüksek puanlı okuldan mezun olabiliyor. Galatasaray, Kabataş Erkek, İstanbul, Cağaloğlu Anadolu, Vefa ve Hüseyin Avni Sözen Anadolu gibi hazırlık sınıflı liselere ara sınıfta geçiş biraz zor. Ekstradan dil yeterliliği sınavını aşmak gerekiyor çünkü.
 </p>
 <p>
  Ara nakillerde taban puanı kaldıran bakanlık, “kaliteli okullarda boş kontenjan kalmasın” gerekçesini öne sürüyor. Ancak gerçek ortada ki, Anadolu ve Fen liselerine çok düşük puanlarla geçilebiliyor. Kimilerindeki düşüş 100 puanı buldu. Ankara Etimesgut Anadolu Lisesi 10’uncu sınıf nakillerinde 106’ya çıktı. 415 tabanlı bu okula 309 puanla öğrenci yerleşti. Şehremini Anadolu Lisesi 2013 Seviye Belirleme Sınavı’nda (SBS) 469,556 taban puanla öğrenci aldı. 2014’te 10’uncu sınıflar için taban puanı 321,666’ya geriledi.
 </p>
 <p>
  Eğitim uzmanı Hasan İnce, hakkıyla sınava hazırlanıp başaran öğrencilerin haksızlığa uğratıldığını söylüyor: “Öğrenci yerleştiği okulun puanının ciddi oranda düştüğünü görünce ben niye bu kadar çalıştım ki diyor. Öğrencilerde daha az emek harcayarak da kazanabilirdim düşüncesi oluşuyor. Düşük puanla kaliteli okullara yerleşen öğrenciler için de durum oldukça zor. Çoğu öğrenci ortama ayak uydurmada zorluk çekecektir. Bu da onun psikolojisine, doğal olarak eğitimine olumsuz etki edecektir.”
 </p>
 <p>
  İstanbul’daki kaliteli Anadolu liselerinin birinin ismini vermek istemeyen idarecisi ise “Yeni uygulama ile görev yaptığım okulun puanında 100 puan civarı düşüş meydana geldi. Yeni gelen öğrencilerin pek çoğu seviye farkından dolayı daha ilk hafta başka okula nakil oldu. Kalanlar ise ilk haftalarda diğer öğrenciler tarafından az da olsa dışlandı. Öğrencilerle konuşup sorunu çözdük. Bu durum gelen çocuğun sorunu değil. Onlar kendilerine verilen hakkı kullanıyorlar sonuçta. Bu uyum durumu onların psikolojilerini derinden etkiliyor.” diye konuşuyor.
 </p>
 <p>
  <strong>
   ÖĞRENCİNİN SORUN YAŞAMA İHTİMALİ ÇOK YÜKSEK*
  </strong>
 </p>
 <p>
  Liseler arası nakil geçişlerindeki puan sınırının kaldırılması iki şekilde  yorumlanmalı. Birincisi; nakillerin en bilineni velilerin çalıştıkları işler dolayısıyla il değiştirmesinden kaynaklanıyor. Bu süreç geçmişte puan sınırı olduğunda öğrenciler için problemli bir sürece dönüşüyordu. Çünkü okuduğu okul puanına eşdeğer okul bulunamıyordu ya da küçük puan farklılıklarından dolayı öğrenci istediği okula nakil yaptıramıyordu. Yönetmelikte yapılan değişiklik bu yolla nakil isteyen öğrenciler için olumlu bir değişiklik oldu.  İkincisi; nakillerde öğrenci ilk yerleştirme sırasında  yerleşemediği üst tercihlerindeki okullara geçiş yapabilmektedir. Nakil yoluyla geçiş yapan öğrencinin okula uyum sağlayamayacağı öngörülüyordu. Bu öngörü kısmen gerçekleşti. 9’uncu sınıf nakillerinde öğrenci yeni bir okulda olduğundan geçiş yaptığı okula kolay alışabilmekte iken 11’inci sınıfa geldiğinde kendi okulunun tarzına alışmıştır ve yeni bir tarza alışmakta zorlanıyor. Okullar arasında müfredat farkı olmakla birlikte her okulun kendine özgü bir tarzı var.  Dolayısıyla öğrencinin daha yüksek puanlı bir okula geçtiğinde sorun yaşama ihtimali çok yüksek. Bu tarz nakil isteğinde velilerin ve öğrencilerin özellikle dikkat etmeleri gereken, nakil istenen okul ile devam edilen okul arasındaki farklılıkların iyi tespit edilmesidir. Şartlar öğrenci için uygun ise nakile başvurmalarıdır. Öğrencinin bilgi ya da sosyal anlamda tamamlayamayacağı her farklılık, başarısı  üzerinde olumsuz etkiler bırakacaktır.
  <strong>
   (*) Uğur Dershanesi Hazırlık Rehberlik Koordinatörü Nazik Kösegil
  </strong>
 </p>
 <p>
  <strong>
   UYGULAMA YÜSEK PUANLI ÖĞRENCİYE HAKSIZLIK*
  </strong>
 </p>
 <p>
  Sınavla öğrenci alan okullarda taban puanı kaldırarak nakillere kapı açılması, hakkaniyetsiz bir uygulama. Öğrenciler sınavlarda yüksek başarı elde edip eğitim kalitesi yüksek okullara girebilmek için ter döküyor, veliler ve tüm aile fedakârlık yapıyor. Öğrencileri sınavlarda yarıştıran MEB sonra tutuyor bir yönetmelik değişikliği ile liselere  nakille gelmek isteyen öğrencilere uygulanan taban puanı kaldırıyor. Söz konusu okulun başarı seviyesini aşağı düşüren bu uygulama, sınavlarda yüksek puan alarak bu okula gelen öğrenci ve onların ailelerine de büyük bir haksızlık ve saygısızlıktır. Diğer yandan bu değişiklik, fiiliyatta ciddi istismarlara da fırsat veriyor. Taban puanların kaldırılmasının, iltimas, kayırma, eşe-dosta özel muamele gibi uygulamalara dönüştüğü görülüyor. Nakil için kontenjanı bulunmayan kimi okullarda, ya okul idarecisinin yakını ya da nüfuzlu başka birilerinin çocukları için bir anda kontenjanlar açılarak yerleştirme yapılıp kapatıldığına şahit oluyoruz. Okullarda bir üst öğretime geçişte yaşanan sorunları, yanlış uygulamaları, aksaklıkları gidermesi gereken, başarılı öğrencilerin hakkını çiğnemeden eğitimdeki genel başarı seviyesini yükseltecek çözümler geliştirmesi, öğrenci ve veli memnuniyetini artırması beklenen Millî Eğitim Bakanlığı, aksine hak ihlallerine neden olan, başarılı olanların seviyesini aşağı çeken hatalı uygulamalara imza atıyor.
  <strong>
   (*) Aktif Eğitim-Sen Genel Başkanı Osman Bahçe
  </strong>
 </p>
</div>


Kaynak: [www.aksiyon.com.tr](http://www.aksiyon.com.tr/egitim/liselerde-haksiz-nakil-huzursuzlugu_541062), [web.archive.org (arşiv bağlantısı)](http://web.archive.org/web/20150724150452/http://www.aksiyon.com.tr/egitim/liselerde-haksiz-nakil-huzursuzlugu_541062)
