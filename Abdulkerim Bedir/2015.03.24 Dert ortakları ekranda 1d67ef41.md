# Dert ortakları ekranda

*Abdulkerim Bedir 2015.03.24*

<div class="pNewsDetailMainContent" itemprop="articleBody">
 <p>
  Samanyolu Televizyonu’nda bu haftadan itibaren Kimse Yok mu Derneği’ne farklı bir bakış açısı getirecek ‘Dert Ortağım’ adlı program yayına giriyor.
 </p>
 <p>
  Kimse Yok mu Derneği’nin faaliyetleri, bugüne kadar genellikle yapılan yardımlar ve yardımı alanlar üzerinden tanıtıldı. Bu yardım faaliyetinin bir aktörü daha vardı elbette: Sayıları 200 bini geçen gönüllüler... Gönüller, 5 kıtada 113 ülkede hiçbir karşılık beklemeden muhtaçlara yardım eli uzatıyor. Dert Ortağım programı; onları, yoksul bir çocuğa yeni elbiselerini giydirirken, evlenecek yoksul bir çifte yeni bir ev kurarken, Afrika’nın en ücra köşelerinde su kuyusu açarken, ameliyatı gerçekleşen çocuğun sağlıkla gülümsemesine ortak olurken, bir yetimin başını okşarken ya da Ramazan erzakı dağıtırken izleme imkânı verecek. Kimi doktor, kimi avukat, kimi ev hanımı, kimi de işadamı onların… Söz konusu yardım olunca Kimse Yok mu gönüllüsü olmak mesleklerinin önüne geçiyor. Sınırlar ortadan kalkıyor. Kimi de mesleğiyle gönüllü oluyor. Mesela, doktorlar Afrika’da yıllarca gün ışığına hasret yaşayan insanlara derman olmak için kolları sıvıyorlar.
 </p>
 <p>
  Yapımcı Murat Çopur, programın muhtevasını şu sözlerle anlatıyor:  “Program, ‘gönülden gönüllü’ insanların, karşılık beklemeden, sadece Allah rızası için gecesini gündüzüne katıp koşturmalarını, hayatlarını ve adanmışlıklarını anlatıyor. Program, ismini, gönüllülerin ihtiyaç sahiplerinin dert ortağı olmasından alıyor.”
 </p>
 <p>
  5 kişilik program ekibi yollara düşüp ilk etapta yayımlanacak 13 bölüm için 11 farklı ilde çekim yaptı. İleriki dönemlerde gönüllülerin yurtdışındaki faaliyetlerine yer verilecek. Bu yoğun çalışma arasında Çopur, ekrana da yansıyacak olan bir hikâyeden oldukça etkilendiğini ifade ediyor: “Uşak’ta yaşayan Fatma Eren’in yolu, kanser tedavisi görürken Kimse Yok mu ile kesişir. Faaliyetlerden çok etkilenen Fatma Hanım, derneğin gönüllüsü olur. Maddi durumu da iyi olan Fatma Hanım hem kendisinin yaptığı yardımları hem de derneğe yapılan bağışları kapı kapı dolaşarak ihtiyaç sahiplerine ulaştırmaya başlar. Bu arada evlenemeyen iki engelli gencin yuva kurmalarına öncülük eder, bütün düğün masraflarını karşılar. Zaman yardım faaliyetleriyle geçerken Fatma Hanım doktora gider. Şafi ismi tecelli etmiştir, doktor iyileştiğini söylemektedir. Doktor sıra dışı bu durum karşısında merak edip nasıl başardığını sorar. Fatma Hanım, doktora gönüllü olduğunu, ziyarete gittiği ailelerin duasını aldığını ve bunların terapi gibi geldiğini söyler. Daha sonra engelli çiftin bir kızları dünyaya gelir. Adını da Fatma koyarlar. İşte, böyle bir gönüllülükten bahsediyoruz.”
 </p>
 <p>
  Türkiye Büyük Millet Meclisi Üstün Hizmet Ödülü’ne sahip Kimse Yok mu Derneği’nin başkan yardımcısı Levent Eyüboğlu da gönüllülük meselesini şöyle özetliyor: “Gönüllülük, tam anlamıyla bir kalp meselesi. Biz, gönüllülerimizden ne büyük meblağlarda paralar ne de imkânları zorlayacak mesailer istiyoruz. Arzu ediyoruz ki yalnızca bizimle gelsinler, ardımızda dursunlar. Gidip ‘Kimse yok mu?’ diyen kapıları çalarak ‘kimse’ olsunlar.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/dert-ortaklari-ekranda_550269), [web.archive.org (arşiv bağlantısı)](http://web.archive.org/web/20150707013701/http://www.aksiyon.com.tr/dosyalar/dert-ortaklari-ekranda_550269)
