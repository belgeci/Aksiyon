# Doğru mesleğe doğru tercih ulaştırıyor

*Abdulkerim Bedir 2014.07.07*

<div class="pNewsDetailMainContent" itemprop="articleBody">
 <p>
  Her sene binlerce öğrencinin bölümünden memnun olmadığı için tekrar sınava girdiği hatırlandığında, tercihler çok önemli. Peki, tercihleri yaparken nelere dikkat etmeli? Söz, FEM Yayın Merkezi Rehberlik Koordinatörü Faruk Ardıç’ta.
 </p>
 <p>
  Hazırlıklar, sınavlar derken üniversite maratonunun en zorlu virajlarından biri daha geldi çattı. Milyonlarca öğrenci, geleceklerini belirleyecekleri tercihleri 7-17 Temmuz tarihleri arasında yapacak. Adaylar bir anlamda yapacakları seçimle geleceklerine yön verecekler. Bu yüzden, yanlış bir adım atmamak için üniversite ve bölümlerle ilgili bilgilere ulaşmaya çalışıyorlar. Eğitim uzmanları öğrencilerin tercih döneminde bir uzmandan yardım almaları gerektiğini önemle vurguluyor. Zira her sene yüz binlerce öğrenci bölümünden memnun olmadığı için tekrar sınava giriyor. Ayrıca ailelere de bu dönemde önemli görevler düşüyor. Kritik kararın nasıl alınması gerektiğini, FEM Yayın Merkezi Rehberlik Koordinatörü Faruk Ardıç’a sorduk.
 </p>
 <p>
  <strong>
   -Bu sene liseye yerleştirme sisteminde köklü değişiklikler yapıldı. Üniversiteye yerleştirme sisteminde de yenilikler var mı? Yanlış bir tercih yapmamak için adaylar nelere dikkat etmeli?
  </strong>
 </p>
 <p>
  Üniversite yerleştirme sisteminde liselerdeki gibi bir değişiklik yapılmadı. Öğrenciler bu sene de Yüksek Öğrenime Geçiş Sınavı (YGS) ve Lisans Yerleştirme Sınavı’ndan (LYS) elde ettikleri puanlara göre tercihlerde bulunacaklar. Tercih sürecinde ÖSYM’nin 2014 Yükseköğretim Programları ve Kontenjanlar Kılavuzu tüm adaylar için yol gösterici rehber kaynak olacak. Özellikle bölümlerin geçen yılki başarı sıralamaları, bu yılki başarı sıralarının tahmin edilmesinde büyük önem taşıyacak. Tercihleri sıralamadan önce hedeflenen meslekler ve üniversiteler hakkında bilgilere ulaşılması gerekiyor. Adaylar tercihlerini belirlemeden önce okumak istediği programların bulunduğu üniversiteleri internetten dikkatlice incelemeli. Bu konuda üniversitelerin eğitim kurumlarına gönderdikleri broşürler veya üniversite gezileriyle bilgi sahibi olunabilir. Daha önce o bölümü kazanmış öğrencilerden tavsiye almaları öğrencinin faydasına olacaktır. Ayrıca, YGS-LYS ile ilgili profesyonel hizmet veren site ve kurumlardan faydalanmaları, başarı sırası, taban puanı, puan türü, kontenjan, özel koşullar gibi teknik terimleri önceden öğrenmeleri adaylara daha isabetli tercih yapma imkânı sağlayacaktır.
 </p>
 <p>
  <img alt="" height="291" src="http://web.archive.org/web/20150613031319im_/http://medya.aksiyon.com.tr/aksiyon/2014/07/07/faruk-2.jpg"/>
 </p>
 <p>
  <strong>
   -Üniversitelerin veya bölümlerin hangi özelliklerine bakılarak tercih yapılmalı?
  </strong>
 </p>
 <p>
  Öğrenciler belirledikleri üniversite ve bölüm seçeneklerini iki süzgeçten geçirmelidir: Bunlardan ilki en çok istedikleri üniversiteler ve bölümler; diğeri de başarı sıralarına en uygun olanıdır. Öğrenciler asla istemedikleri ve mutlu olmayacakları programları tercih listelerine almamalıdır. En çok tercih edilen üniversitelerin ve bölümlerin kontenjanlarının sınırlı olması özellikle başarı sırası ortalarda olan öğrencileri karamsarlığa sürüklüyor. Elbette öğrenim görecekleri üniversitenin öğrenciye sağlayacağı koşullar önemli ancak belirleyici olan, adayların kendilerini geliştirmek adına harcayacakları çabadır. Dolayısıyla ümitsizliğe düşmeye gerek yoktur. Öğrenciler üniversitelerin şu özelliklerini sorgulamalıdır: Yabancı dile hazırlık programları var mı, vakıf üniversitesi tercih edilecekse ücretleri ne kadar, burslu program seçilecekse bursların devam koşulları neler, barınma ve burs imkânı sağlanabiliyor mu, öğretim kadrosu nasıl, mezunlarına iş imkânı sağlamada ne derece etkili?
 </p>
 <p>
  <strong>
   -Bazı öğrenciler üniversiteye yerleştikten sonra bölüm ya da üniversite değişikliği düşündüğünden sınava tekrar giriyor. Bu  bağlamda sağlıklı bir tercih için adayın kendine sorması gereken sorular neler?
  </strong>
 </p>
 <p>
  İleride pişmanlık ve mağduriyetlere sebebiyet vermemek için öğrencinin tercih yapmadan önce şu sorulara cevap vermesi gerekiyor: Tercih listemde yer vermek istediğim meslek gruplarının çalışma koşulları, gerektirdiği nitelikler, gelecekteki durumu gibi bilgilere sahip miyim? Kişisel özelliklerimin, hangi alanlara eğilimim olduğunun yeterince farkında mıyım? Tercih listemde vakıf üniversitelerine, ikinci öğretim programlarına yer verecek miyim, tercih listemde yer vermeyi planladığım üniversitelerin eğitim programı, sosyal koşulları, kampüs koşulları gibi imkânları hakkında yeterli bilgiye sahip miyim, bölüm bitirildiğinde istihdam imkânı nedir, il içi tercih yapılacaksa, seçilecek bölümler hangi ilçede öğrenim veriyor, yabancı dile hazırlık programları var mı, vakıf üniversitesi tercih edilecekse ücretleri ne kadar, burslu programı seçecekseniz bunun devam koşulları neler, barınma ve burs imkânı sağlanabiliyor mu, mezunlarına iş imkânı sağlamada ne derece etkili, teorik eğitimle pratiği birleştirebilmiş mi?
 </p>
 <p>
  <strong>
   -Aileler çocukları üzerinde etkili olabiliyor. Bu süreçte veliler nasıl davranmalı?
  </strong>
 </p>
 <p>
  Tercih döneminde aileler çocuklarının en doğru kararı vermesini istiyorlar. Bu dönemde pek çok ailede gerginlikler yaşanıyor. Bu stresli dönemde anne-babanın kendi görüşlerini dayatması yerine “Ben bu konuda şu üniversite ve bölümleri düşünüyorum, sen ne düşünüyorsun?” diyerek paylaşımcı bir tutum içinde olması gerekiyor. Üniversitenin ilk yıllarında, ailesinin tercihiyle başladığı bölümde mutsuzluğa düşen, bölüm ve hatta üniversite değiştirmek isteyen öğrencilerin sayısı hayli fazla. Her şeyden önce çocuğun mutlu ve huzurlu olduğunu ailelerin bilmesi gerekiyor. Öğrencinin, ailelerden çok daha fazla stres, kaygı ve belirsizlikle başa çıkmaya çalıştığı unutulmamalı. Diğer taraftan ailenin deneyimleri evlatları için çok değerlidir. Veliler üniversiteler ve bölümler hakkında topladıkları bilgileri çocuklarıyla paylaşabilir. Üniversite ve bölümlerin özellikleriyle çocuklarının ilgi ve yeteneklerinin kesiştiği noktaları onlara gösterebilir. Bu durum adayların karar vermesine son derece yardımcı olacaktır.
 </p>
 <p>
  <strong>
   -Tercihte şehir mi, üniversite mi, yoksa bölüm mü önemli?
  </strong>
 </p>
 <p>
  Pek çok aday il dışına çıkmak istemiyor, yaşadığı ildeki üniversiteleri tercih ediyor. Hâlbuki öğrencinin kapasitesi ve yeteneği daha kaliteli bir üniversiteyi kazanmaya elverişli olabiliyor. Ailesi veya arkadaşlarıyla beraber olma düşüncesi, öğrenciyi bu seçiminden alıkoyuyor. Bu gibi durumlarda öğrenci, aile ve rehber öğretmenin ortak karar vermeleri daha yararlı olacaktır. Öğrencinin, bulunduğu ilde okuma fikri, eğer çok özel bir neden yoksa vazgeçilmez bir amaç hâline gelmemeli.  Üniversite tercih sürecinde bir kısım aday “şu üniversite olsun da hangi bölüm olursa olsun” düşüncesiyle tercih yapıyor. Hâlbuki esas olan bölüm seçimi olmalıdır. Çünkü üniversite 4 ya da 5 yılınızı geçireceğiniz bir yer. Seçilen bölüm ve dolayısıyla meslek ise bütün bir hayatı etkileyecek bir tercihtir.
 </p>
 <p>
  <img alt="" height="291" src="http://web.archive.org/web/20150613031319im_/http://medya.aksiyon.com.tr/aksiyon/2014/07/07/faruk3.jpg"/>
 </p>
 <p>
  <strong>
   -Adaylar tercihlerini sıralarken nelere dikkat etmeli?
  </strong>
 </p>
 <p>
  Tercihler yapılırken en çok istenilen bölümden en az istenilene doğru puan ve başarı sıralarına bakmadan sıralamalı. ÖSYM yerleştirme yaparken adayı muhtemel en yüksek tercihe yerleştiriyor. Bu nedenle istemediğiniz hâlde puanı yüksek diye bir bölüme üst tercihlerinizde yer verirseniz istediğiniz bir bölüme yerleşme şansınızı kaybedebilirsiniz. Ayrıca tercihlerinizi oluştururken puan yerine başarı sıranızı temel almalısınız çünkü puan, o yıl uygulanan sınavın zorluk-kolaylık derecesine, sınava giren adayların o yılki başarılarına göre değişiklik gösterebilir. Bu nedenle istediğiniz bölümlerin ÖSYM kılavuzunda belirtilen başarı sıralarıyla kendi başarı sıranızı kıyaslayarak oluşturacağınız bir tercih listesi daha sağlıklı olacaktır.
 </p>
 <p>
  <strong>
   -Yeni açılan üniversiteler ve bölümler var. Bu konuda neler tavsiye edersiniz?
  </strong>
 </p>
 <p>
  Yeni açılan bölümler, puanı düşük olan öğrenciler için bir fırsat olabilir. Bu bölümler yeni açıldığı için puan ve başarı sıralamaları yoktur. Genelde tercih listelerinde daha alt sıralarda yer alırlar. Yüksek puan alıp da tercih yapmak isteyen öğrencilerin pek dikkatini çekmez. “Daha sistemi oturmamıştır”, “Köklü üniversiteleri tercih etmek daha iyidir” gibi düşüncelere sahip olan pek çok öğrenci bu üniversitelere yönelmiyor. Dolayısı ile düşük puan alan öğrencilerin bu üniversitelere yerleşme ihtimalleri daha yüksek. Bu sene birçok yeni devlet ve vakıf üniversitesi açıldı. Bu üniversitelerden tercih yapmak yerleşme şansınızı artırabilir. Yeni açılan bölümleri tercih ederken bölümün bulunduğu üniversitenin eşdeğeri niteliğindeki üniversitelerde, aynı bölümün taban puanına ve başarı sırasına bakılarak tahmin yürütülebilir. Örneğin, Ege Üniversitesi’nde açılan bir bölüm için Dokuz Eylül Üniversitesi’ndeki eşdeğer bölümünün taban puanına ve başarı sırasına bakılabilir.
 </p>
 <p>
  <strong>
   -Tercihlerde en fazla hangi hatalar yapılıyor?
  </strong>
 </p>
 <p>
  Her sene 500 bin üniversite öğrencisi bölüm değiştirme ihtiyacı duyuyor. Bir bakıma bu öğrencilerin büyük bir kısmı yanlış tercih kurbanı. Adaylar tercih yaparken en çok şu hataları yapıyor: Öğrenim görmek istediği üniversite hakkında detaylı bilgi sahibi değiller. Kendi yetenek ve isteklerini bilmeden mesleki tercih yapıyorlar. Programların özel koşullarını yeterince incelenmeden tercih yapıyorlar. Bu durum sonrasında pek çok aday yerleştirildiği hâlde bölüme kayıt yaptıramıyor. Puanım kaybolmasın anlayışı ile okumak istediği değil, puanının yettiği daha yüksek puanlı bir programı tercih ediyorlar. Programların puan türleri ile kendi puanlarını dikkate almaksızın tercih yapıyorlar.
 </p>
 <p>
  <strong>
   -Tercihler belirlendikten sonra neler yapılmalı?
  </strong>
 </p>
 <p>
  Adaylar tüm tercihleri oluşturduktan sonra bir uzman gözetiminde tercih tutarlılık denetlemesi yapmalıdırlar. Bu denetleme yapılırken her program tek tek bir alttaki program ile karşılaştırılmalı. Öğrencinin en çok istediği program üste yazılmalıdır. Ayrıca; kılavuzdaki doğru tablolardan tercih yapıldı mı, listenizdeki programların özel koşulları var ise ayrıntılı bakıldı mı, programların sırası istek sırasına uygun mu gibi sorulara cevap verilmesi gerekiyor.
 </p>
 <p>
  <strong>
   -Pek çok öğrenci ek yerleştirmeleri can simidi olarak görüyor. Bu konuya kısaca değinebilir misiniz?
  </strong>
 </p>
 <p>
  Ek yerleştirmeler, tercih döneminde tercih yapmamış veya katıldığı hâlde herhangi bir programa yerleşememiş adayları kapsamaktadır. Ek yerleştirmelerde kontenjanını doldurmuş üniversitelere veya okullara tercih kontenjanı verilememektedir. Adaylar yalnızca boş olanlara başvurabilir. Ek yerleştirmeler, ilk tercihlerin sonunda kayıt işlemleri için verilen sürenin bitmesinden sonra yapılmaktadır. Sonuçları birkaç hafta sonra açıklanıyor. Ek yerleştirme sadece bir bölüme yerleştirilemeyen adaylar içindir. Daha önce yerleştiği bölümü beğenmeyen adaylara ikinci bir şans değildir. Ek yerleştirmeler ilk tercihlerden boş kalan kontenjanlar, yeni açılan bölümlerin kontenjanları ve yerleştirilip de kayıt yaptırmayan adaylardan kalan kontenjanları kapsıyor. Ek yerleştirmeler üniversite kayıtlarının tamamlanmasından sonra yapılabileceği için, bu tarihten sonra yeni bir ek yerleştirme tercih kılavuzu yayımlanacaktır.
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38991-dogru-meslege-dogru-tercih-ulastiriyor.html), [web.archive.org (arşiv bağlantısı)](http://web.archive.org/web/20150613031319/http://www.aksiyon.com.tr:80/aksiyon/haber-38991-dogru-meslege-dogru-tercih-ulastiriyor.html)
