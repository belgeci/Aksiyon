# Esnafın karşılıksız çekten çekeceği var

*Abdulkerim Bedir 2012.10.22*

<div class="pNewsDetailMainContent" itemprop="articleBody">
 <p>
  Yeni çek yasasıyla birlikte ‘karşılıksız çek’lerde patlama yaşanıyor. Cezaların caydırıcı olmaması ve mahkemelerin uzun sürmesi art niyetli kişileri cesaretlendiriyor.
 </p>
 <p>
  Şubat ayında yürürlüğe giren yeni çek yasası, tartışmaları beraberinde getirdi. Yasa, karşılıksız çek verenler için hapis cezasını ortadan kaldırıyor. Bunun yerine çek defterlerine el konulup banka hesaplarına 10 sene sınırlandırma getirildi. Kanunun bu şekilde düzenlenmesinin amacı ekonomik suça ekonomik ceza getirmek, dolayısıyla ticari hayatı canlandırmaktı. Bu sayede hapis cezası gibi ‘modern dünyada olmayan’ bir uygulamaya son verilmiş olacaktı. Referans olarak da Avrupa İnsan Hakları Sözleşmesi’nin (AİHS) 4 no’lu protokolü gösterilmişti. Protokolde, “Hiç kimse, borcu dolayısıyla özgürlüğünden yoksun bırakılmaz.” hükmü yer alıyor. Hapis cezasının kaldırılması ticari hayatı canlandırdı mı tartışılır; ama bilinen bir gerçek var ki o da dolandırıcılığa kapı aralamış olması.
  <p>
   <img alt="" height="259" src="http://web.archive.org/web/20150331000057im_/http://medya.aksiyon.com.tr/aksiyon/2012/10/22/cek.png"/>
   Yasa Meclis’te kabul edildikten sonra iş dünyasından ‘Karşılıksız çek sayısı patlar’ tepkisi gelmişti. Ne yazık ki bu öngörü gerçekleşti. Merkez Bankası verilerine göre, karşılıksız çek sayısı mayıs ayında nisana göre yüzde 34,2 oranında arttı (61 bin 875’ten, 83 bin 80 adede yükseldi). Geçen yılın aynı ayı baz alındığında ise karşılıksız çekteki artış yüzde 118’e fırlıyor. Mayıs 2011’de karşılıksız çek sayısı 38 bin 117 idi. Mayıs 2012’de mahkemeler tarafından yasaklama kararı alınan çek sayısı da bir önceki aya göre yüzde 117 oranında arttı (91 bin 722’ye yükseldi).
   <p>
    Türkiye Odalar ve Borsalar Birliği Başkanı Rıfat Hisarcıklıoğlu, karşılıksız çekteki artışı iki sebebe bağlıyor. Bunlardan ilki çekte hapis cezasının kaldırılmasının ardından yeni bir kontrol mekanizmasının kurulamaması. İkincisi ise, bu yılın ilk yarısına ilişkin büyüme rakamlarında da görüldüğü üzere iç piyasada yaşanan durgunluk.
    <p>
     Çekin çok sık kullanıldığı tekstil sektörü de yeni yasadan oldukça dertli. Bu sıkıntıyı dile getirenlerden biri tekstil ürünleri şirketi sahibi iş adamı Cemal Hasar. Yeni yasayla alakalı sıkıntıyı anlatırken başından geçen bir vakayı misal veriyor: “Birkaç yıl öncesinde karşılıksız çek meselesinden bir firmayla mahkemelik olduk. Mahkeme muhataba hapis cezası verdi. Muhatabın eşi bir gün iş yerimize geldi ve borçlarını ödeyeceğini vadetti. Yeni borç yapılandırması isteyerek kocasını hapisten kurtarmak istediğini söyledi, dediğini de yaptı. Borçlarını ödedi.” Hasar, yeni yasanın caydırıcı olmadığını düşünüyor. Yapanın yanına kâr kaldığını ifade eden Hasar, kanunların mağdurun tarafında olmadığını vurguluyor. Ona göre, esas sıkıntı yıl sonuna doğru olacak, çünkü yasadan sonra kesilen çeklerin tarihleri genellikle o döneme denk geliyor.
     <p>
      Marmara Üniversitesi İşletme Fakültesi Öğretim Üyesi Prof. Dr. Burak Arzova yeni yasa hazırlanırken ticaret erbabının görüşlerinin dikkate alınmadığını söylüyor. Arzova iddialı bir tespit yaparak toptan ve perakende sektörünün öldüğünü belirtiyor. Bu sektörlerin büyümeye etkisinin yok denecek seviyeye indiğine dikkat çekerek şu değerlendirmeyi yapıyor: “Bunun en büyük sebebi yeni çek yasası. Yasa çıkmadan önce itirazlarımızı çokça dile getirdik, çeşitli iş adamı dernekleri de itiraz etti fakat sonuç değişmedi. İş dünyasının büyük bölümü bu yasadan rahatsız. Yıl sonunda hasar daha net ortaya çıkacak.”
      <p>
       <strong>
        Yeni yasayla suçlar arttı
       </strong>
       <p>
        Karşılıksız çek vakalarında yasanın çıkışından bu tarafa önemli artışlar söz konusu.  Piyasa sistemin boşluklarını çözmüş dolandırıcılarla dolu. Bu da güven sıkıntısı meydana getiriyor. İnsanlar ticaret yaparken artık iki kez düşünmek zorunda kalıyor. Karşılıksız çeklerde şirket adına kesilen çekler önemli bir yekûn tutuyor. Sıkıntı anında şirket kapatılıp farklı isimde açılıyor. Yeni ticaret kanununda bunun önüne geçecek maddeler var; fakat dolandırıcılar bunun da çıkar yolunu buluyor. Mali müşavir Hamdi Yazıcı bu durumu şöyle izah ediyor: “Esasen Yeni Türk Ticaret Kanunu’na göre şirket kurmak artık daha zor. Yasa prosedür ve evrak hızı açısından kolaylıklar getiriyor. Tek ortaklı şirketler kurulabilir. Şirket kurmanın önündeki engeller kaldırılmış ve kolaylaştırılmış gibi görünse de yeni zorunluluklar (sermayenin tamamını kuruluşta ödeme zorunluluğu, yeni tutulacak defterler, işlem denetçisi zorunluluğu, borçlanma yasağı ) kişileri şirket kurma noktasında düşünmeye sevk ediyor. Fakat dolandırıcılar bunun çözümünü buluyor. Başkası adına şirket kurup işlerine devam ediyorlar.”
        <p>
         Karşılıksız çek vakaları aynı zamanda mahkemelerin iş yükünü önemli ölçüde artırıyor. Geçen yılın ilk 3 ayında 14 bin 349 olan mahkemeye intikal eden karşılıksız çek sayısı bu yılın ilk 3 ayında yüzde 63 oranında arttı. Alacak verecek davaları da, genel davalar içwinde dikkat çekici boyutlara ulaşmış durumda. Hapis cezasının kalkması da bu suçu daha kolay işlenir hâle getirdi. Dolayısıyla mahkemelere intikal eden vaka sayısı yükseliyor. İş yükü fazla olan mahkemelerden sonuç çıkması ise hayli zaman alıyor. Bu durumda adalet mekanizmasından umudunu kesenler farklı çözümlere yönelebiliyor. Ya kendi imkânları ile sonuç arıyor ya da kanunsuz yollara sapabiliyorlar. Bir anlamda mafya ve çete türü yapılanmalarına gün doğuyor. Böylesi bir ortamda bir alacak verecek davası insanların başına olmadık işler açıyor. Mesela bir iş adamı bir anda organize suç örgütünün azmettiricisi durumuna düşebiliyor.
         <p>
          Boğaziçi Avukatlar Derneği Başkanı Fikret Duran, bu manzaranın oluşmasında son düzenlemelerin etkisi olduğunu ileri sürüyor. Avukat Duran’a göre, yeni yasa alacaklının sırtından borçluyu rahata kavuşturduğu gibi alacaklıyı da mağdur ediyor. Hâliyle tefecinin, mafyanın önü açılıyor. Duran, altyapı oluşturulmadan kanun değiştirilerek sorunları çözmenin mümkün olmadığını ısrarla vurguluyor.
          <p>
           Dinlediğimiz birçok iş adamı yeni yasadan şikâyetçi; ama seslerini duyuramadıklarını düşünüyorlar. Hükümetin bu meseleye acil el atmasını istiyorlar. Sözü uzatmadan yasanın mağdur ettiği bir iş adamına (isminin yazılmasını istemedi) kulak verelim. Elektrik dağıtım şirketi sahibi iş adamı yeni yasa ile güven ortamının zayıfladığını belirtiyor: “Karşılıksız çeklerde çok ciddi artış var, yoğurdu üfleyerek yiyoruz. İş adamları olarak hafiye gibi çalışıyoruz. Çekin güvenli olup olmadığını araştırıyoruz. Bu meselelerle uğraşmak yerine ticaret yapmak istiyoruz, yasalar daha caydırıcı olmalı, hırsızın hakkını savunduğu kadar benim hakkımı da savunmalı, şu an itibariyle sistem suiistimale çok açık.”
           <p>
            Prof. Dr. Burak Arzova’ya göre meselenin çözümü için caydırıcı cezalar olması gerekir. Bunun için bankalar işin içine dâhil edilmeli. Yani banka teminatlı çekler ticari hayata girmeli. Ayrıca çek keserken ‘insanların elini titretecek’ düzenlemelere ihtiyaç var. Bu suça karışanların ticaretten men edilmesi yaptırımlardan biri olabilir. Borçlarını ödeyinceye kadar yeni şirket kurmalarının da engellenmesi şartıyla.
            <p>
             İsmini vermek istemeyen başka bir iş adamının anlattıkları piyasadaki durumu özetliyor. Talihsiz iş adamı, yasadan önce ödemesinde hiçbir sıkıntı olmayan bir müşterisi tarafından dolandırılmış. Olayı kendinden dinleyelim: “Geçen seneler ticaret yaptığımız, güvendiğimiz birine hayli yüklü mal verdik. Karşılığını çek olarak aldık. Fakat adam bu arada iflasını açıkladı. Tabii bizim çek karşılıksız çıktı. Adama ‘çeki öde’ dediğimizde ‘mahkemeye verin’ cevabıyla karşılaştık. Avukata verdim ama bir sonuç çıkar mı, çıkarsa ne zaman çıkar, bilmiyorum. Çok da umutlu değilim. Hapis cezasının caydırıcılığı vardı. İnsanlar bir şekilde borçlarını ödemeyi düşünüyordu.”
             <p>
              TOBB Başkanı Hisarcıklıoğlu, reel sektörün beklentisini dile getirirken yeni hizmete giren Kredi Kayıt Bürosu’nu (KKB) hatırlatıyor: “KKB’nin amacı,  çek kabul edecek müteşebbisin, çek kesenin geçmiş ödeme bilgilerini görebilmesini ve böylece çeki kabul edip etmeme kararını hangi riski aldığını bilerek verebilmesini sağlamaktı. Bu sistem ile müşterinin kredi hesaplarıyla ilgili pozitif ya da negatif ödeme performansı bilgileri bankalar arasında paylaşılıyor. Bu güzel bir gelişme ama bu sistem reel sektöre tamamen kapalı.” Hisarcıklıoğlu’na göre, çekte yeni bir kontrol mekanizmasının devreye girmesi lazım. Aksi takdirde piyasalarda çeke olan güven tamamen azalacak ve ekonomik aktivite olumsuz etkilenecek. Hisarcıklıoğlu’nun çözüm önerisi de hazır: “Tacirlerin birbirinin kredi/çek geçmişini görebilecekleri bir sistem kuralım. Mesela cep telefonları üzerinden sms yoluyla çek keşide eden kişinin bilgileri, çek keşidecinin onayı ile çeki alacak kişinin telefonuna gönderilebilir.”
              <p>
               Ankara Sanayi Odası Başkanı Nurettin Özdebir basına da yansıyan bir açıklamasında farklı bir çözüm öneriyor: Karşılıksız çek kesenlere yönelik ‘tazyik hapsi’ uygulaması. Buna göre kişi borcunu ödeyinceye kadar hürriyetinden mahrum bırakılacak.
               <p>
                İş dünyası, hapis cezası sonrası oluşan boşluğun çeke yeniden itibar kazandıracak bir formülle ortadan kaldırılmasının şart olduğu görüşünde. Mevcut yasa suiistimale açık. Buwnun önlenmesi için tek yol hapis cezası değil. Meselenin, ‘yapanın yanına kâr kalıyor’ anlayışından çıkarılması gerekiyor.
               </p>
               <p>
                <strong>
                 Mehmet Katar (Güngören Sanayici ve İş Adamları Derneği (GÜSİAD)
                </strong>
                <p>
                 <strong>
                  Yönetim Kurulu Üyesi): Yasa kademeli olarak çıkarılmalıydı
                 </strong>
                 <p>
                  Aslında yeni düzenleme çağdaş ülke için gerekli; fakat yasa bir anda değil kademeli olarak çıkarılmalıydı. Yeni düzenlemelerle tahsil edilmemiş şirket borçlarının tahsilâtı imkânsız hâle geldi. Piyasada şu anda güven sıkıntısı var. İş adamları ticaret yaparken garanti istiyor. Garanti veremeyen şirketler ticaret yapamıyor. Bu da piyasada nakit sıkıntısına sebep oluyor. Bunun neticesini de yakında iş dünyası olarak görebiliriz. Bu düzenleme kötü niyetli borçlunun lehine. Cezaların caydırıcı olmadığından daha rahat davranıyorlar. Dolayısıyla yeni yasadan iş dünyası olarak çok rahatsızlık duyuyoruz. Çözüm olarak; cezalar yeniden gözden geçirilmeli, yapanın yanına kâr kalmamalı. Ayrıca bankalar çek verirken daha dikkatli davranmalı. Ve sistemin içerisinde yer almalılar.
                  <p>
                   <strong>
                    Fikret Duran (Boğaziçi Avukatlar Derneği Başkanı): Bankalar da elini taşın altına koysun
                   </strong>
                   <p>
                    Karşılıksız çek  sorununun çözümü için öncelikle bankaların sorumluluğunun artırılması gerekiyor. Karşılıksız çıkan çekin tüm miktarından çeki veren bankanın sorumlu tutulması lazım. Çünkü çekin bir değişim ve dolaşım aracı olarak nakit paradan farkı yoktur, çeki veren kuruluş, yani banka onun değerini taahhüt etmek zorunda. Bankalar yeterli denetimi yapmadan, neredeyse her önüne gelen müşterisine hatır gönül için çek defteri veriyor, sonra da yaprak başına sembolik bir rakamla sorumlu tutuluyor. Bunlara ek olara olarak özel kişiler arasında sabıka sicili gibi borç ödeme sicili oluşturulabilir. Ulusal Yargı Ağı Projesi (UYAP) kayıtlarında hakkında icra takibi olan kişinin  kimlik numarasından kişinin borçlu olup olmadığı tespit edilebilir.
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/esnafin-karsiliksiz-cekten-cekecegi-var_533839), [web.archive.org (arşiv bağlantısı)](http://web.archive.org/web/20150331000057/http://www.aksiyon.com.tr:80/dosyalar/esnafin-karsiliksiz-cekten-cekecegi-var_533839)
