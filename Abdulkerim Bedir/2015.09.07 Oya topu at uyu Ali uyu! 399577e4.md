# Oya topu at, uyu Ali uyu!

*Abdulkerim Bedir 2015.09.07*

<div class="pNewsDetailMainContent" itemprop="articleBody">
 <blockquote>
  <p>
   4+4+4’e bir de 4 aylık tatili ekledik. Eğitimdeki kaliteleri tescilli  ülkeler’de öğretim süresi Türkiye’dekinden fazla. okullar Lüksemburg’da 212 Finlandiya’da 190 iş günü açık olmak zorunda.
  </p>
 </blockquote>
 <p>
  Gelirleri ciddi manada düşen turizmcilerin talebiyle hükümet okulların açılmasını Kurban Bayramı sonrasına, 28 Eylül’e erteledi. Böylece 18 milyon öğrencinin yaz tatili iki hafta uzayarak kesintisiz 4 ayı buldu. Gecikmeden, okula yeni başlayanların katıldığı uyum eğitimleri de negatif etkilendi.
 </p>
 <p>
  Eğitimciler, uzun süreli tatillerin çocukları okuldan soğuttuğu, öğrenciler arasındaki seviye farkını artırdığı hususunda hemfikir. Aileler de uzmanlarla aynı görüşte. İki çocuk annesi Arzu Çakmak, 4. sınıfa geçen oğlu Fatih’in uzun yaz tatilinde okumayı neredeyse unuttuğundan yakınıyor: “Tatilde okul dersleri adına hiçbir şey yapmadı. Zorla eline tutuşturduğum romanı sesli okuyunca şoke oldum. Çünkü heceleyerek okuyordu. Hâlbuki tatilden önce böyle değildi. Gözle görülür bir gerileme olmuş.”
 </p>
 <p>
  Bu arada bu sene tatilin uzamasından dolayı okullarda müfredatın yetişememesi söz konusu. Kasımın son haftası yapılan ilk dönem Temel Eğitimden Orta Eğitime Geçiş (TEOG) sınavına muhatap yaklaşık 1,3 milyon sekizinci sınıf öğrencisi bu tehlikeyle karşı karşıya. Millî Eğitim Bakanlığı (MEB) çözümü konuları sıkıştırarak anlatmakta buluyor.
 </p>
 <p>
  Tatil cenneti!
 </p>
 <p>
  Peki, tatil meselesini gelişmiş ülkeler nasıl uyguluyor? Cevaba geçmeden önce Türkiye’deki tatil sistemi hakkında bazı bilgiler vermekte fayda var. Ders yılı iki dönemden oluşuyor. Dönemler arasında iki haftalık ara, bilinen adıyla sömestir tatili var. Ders yılı sonunda yaklaşık üç aylık yaz tatili söz konusu. İlk ve ortaöğretimde ders yılının haziran ve eylül ayları arasında olması ve 180 iş gününden az olmaması esas. Yani yılın geriye kalan 185 günü tatil. Tabii zorunluluktan kaynaklanan kar tatili ve resmî tatiller bu hesaba dâhil değil.
 </p>
 <p>
  Aslında 180 günlük eğitim bile kâğıt üstünde kalıyor. Pek çok ilde kışın kar yağışı yüzünden okullar günlerce tatil ediliyor. Haftanın ortasına gelen bayram tatillerinin birer ikişer gün eklenerek tüm haftaya yayılması artık gelenek oldu. TEOG sınavları nedeniyle ilkokul ve ortaokullar yılda 8 gün tatil ediliyor. Hâl böyle olunca eğitim süresi âdeta kuşa dönüyor. 12 senedir öğretmenlik yapan ve isminin yazılmasını istemeyen bir eğitimcinin anlattıkları, meselenin daha iyi anlaşılmasını sağlıyor: “Ortaokullarda TEOG telafi sınavlarının mayısın ikinci haftasında bitmesiyle 8. sınıflarda ders işlenemiyor. Öğrenci tatil psikolojisine giriyor. Liselerde durum biraz farklı. Üniversite sınavına hazırlanan pek çok öğrenci sınav öncesinde rapor alıyordu. Bakanlık çözümü lise son sınıfları 45 gün izinli saymakta buldu. Yani son sınıflar için aylar öncesinden dersler fiilî olarak bitiyor.”
 </p>
 <p>
  PISA sonuçlarında en iyiler arasında yer alan, eğitim kalitesi tescilli Avrupa ülkelerinde öğretim süresi Türkiye’dekinden fazla. Tam gün eğitimin verildiği Avrupa’da okullar Lüksemburg’da 212, Hollanda ve İtalya’da 200, Finlandiya’da 190, Portekiz’de 184, Belçika’da 182 iş günü açık olmak zorunda.
 </p>
 <p>
  Aslında üç sene önce Ömer Dinçer’in millî eğitim bakanlığı döneminde tatil sürelerini kısaltmak, haftalık ders saatlerini sınıflara göre daha işlevsel hâle getirmek için çalışma başlatılmıştı. O dönemde gelişmiş 43 ülkenin eğitim sistemi incelenmişti. Türkiye’nin en az eğitim süresi uygulayan ülke durumunda olduğu tespit edilmişti. Bu bulguların ardından eğitim süresini diğer ülkelerdeki gibi 190-220 güne çekmek için çalışma başlatıldı. Fakat aradan geçen süre zarfında teori pratiğe bir türlü dökülemedi. Ders içerikleri, öğretmen yetiştirme sistemi gibi pek çok mesele değiştirilmesine karşın tatil sürelerinde herhangi bir kısıtlamaya gidilmedi. Günlük 6 saatten haftalık 30 ders saati uygulamasına devam edildi. Hâlbuki pek çok Avrupa ülkesinde ders saatlerinde bir standartlaşma söz konusu değil. Okulu sevdirmek için yeni başlayan 1. sınıflar dersle daha az muhatap ediliyor. Bu öğrencilere haftalık Avusturya’da 21, Hollanda’da 22, İngiltere’de 21, İtalya’da 27 ders saati uygulanıyor.
 </p>
 <p>
  Gelelim sorunun cevabına. Yani gelişmiş ülkelerdeki tatil sürelerine. Avrupa ülkelerinde, yaz tatili de farklı sürelerde uygulanıyor. Avusturya, Belçika, Finlandiya ve Lüksemburg’da yaklaşık iki ay. Danimarka, Hollanda ve İngiltere’de 6, İtalya’da 9 hafta. İngiltere, Finlandiya, Lüksemburg ve Portekiz’de öğretim yılı üç döneme ayrılıyor. Avrupa, genelde ders yılına yayılmış daha fazla ve daha kısa ara tatil sistemini uyguluyor. Uzun tatillerle öğrenciyi okuldan soğutmuyor. Mesela, Danimarka’da 6 haftalık yaz tatilinin haricinde birer haftalık sonbahar, Noel, kış ve paskalya tatilleri var.
 </p>
 <p>
  <strong>
   Dr. Dolgun Aslan (Eğitim Bilimci:
   <br/>
   TATİLLERLE MUTLU EDİLEN BİR NESİL YETİŞİYOR
  </strong>
 </p>
 <p>
  Turizm ve otelcilik gibi farklı alanlarda faaliyet gösteren işletmeleri memnun etme amacıyla zamanında belirlenmesi gereken tatil takvimi, siyasi beklentiler ve konjonktür doğrultusunda uzatılıyor. Bayram yahut yılbaşı tatilleri son dakika kararlarla uzatılarak âdeta lütufmuş gibi lanse ediliyor. Hâlbuki tatil sürelerinin önceden açıklanması gerekiyor. Son dakika sürprizleriyle öğretim akışını bozmadan, öngörülen takvime göre büyük bir ciddiyetle eğitim faaliyetlerinin sürdürülmesi ülke için büyük bir ihtiyaçtır. Okullar farklı gerekçelerle tatil olunduğunda öğrenciler âdeta bayram ediyor. Bu durum okulun ve öğretim faaliyetlerinin hangi düzeyde algılandığını gösteren bilinçaltına ait bir reflekstir. Japonya’da bir yılda toplam 220 iş günü eğitim öğretim faaliyetleri sürdürülüyor. Tatil zamanlarında bile çeşitli proje ödevleriyle öğrencilerin eğitsel çalışmalara devam etmeleri sağlanıyor. Bu ülkede okullar, öğrenciler için çekim alanı yüksek mekânlar olarak algılanıyor. Bunun için devamsızlık yüzde 1,5 seviyesinde. Bu açıdan ülkemizde okullar öğrencilerin büyük bir istekle gelmek istedikleri ortamlar olarak düzenlenmelidir. Diğer yandan devamsızlık şartları istismara imkân vermeyecek şekilde tekrar ele alınmalı. Son dakika tatil süreleri de dikkate alınarak iş günleri belirlenmelidir. Aynı zamanda özellikle okulların son ayında gerek yaz rehaveti gerekse de sınavların yoğun olarak yapıldığı zaman dilimleri olmasından dolayı verimsiz ve devamsızlığın sıklıkla yaşandığı süreçler olarak geçmesinin önlenmesine ilişkin eğitim politikaları geliştirilmelidir.
 </p>
 <p>
  <strong>
   Doç. Dr. Cengiz Şimşek (Fatih Üniversitesi Eğitim Fakültesi Dekan Yardımcısı):
   <br/>
   EĞİTİM ANGARYA MANTIĞIYLA YÜRÜMEZ
  </strong>
 </p>
 <p>
  Siyasal iradenin tatil sürelerine dair değişiklik kararının altında sağlam pedagojik gerekçeler yatmalıydı. “Okulların turizm sektörüne zarar vermemesi” gerekçesinin hiçbir pedagojik niteliği olamaz. Aksine zaten prestiji düşen ve gittikçe laçkalaşan eğitim sisteminin toplum nazarında değerini düşürür. Yıllardır Anadolu’da yayla ve çiftçilik kültürü sebebiyle toplumdan gelen “bu bölgede okullar geç açılsın, erken tatil edilsin” talebi de yine aynı gerekçeyle reddedilmişti. Türkiye bir tarım ülkesiyse, turizmden ziyade belki de bu gerekçeyle tatiller ve eğitim süreleri farklı ülkelerde de görüldüğü şekliyle daha parçalı uygulanabilirdi. Mevsim ve tatil konusunda öğretmenlerimizin çok iyi bildikleri bir durum var. Her yıl mayıs ayı başından itibaren okullarda eğitim pek yapılmaz. Zaten mutat üzere bir ay eksikle devam eden bir eğitim sistemi mevcut. Bir de 17 Haziran’a uzatılırsa –ki uzadı– bu durumda eğitim 17 gün daha fazla eksiklikle yürüyecektir. Dönem yorgunu hiçbir öğrenciyi “ek uygulama”, “telafi” vesaire gibi yöntemlerle okulda tutmanız neredeyse imkânsız. Dolayısıyla bakanlığın kaygı giderme amacıyla yaptığı “telafi edilecek” açıklamaları telafinin verimli geçeceği anlamına gelmiyor. Görünen o ki sıradan mazeretlerle her geçen gün eğitimin hayatımızdaki vazgeçilmezliği önemini yitiriyor. Bu gidişin yolunu açanların ya siyasal figürler ya yerel yöneticiler ya da eğitimle hiç ilgisi olmayan farklı gruplar olması dikkat çekici. Bir çocuk için eğitim angarya değil, esas meşgaledir.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/oya-topu-at-uyu-ali-uyu_552165), [web.archive.org (arşiv bağlantısı)](http://web.archive.org/web/20150920033605/http://www.aksiyon.com.tr:80/dosyalar/oya-topu-at-uyu-ali-uyu_552165)
