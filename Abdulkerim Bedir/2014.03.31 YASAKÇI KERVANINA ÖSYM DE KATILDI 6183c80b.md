# YASAKÇI KERVANINA ÖSYM DE KATILDI

*Abdulkerim Bedir 2014.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ÖSYM’nin, soru havuzu oluşturma gerekçesiyle üniversite sorularının sadece küçük bir kısmını açıklaması öğrencileri endişeye sevk etti. Eğitimciler ve hukukçular ise bu çağda bu yasağa anlam veremiyor.
  </font>
 </div>
 <div id="newsText">
  <font class="detail-text">
   <p>
    Türkiye son zamanlarda iyiden iyiye yasaklarla anılır oldu. Eğitim dünyası da hükümetin yasakçı politikalarından fazlasıyla nasibini alıyor. Darbecilerin bile kapatmadığı dershanelerin kapısına, hükümetin çıkardığı kanunla kilit vuruldu. Üniversite hocalarına basına açıklama yapma yasağı getirildi. İşlevsel hale getirilen disiplin yönetmeliği ile öğretim görevlilerine gözdağı verildi. Yasakçılar kervanına son olarak Ölçme Seçme ve Yerleştirme Merkezi (ÖSYM) katıldı. Sınav soruları ve cevapları Bilgi Edinme Hakkı Kanunu kapsamı dışına çıkarıldı. ÖSYM’nin yayımladığının dışında soru yayımlayanlara 2 yıldan 5 yıla kadar hapis cezası getirildi. ÖSYM Başkanı Prof. Dr. Ali Demir bu seneden itibaren Yüksek öğretime Geçiş Sınavı’nda (YGS) çıkan soruların sadece yüzde 10’luk kısmının açıklanacağını bildirdi. Bu seneye has olmak üzere soruların yüzde yirmisi açıklandı. Türkçe, sosyal bilimler, matematik ve fen bilimleri testlerinden 8’er soru ve cevapları yayımlandı. Toplamda 32 soru kamuoyuyla paylaşıldı. ÖSYM’nin aldığı bu karar sınava giren 2 milyonu aşkın öğrenciyi ve ailelerini şaşkına çevirdi. Haziran ayında yapılacak olan Lisans Yerleştirme Sınavı’na (LYS) motive olmaya çalışan pek çok öğrenciyi olumsuz etkiledi. Prof. Dr. Ali Demir, getirilen yasağı “Özellikle sınavlarda denenmiş ve ölçme niteliği yüksek soruların bazı değişikliklerle yeniden kullanımını hedefliyoruz. Bunun için yoğun bir soru havuzu oluşturma gayretimiz var.” diye savunuyor. Öğrencileri endişeye sevk eden en önemli meselelerin başında hatalı sorular geliyor. Önceki yıllarda sorular yayımlandığı için hatalar konunun uzmanları tarafından fark ediliyordu. Gerekirse yargı yoluyla hatalı soruların iptali sağlanıyordu. Yeni uygulamayla soruların doğru ya da yanlış olduğunu yalnızca ÖSYM bilecek ve cevap kâğıtlarındaki anormalliğe göre kendiliğinden harekete geçecek. Soruların kamuoyuyla paylaşılmaması durumunda yanlış soru olabileceği algısı derinleşerek devam edecek. Bu durum, cevapladığı soruları kontrol edemeyen öğrencilerin hukuki yollara müracaat etme ihtimalini ciddi oranda arttırabilir. Her sene sınavlarda 3-4 soru iptal ediliyor. Bir soru deyip geçmemek gerekiyor, çünkü tek doğru cevapla on binlerce öğrencinin önüne geçilebiliyor. Öğrencilerin tamamı meseleye aynı açıdan bakmıyor. ‘Sorular yayımlansaydı’ diyen de var ‘yayımlanmasa da olur’ diyen de. Bu seneki YGS’ye giren Rıza Çakmak, soruların yayımlanmamasını doğru buluyor. Çakmak şunları söylüyor: “Soruların yayımlanmamasıyla alakalı tartışmaların abartıldığını düşünüyorum. Özellikle yanlış sorularla ilgili yetkililerin öğrencileri mağdur etmeyeceğine inanıyorum.”
   </p>
   <p>
    Daha önce Sakarya Üniversitesi Bilgisayar Programcılığı bölümünü bitiren Arzu Yılmaz ikinci bölüm olarak İç Mimarlık ve Çevre Tasarımı’nda öğrenim görmek istiyor. Arkadaşının aksine soruların yayımlanmasını isteyen Yılmaz, sebebini söyle açıklıyor: “Bu yıl sınavı kazanamazsam seneye tekrar gireceğim. Soruları hatırlamıyorum. Verimli çalışabilmem için soruların tamamını bilmem gerekiyor. Tamamı yayımlanmalı, daha şeffaf olunmalı.”
   </p>
   <p>
    <span>
     <strong>
      Faruk Ardıç  (FEM Yayınları Rehberlik Koordinatörü): Şeffaf Olmamak Güven Duygusunu Zedeler!
     </strong>
    </span>
   </p>
   <p>
    <img alt="" height="162" src="http://web.archive.org/web/20140406105827im_/http://medya.aksiyon.com.tr/aksiyon/2014/03/31/51100801.jpg">
     ÖSYM, şimdiye kadar farklı alanlarda birçok sınav yaptı. Son zamanlarda aldığı sınav emniyetiyle ve sonuçların erken açıklanmasıyla kamuoyunun takdirini topladı. Fakat 2014 YGS sorularının sınırlı sayıda paylaşılması veli ve öğrencilerde olduğu gibi biz eğitimcilerde de soru işaretleri oluşturuyor. Soruların kamuoyu ile paylaşılmaması ÖSYM’nin şeffaflık politikasıyla örtüşmüyor. Sınava giren tüm adaylarda temel endişe ‘Sorularda hata olursa, kim bilecek?’ şeklinde. Sınav sonrası sanal ortamda birtakım spekülasyonlar yayıldı, kamuoyunun güven duygusu zedelendi. Ancak, şeffaf olma ve denetlenebilir olma insanlarda güven duygusunu artıracaktır. Konunun diğer bir boyutu ise, soru stillerindeki değişiklikler, konu dağılımındaki farklılıklar önümüzdeki yıllarda sınava hazırlanan öğrenciler için belirsizlikler oluşturacaktır. Bu durum öğrencilerin moral ve motivasyonunu olumsuz etkileyecektir. Bu sene bazı okul ve dershane öğretmenleri ÖSYM’nin bu uygulamasını inisiyatif kullanarak aşmaya çalıştı. Sınava girdikten sonra kurumlarına gelerek soruları öğrencilerle paylaştı.
    </img>
   </p>
   <p>
    <span>
     <strong>
      Nazik Kösegil (Uğur Dershaneleri Rehberlik Koordinatörü) Bu çağda gizli kalması mümkün mü?
     </strong>
    </span>
   </p>
   <p>
    <img alt="" height="176" src="http://web.archive.org/web/20140406105827im_/http://medya.aksiyon.com.tr/aksiyon/2014/03/31/51100802.jpg"/>
    Sınav sorularının açıklanmaması farklı etkiler meydana getirdi. Öğrenciler sınavdaki eksikliklerini göremediler, dolayısıyla bir sonraki sınava dair ne yapmamaları gerektiğini ölçemediler. Veliler öğrencilerinin sınav durumunu bilmediklerinden açıklanana kadar kaygı yaşamaya devam edecek. Sınavda hatalı soru var mıydı konusu öğrencilerin zihninden silinmiyor. Dolayısıyla kendisi mi yanlış cevapladı yoksa soru mu hatalı emin olamıyorlar. Sorularda hata olmasa bile öğrencilerin bakış açısını değiştirmek çok zor. Bu da beraberinde sınava olan güvensizliği getiriyor. Soruların açıklanmaması ile ilgili yapılan açıklamalar teori de tutarlı gibi görünse de pratikte sıkıntılı. Özellikle teknolojinin bu kadar yoğun kullanıldığı bir çağda sorular sınav günü akşamı zaten birçok kanaldan yayılmaya başladı. Öğrenciler hatırlayabildikleri soruları teknoloji aracılığıyla herkesle paylaştı. Dolayısıyla soruların gizli kalması gibi bir durum söz konusu değil. Yetkililerin haziran sınavlarına kadar durumu tekrar değerlendirmesi yapması daha doğru olur.
   </p>
   <p>
    <span>
     <strong>
      Avukat Fikret Duran (Boğaziçi Hukukçular Derneği Başkanı): Soruların yayımlanması suç değil
     </strong>
    </span>
   </p>
   <p>
    <img alt="" height="180" src="http://web.archive.org/web/20140406105827im_/http://medya.aksiyon.com.tr/aksiyon/2014/03/31/51100803.jpg"/>
    Ülkemizde özellikle son dönemlerde içe kapalı, denetim ve şeffaflığın daraltılmasına yönelik düzenlemelere şahit oluyoruz. Devlet güvenliği, gizlilik, hukukun üstünlüğü olgularının tartışılıp yeniden tanımlanması gerekiyor. Kamu görevlilerinin eylem ve işlemlerinin gizeme büründürüldüğü, hesap vermekten kaçırıldığı, denetim mekanizmalarının kapandığı, idari tasarrufların sorgulanmasının doğrudan savcılıkla, mahkeme ile polisle muhatap yapılıp bireyin baskı altına alındığı bir sistem demokratik bir sistem değildir. YGS sorularının bilgi edinme kapsamından çıkarılıp gizlilik uygulanması ve soruları yayımlayanlar hakkında suç duyurusunda bulunulması evrensel hukuka göre, Türk Ceza Kanunu ya da başka bir özel kanuna göre suç oluşturmaz. Yasak konulurken güvenlik ve devlet sırrına dayanılmasına rağmen suç duyurusunda ekonomik hakların ihlalinden bahsedilmesindeki çelişki, yasağı koyanların kafasının karışık olduğunu gösteriyor. Önce yasak konulup sonra buna kılıf arayışına giriliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38220-yasakci-kervanina-osym-de-katildi.html), [web.archive.org (arşiv bağlantısı)](http://web.archive.org/web/20140406105827/http://www.aksiyon.com.tr:80/aksiyon/haber-38220-yasakci-kervanina-osym-de-katildi.html)
