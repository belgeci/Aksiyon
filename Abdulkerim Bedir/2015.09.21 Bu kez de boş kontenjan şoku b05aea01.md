# Bu kez de boş kontenjan şoku

*Abdulkerim Bedir 2015.09.21*

<div class="pNewsDetailMainContent" itemprop="articleBody">
 <blockquote>
  <p>
   Millî Eğitim Bakanlığı işi sıkı tutunca 2014 TEOG yerleştirmelerindeki garipliklerle karşılaşılmadı. Ancak 2015’e de kontenjan boşluğu damgasını vurdu. Liselerdeki boş kontenjan sayısı 228 bin.
  </p>
 </blockquote>
 <p>
  Lise ve üniversitelere yerleştirme işlemlerinde geçen seneki gibi olağanüstü gariplikler meydana gelmedi. Örneğin kimse evinden kilometrelerce uzaktaki bir okula gönderilmedi ya da gayrimüslimler imam hatip liselerine yönlendirilmedi. Fakat ortaöğretimde 228 bin, üniversitelerdeyse 60 bini aşkın kontenjan boş kaldı.
 </p>
 <p>
  1 milyon 108 bin ortaokul öğrencisinden 1 milyon 37 bini tercihlerinden birine yerleşti. Tercihlerinden herhangi birine hak kazanamayan 71 bin 373 çocuğa Millî Eğitim Bakanlığı (MEB) mecburi istikamet olarak açık öğretim liselerini gösterdi. Yerleştirmenin üçüncü turunda sayı 12 bine kadar düştü.
 </p>
 <p>
  Son nakil sürecine 283 bin 795 öğrenci müracaatta bulundu. 64 bin 784’ü tercihleri doğrultusunda bir başka okula nakledildi. Nihayetinde liselerde 227 bin 769 kontenjan açığı oluştu. Bir anlamda öğrenciler bu okullara rağbet etmedi.
 </p>
 <p>
  MEB, 2014 Temel Eğitimden Ortaöğretime Geçiş Sistemi (TEOG) sınavları sonrasındaki arızalarla karşılaşmamak için bu yıl işi sıkı tuttu. Özele gideceklere devlet okulu tercih ettirilmedi. Böylelikle mükerrerliğin önü alındı. Hiçbir yere yerleşemeyenler açık liseye kaydedildi. Örgün eğitime geçmek isteyenler 10 Eylül’e kadar il veya ilçe komisyonlarına müracaat ederek boş kontenjanlar için üç tercih yaptı. 3 bin 344’ü amacına ulaştı.
 </p>
 <p>
  Okulların fiziki şartları gözetilmeksizin Anadolu liselerinde sınıf mevcutlarının 40’a yükseltilmesi de TEOG yerleştirmelerinde kriz çıkmasını engelledi. Ancak başka, hatta daha da önemli bir probleme kapı araladı bu uygulama. Anadolu liselerindeki kaliteye sekte vurdu. Geçen seneki nakillerde puan sınırlaması olmayınca -yani puanı elvermeyenler de gözde okullara kaydedilince- çıta iyice düşmüştü zaten.
 </p>
 <p>
  Yeri gelmişken sınıf kontenjanı meselesine bir parantez açmak gerekiyor. 2013’e dek Anadolu liselerindeki sınıf mevcutları maksimum 30’du. Bir yıl sonra MEB 34’e çıkardı. Bu yılki yönetmelik değişikliğiyle de fen bilimlerinde ve sosyal bilimlerde 36, Anadolu liselerindeyse 40 olmasının önü açıldı. Hâlbuki hükümet sınıf mevcutlarını 30’dan aşağıya düşürmeyi hedeflemekteydi. Okul idarecileri yeni sınıflar bulma telaşında şimdi.
 </p>
 <p>
  MEB’in kontenjan artırmasında yeni açılan temel liseler de etkili oldu. Pek çok Anadolu lisesindeki 12’nci sınıf öğrencileri üniversiteye daha etkin hazırlanmak için bu okullara geçti. Bazı okullarda son sınıfların yarısı boşaldı. Buralar 9’uncu sınıflarla takviye ediliyor.
 </p>
 <p>
  <strong>
   Planlama hatası yapıldı
  </strong>
 </p>
 <p>
  Peki, kontenjanlar niçin boş kaldı? Liselerdeki boşluğun büyük çoğunluğu imam hatip ve meslek liselerinde. Diğer lise türlerinde boşluk çok az. Son yerleştirme verilerine göre İstanbul’da 16 bin 882 boş kontenjanın 9 bin 800’den fazlasını imam hatip liseleri oluşturuyor.  Yine mesleki ve teknik Anadolu liselerinde 5 bin 300 boş  kontenjan var.  Anadolu liselerindeki boş kontenjan sayısı ise yalnızca 350. Aileler özellikle meslek liselerini son çare olarak görüyor. Revaçtaki bazı imam hatiplerin ilk yerleştirmede dolması da ters köşeye yatırdı kimilerini. Bunlardan biri de Emirhan Budak. Puanı 287. Boşta kalmamak için son tercihi meslek lisesi. Yerleştirmelerin üçünde de evine yakın imam hatip lisesini seçiyor ama nafile. Şu anda zorunlu olarak endüstri meslek lisesinde okuyacak. “TEOG sınavına iyi hazırlanmadım. Birkaç puanla istediğim imam hatip lisesini kaçırdım. Şimdi nakil sürecini bekleyeceğim.” diyor.
 </p>
 <p>
  Öte yandan, teşvikten yararlanıp devlet okullarından özel okullara geçecekler de var. Boş kontenjanlar artacak hâliyle. Dolayısıyla açıktakilere ve okul değiştirmeyi isteyenlere ekstra fırsat bu. Taleplerde “Ortaöğretim Kurumları Nakil Yönetmeliği” hükümleri geçerli olacak. Nakiller yıl boyu her ayın son cuma günü. Geçen sene taban puan farkı gözetilmiyordu; kontenjan boşluğu kâfi idi. Danıştay bunu iptal etti. Bundan böyle taban puan farkına riayet edilecek.
 </p>
 <p>
  Üniversitelerde ise geçen seneye göre daha nitelikli yerleştirme yapılmasına karşın 60 bin 674 kontenjan boş. Buna açık öğretimdeki 27 bin 645 kontenjan dâhil değil. Devlet üniversitelerindeki boş lisans kontenjanı neredeyse vakıftakilere eşit. Önceki sene rağbet görmeyen kimi bölümler Yükseköğretim Kurulu’nun (YÖK) isteğiyle kapatılmıştı. Bu karar, geçen yılla kıyaslandığında boş kontenjan sayısını 13 bin azalttı.
 </p>
 <p>
  <strong>
   Uğur Kariyer Merkezi Direktörü Nazik Kösegil:
   <br/>
   NAKİLLERİN BELLİ OKULLARA OLMASI TARTIŞMALI BİR DURUM
  </strong>
 </p>
 <p>
  Okulların açılması ile birlikte nakil yönetmeliği dikkate alınarak öğrenciler kontenjan açığına göre aylık nakil başvuruları yapabilecek. Fakat kontenjan açığı bazı okul türlerinde neredeyse hiç yok. Bu durum nakil için başvurulan okul türlerinin sınırlı olduğu anlamına geliyor. Kontenjan açıkları incelendiğinde şu manzara karşımıza çıkıyor: Öğrenciler meslek liselerini ve Anadolu imam hatip liselerini seçmek istemiyor. Açık lisede kayıtlı olanlar bu okullara gitmek yerine özel okula geçtiler. Ya da açık lisede kalmayı tercih ettiler. Dershanelerin dönüşüm sürecinde oluşu da bu açıklarda etkili oldu. Açık liselerden temel liselere de nakil aldıranlar oldu. Kontenjan açığını azaltma planının Anadolu liseleri, fen ve sosyal bilimler liseleri açısından faydalı olduğu görülüyor. Fakat açık liseye yerleşen öğrencilerin, kontenjan boşluğuna göre belirli okul türü dışındaki okullara nakil olamayacak olmaları tartışmalı bir durumdur.
 </p>
 <p>
  <strong>
   FEM Yayınları Rehberlik Koordinatörü Faruk Ardıç:
   <br/>
   KONTENJANLARIN BOŞ KALMASI PLANSIZLIĞIN NETİCESİ
  </strong>
 </p>
 <p>
  Üniversite sınavlarına bu yıl 2 milyon 126 bin 670 aday başvurdu. Bunlardan 2 milyon 10 bin 790 aday tercih yapma hakkına sahip oldu. Üniversite kontenjanları ise toplamda 784 bin 950 olarak gerçekleşti. Buna rağmen 60 bin 674 kontenjan öğrenciler tarafından tercih edilmedi. Bu sayının içinde bir programa yerleştiği hâlde kayıt yaptırmayan adaylar da var. Bölümlerin boş kalması sadece bu seneye özgü bir sonuç değil. Yıllardır süren plansız kontenjan artırımı, üniversitelerin ve YÖK’ün toplumsal ihtiyaçlara göre değil, üniversitenin imkânlarına göre bölüm açması kontenjanlarının dolmamasının en önemli nedenleri arasında. Bunun yanında üniversiteler arası ciddi kalite farkları, vakıf üniversitesi kavramının yeterince bilinmemesi ve toplumca benimsenmemesi kontenjanların boş kalmasının diğer nedenlerinden. Tercih sürecinde öğrencilerin bölümleri ve fakülteleri tanımaması, mesleki rehberliğin ve yönlendirme eğitimlerinin yetersizliği, kontenjanların boş kalmasını tetiklemektedir. Bütün bunlar ülke ekonomisini ve eğitimini olumsuz etkilemektedir.
 </p>
 <p>
  <strong>
   Anafen Yayınları Rehberlik Uzmanı Talip Arslan:
   <br/>
   ÖZEL OKUL TERCİHİ OLUMLU ETKİLEDİ
  </strong>
 </p>
 <p>
  TEOG kapsamında 8’inci sınıf öğrencilerini ortaöğretim kurumlarına yerleştirme işlemleri 11 Eylül 2015’te tamamlandı. Bu sene Anadolu lisesi sınıf kontenjanlarının 40’a çıkarılmasıyla, geçen yıl yaşanan sıkıntılar bir nebze olsun azaldı. Geçen yıl tercih etmediği hâlde merkezî olarak 40 km ötedeki okula yerleştirilen öğrenci hikâyelerini çok dinledik. Bu yıl tercih formunda “özel okula kayıt yaptıracağım, tercih yapmayacağım” seçeneğinin konulmasından dolayı nakil dönemlerindeki ciddi hareketlilik yaşanmadı. Yani kazandığı hâlde özel okula gidenlerden dolayı bir boşluk oluşmadı. Özellikle yüksek puanlı okullarda nakil dönemlerinde puanlar çok az düşmüş oldu.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bu-kez-de-bos-kontenjan-soku_552336), [web.archive.org (arşiv bağlantısı)](http://web.archive.org/web/20151004070050/http://www.aksiyon.com.tr:80/dosyalar/bu-kez-de-bos-kontenjan-soku_552336)
