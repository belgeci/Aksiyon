# Umudun adı adalet

*Abdulkerim Bedir 2013.07.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Silopili Adalet Binici, bu seneki SBS’de bütün soruları doğru cevaplayarak dikkatleri üzerine çekti. Türkiye genelindeki sınavlardaki başarı sıralamasında en sonlarda yer alan bir ilçedeki bu başarı hikâyesinden çıkarılacak çok sayıda ders var.
  </font>
 </div>
 <div id="newsText">
  <font class="detail-text">
   <p>
    S ilopi’deyiz. Habur Sınır Kapısı-’na sadece 15 kilometre mesafede. Haliyle, kamyon ve tırların geçiş güzergâhı burası. Kafamızda bin bir soru ile sarı badanalı evin mavi kapısını çalıyoruz... 3 odalı mütevazı eve girdiğimizde ev reisi İbrahim Binici’nin Kuzey Irak’ta seferde olduğunu öğreniyoruz. Binici, birçok hemşehrisi gibi ailesinin ihtiyaçlarını kamyon şoförlüğü yaparak karşılıyor. Zaten bizim asıl merak ettiğimiz de kızı Adalet.
   </p>
   <p>
    SBS’de 100 sorunun tamamını doğru cevaplayarak 700 tam puan alan Adalet, herkesin ilgisini bir anda Şırnak’a çevirdi. Ev hanımı annesi koymuş adını; büyüdüğünde adaletli bir insan olsun diye. Tam puanlı tek öğrenci Adalet değil elbette. Kendisi gibi 110 öğrenci daha var tam puan yapan. Ama o ne özel okul görmüş ne de özel öğretmen...  Zaten Silopi’de özel okul falan yok. Olsa da babasının göndermeye imkânı yok.
   </p>
   <p>
    Adalet, devlet okulunda okumuş. 55-60 kişiden eksik olmamış hiçbir sınıfı. Derslerin yarısı öğretmenlerin, sınıfta sükûneti sağlama çabasıyla geçmiş hep. Evin durumu da malum. Kendisine özel bir çalışma alanı olmamış. “Neresi müsait olursa, orada çalışırdım.” diyor. Zeki olmasına zeki elbette, hatta çok zeki. Gözlerinde ateş parlıyor. Peki, bu yeter mi? Olmadığını biliyoruz. Bu başarı hikâyesinin ardındaki sır ne o zaman?
   </p>
   <p>
    Her şeyden önce ailesi çok sağlam durmuş arkasında. Sadece ona değil, evin bütün çocuklarına okul yolu hep açıkmış. Kendileri okuyamasalar da anne ve baba çocuklarının eğitimleri için ellerinden gelen her şeyi yapmış. Ablası öğretmen olmuş. Büyük ağabeyi tıp fakültesinde okuyor, küçük ağabeyi ise fen lisesinde. Biz tanışmadık ama tanıyanların söylediğine göre 7. sınıfa giden kardeşi de başarılı bir öğrenciymiş.
   </p>
   <p>
    Sezar’ın hakkını Sezar’a ver, Adalet’in hakkını da Adalet’e. Zekası çok erken yaşlarda kendini göstermiş. Ama derler ki “Eğitimsiz zekâ, madendeki gümüş gibidir.” Adalet’in başarısının yolu da 5. sınıfta açılmış. İlçedeki FEM Dershanesi’nin sınavlarına katılmış ve üç yıl ücretsiz eğitim bursu kazanmış. Kurumun bütün kitap ve dokümanlarından da aynı şekilde ücretsiz yararlanmış. Dershane bir şekilde Adalet’in ders eksikliği gidermesine yardımcı olmuş. 5. sınıfta başladığı bu maratonda, sınav saati yaklaştıkça performansını artırmış. O başarısını birkaç cümle ile özetleyiverdi bize aslında: “Geçtiğimiz yıl boyunca neredeyse bütün zamanımı dershanede geçirdim. Annem bana bulaşık bile yıkatmadı. Günde 5-6 saat çalışıyordum. Dershane öğretmenlerim her gün 500 soru çözmemi istiyorlardı. Sık sık deneme sınavı yapıyorlardı ve takıldığım yerlerde hemen yardımıma koşuyorlardı. Bana çok güvendiler, ben de öğretmenlerimin bu güvenlerini boşa çıkarmamak için çok çalıştım.”
   </p>
   <p>
    Fırsat buldukça da kitap okumuş Adalet. En son Thomas More’un ‘Ütopya’ adlı eserini bitirmiş. Dershaneye gitmemiş olsa, derece yapamayacağını söylüyor. Ona göre Türkiye’nin doğusu ile batısı arasındaki eğitim farkını dershaneler kapatıyor. 1 milyonu aşkın öğrencinin girdiği sınavda 700 tam puan almasına karşın sıralamada ancak 48. olabilmiş. Sebebi ise bütün derslerinin 100 olmaması. Resim ve Türkçe dersleri 85 düşmüş karnesine. Dolayısıyla okul birincisi olmasına rağmen başarı puanı düşmüş. Bir bakıma orta öğretim puanının acizliğine uğramış. Şampiyon öğrenci bu duruma pek de üzülmüyor: “Öğretmenlerimiz haksızlık olmasın diye çok hassas davrandı. Elimden ne geldiyse yaptım ama sonuç böyle oldu.”
   </p>
   <p>
    Adalet’in başarısında eğitim gördüğü Atatürk Ortaokulu’nun müdürü Kasım Ökten’in de büyük payı var. Deneyimli eğitimci, Şırnak’ta iki kez yılın öğretmeni seçilmiş. İlçedeki birçok okulda bazı temel dersler boş geçmesine karşın onun okulunda Adalet ve arkadaşları hiç öğretmen sıkıntısı yaşamamış. Ökten, öğrencilerine hep umut aşılamış.
   </p>
   <p>
    <strong>
     Arkadaşlarına umut oldu
    </strong>
   </p>
   <p>
    Kız çocukları okutma oranının oldukça düşük olduğu bu coğrafyada Adalet’in başarısı akranlarına da umut ışığı oluyor. Akranlarının pek çoğu okuma yazma bilmiyor. Bazı zeki öğrenciler de maddi imkânsızlıklar yüzünden eğitimine devam edemiyor. FEM Dershanesi Müdürü İsmail Aykut, bu gerçeğe parmak basıyor: “Eğitim seviyesinin düşük olduğu, kız öğrencilerin zor şartlar altında okutulduğu bir yerden böylesine bir başarının çıkması herşeye değer.”
   </p>
   <p>
    Adalet’in ilk tercihi Ankara Fen Lisesi olacak. Büyük şehirde okuyacak olmaktan mutlu fakat birazcık ürküyor. Gönlünde ağabeyi gibi tıp fakültesine gidip doktor olmak var. Ama hedefi daha büyük; alanında adından söz edilen bir doktor olmak niyetinde. Bunun için gözünü şimdiden yükseklere dikmiş. Planları arasında yurtdışında eğitim almak da var. Kendini geliştirdikten sonra ülkeye dönmeyi planlıyor. “Neden doktor olmak istiyorsun?” sorusuna manidar bir cevap veriyor: “Hastaların hayır duaları bana yeter.”
   </p>
   <p>
    Başarılı öğrenci, umutsuzluğa hiçbir zaman kapılmamış. İçinde bulunduğu şartları bahane etmemiş. Arkadaşlarının “Pek çok kolej var. Onların imkânları geniş. Biz onlarla yarışamayız.” şeklindeki sözlerine kulak asmamış. Azminin karşılığını da görmüş. Çalışmalarını bir şampiyonlukla taçlandırmış. Ve ilçedeki bütün kız öğrencilere örnek olmuş. Son söz Adalet’in: “Ben de sizinle aynı sıralarda eğitim aldım. Eksiklerimi dershanede kapattım. Ben başardıysam, siz de başarabilirsiniz.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8DD2EC0EF8D5D48DF2CF56E38E7CFE0D?newsId=36085), [web.archive.org (arşiv bağlantısı)](http://web.archive.org/web/20130729090618/http://www.aksiyon.com.tr:80/aksiyon/newsDetail_getNewsById.action;jsessionid=8DD2EC0EF8D5D48DF2CF56E38E7CFE0D?newsId=36085)
