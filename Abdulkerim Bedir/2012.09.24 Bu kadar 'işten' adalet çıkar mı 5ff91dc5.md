# Bu kadar ‘işten’ adalet çıkar mı?

*Abdulkerim Bedir 2012.09.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yargıdaki iş yükünü azaltma çalışmaları son yıllarda alınan tedbirlerle hızlandı. Ancak adalet terazisi hâlâ dengesini bulamadı. Çünkü yoğunluk tahminlerin ötesinde artıyor. Kısacası evdeki hesap mahkemeye uymuyor, vatandaşın payına da  beklemek düşüyor.
  </font>
 </div>
 <div id="newsText">
  <font class="detail-text">
   <p>
    Adalet sistemi, Türkiye’nin kanayan yaralarından bi-ri. Davalar AB kriterlerine rağmen makul sürede sonuca bağlanamıyor. Son yıllarda alınan birtakım tedbirlere rağmen sorun gündemdeki yerini koruyor. Geciken adalet ise kimseyi tatmin etmiyor.
   </p>
   <p>
    <img alt="" height="365" src="http://web.archive.org/web/20131030081330im_/http://medya.aksiyon.com.tr/aksiyon/2012/09/24/mahkeme-grafik-2.jpg">
     Sorunun en önemli sebeplerinden biri mahkemelerin üzerindeki aşırı iş yükü. Mahkemelerin çoğu haddinden fazla dosyaya bakıyor. Çünkü Türkiye’de en ufak bir anlaşmazlık mahkemeye taşınıyor. İş yoğunluğundan bunalan hâkim ve savcı belgeleri iyi okumadığı için de yeni mağduriyetlere yol açabiliyor.
    </img>
   </p>
   <p>
    Sözü uzatmadan, ağır aksak ilerleyen sistemin mağdur ettiği vatandaşların sesine kulak verelim. Ali Osman Çelik (57), 3 yıl önce eksik günlerinin parasını yatırıp emekli olmak için Sosyal Güvenlik Kurumu’na (SGK) müracaat eder. Emeklilik beklerken SGK’dan gelen cevapla hayal kırıklığına uğrar. SGK, Çelik’in işe girdiği 1971’e ait ödeme yapılmadığını belirterek, sigorta başlangıç tarihi olarak o yılı kabul etmez. Çelik, deneyimli bir avukat tutar. Avukat emsal kararları göstererek kısa sürede davayı kazanabileceğini söyler ve dava açılır. Fakat Çelik için işler planladığı gibi gitmez. Şahitlerin dinlenmesi, bilirkişi raporları derken dava uzar gider. Karar için tam umutlandığı anda avukatından aldığı haberle bir kez daha hayal kırıklığına uğrar. Davaya bakan hâkim emekli olmuştur. Yerine gelen hâkim dosyaya hâkim olana kadar epey zaman geçer.
   </p>
   <p>
    <img alt="" height="327" src="http://web.archive.org/web/20131030081330im_/http://medya.aksiyon.com.tr/aksiyon/2012/09/24/mahkeme-grafik-3.jpg"/>
    Ali Osman Bey’in kısa sürede sonuçlanacağını umduğu dava, tam 3 yıl sürer. Neticede mahkemeyi kazanır. Fakat tam sevinecekken avukatının “SGK Yargıtay’a itiraz ederse dava biraz daha uzar.” ikazıyla karşılaşır. Avukatın söylediği de çıkar. Geçen hafta dava Yargıtay’a taşındı. Böylece Ali Osman Bey’in ikinci bekleme serüveni başladı.
   </p>
   <p>
    Davaların uzunluğu konusu Avrupa Birliği (AB) müzakerelerinde de Türkiye’nin önüne sürekli konuyor. AB’nin her yıl yayımladığı ilerleme raporlarında yer alan değerlendirmeler, şapkayı önümüze koyup düşünmemiz gerektiğini gösteriyor. Avrupa İnsan Hakları Mahkemesi (AİHM) tarafından Türkiye aleyhine verilen kararların gerekçelerden biri de davaların makul sürelerde bitirilememesi. Yargılama süresinin makulden fazla uzaması 1982 Anayasası’nın 141. maddesine ve Avrupa İnsan Hakları Sözleşmesi’nin (AİHS) 5 ve 6. maddelerine aykırı. AİHS’nin 6. maddesinde yargılamanın makul sürede bitirilmesi adil yargılanmanın genel şartlarından biri olarak kabul ediliyor. Aynı zamanda sözleşmenin 5. maddesine göre, yakalanan veya tutuklanan kişilere ait yargılamaların makul sürede tamamlanması gerekiyor. Ama Türk adliyelerinde dava süresi çoğunlukla ‘makul’ tanımı dışında kalıyor. Mesela 2011 yılı itibarıyla cezaevlerinde yatanların yüzde 41’i hakkındaki karar henüz kesinleşmiş değil.
   </p>
   <p>
    <img alt="" height="366" src="http://web.archive.org/web/20131030081330im_/http://medya.aksiyon.com.tr/aksiyon/2012/09/24/mahkeme-grafik-4.jpg"/>
   </p>
   <p>
    Türkiye, her yıl, AİHS’ye aykırı davranıp yargılamaları makul sürede bitirmediği için yüz binlerce avro tazminat ödemek zorunda kalıyor. Bu yetmezmiş gibi, insan hakları ihlali yapan ülkeler kategorisine sokuluyor. Adalet Bakanlığı’nın yayımladığı istatistikler adalet terazisinin bu kadar yükü kaldıramayacağını gözler önüne seriyor.
   </p>
   <p>
    <strong>
     Biriken dosyalar, geciken adalet
    </strong>
   </p>
   <p>
    <img alt="" height="347" src="http://web.archive.org/web/20131030081330im_/http://medya.aksiyon.com.tr/aksiyon/2012/09/24/mahkeme-grafik-5.jpg"/>
    Hasan Gerçeker’in Yargıtay başkanı olduğu dönemde de (2008-2010) adalet sistemindeki aksaklık epey tartışılmıştı. Gerçeker, televizyon kameralarını Yargıtay depolarına alarak, biriken dosyaları göstermişti. O yıl Yargıtay’daki 1 milyon 212 bin dosyanın işleme alınmadığı ortaya çıktı. Yargıtay Cumhuriyet Başsavcılığı’ndaki 635 bin dosyadan 100 bini ise kayıtlara bile girmeden Devlet Arşivlerine gönderildi. Daha önce de Yargıtay’ın iş yükü sebebiyle PTT’den 3 ay boyunca 2 bin dosyayı alamadığı öğrenilmişti. Gerçeker, görevi sırasında Adalet Bakanlığı’na 3 farklı yazı göndererek iş yükünden dert yanmış, yeni daire kurulmasını istemişti.
   </p>
   <p>
    Yargıtay Cumhuriyet Başsavcılığı’na gelen dosya sayısı her geçen gün artıyor. 2007’de 531 bin olan dosya sayısı, 2008’de 627 bine, 2009’da 663 bine ulaştı. 2009 sonu itibarıyla Yargıtay ceza ve hukuk daireleri ile Yargıtay Başsavcılığı’nda bulunan dosya sayısı 1 milyon 600 bini geçti. Dosyaların birikmesine paralel 2007’de 9 bin 111, 2008’de 12 bin 2009’da 14 bin 809 dosya zaman aşımına uğradı. En fazla zaman aşımı çek dosyalarına bakan 7. ve 10. ceza dairelerinde oldu.
   </p>
   <p>
    <img alt="" height="349" src="http://web.archive.org/web/20131030081330im_/http://medya.aksiyon.com.tr/aksiyon/2012/09/24/mahkeme-grafik-6.jpg"/>
    Artan iş yükü dosyaların incelenmesi ve karara bağlanması sürecini uzatıyor. Bakanlık verilerine göre, bir davanın hükme bağlanması 4,5 yılı buluyor. Bu sürenin 1,5 yılı savcılık ve ilk derece mahkemelerinde, kalan 3 yılı Yargıtay’da geçiyor. Bu çok sayıda davanın zaman aşımından düşmesine, hakkın tesliminin gecikmesine sebep oluyor. Birçok iş adamı uzayan davalar yüzünden ciddi ekonomik sıkıntılara maruz kalıyor. Yargıtay’da bekleyen alacak verecek davaları iş adamlarını zorda bırakıyor.
   </p>
   <p>
    Boğaziçi Avukatlar Derneği Başkanı Avukat Fikret Duran, yargıdaki iş yükünün hafifletilmesi için önce sorunun doğru tespit edilmesi gerektiğini söylüyor. Duran’a göre, tartışmaların rakam boyutundan, toplum düzlemine daha önemlisi sosyoekonomik düzleme taşınması lazım. İş yükünün fazlalığı biraz da kurumsallaşmadaki eksiklikten kaynaklanıyor. Toplumun bir avukatın, bir hukuk danışmanının ne işe yaradığını bilmemesi de sorunu büyüten etkenlerden.
   </p>
   <p>
    Yargıdaki iş yoğunluğu bazen hâkim ve savcıların dosyaları hakkıyla incelemesine engel oluyor. Bu da birtakım mağduriyetleri beraberinde getiriyor. Mağduriyeti derinden yaşayan bir iş adamının başına gelenler durumun vahametini ortaya koyuyor. İsmini vermek istemeyen iş adamı, bir çek keser. Ancak çekin tarihi değiştirildiği gerekçesiyle hesabında bakiye olduğu hâlde banka ödeme yapmaz. Çekin arkasına ‘Tarihi tahrif edildiğinden ödenmemiştir’ notu düşerek hamiline iade eder.
   </p>
   <p>
    <img alt="" height="144" src="http://web.archive.org/web/20131030081330im_/http://medya.aksiyon.com.tr/aksiyon/2012/09/24/mahkeme-grafik-9.jpg"/>
    Çeki alan hamili mahkemeye başvurur. İş adamı için sıkıntılı günler daha başlamamıştır. Savcılık çekin arkasındaki notu dikkate almaz ve iş adamı hakkında ‘karşılıksız çek keşide etmek’ suçundan dava açar. İş adamının, dava ile ilgili UYAP kaydı tüm bankalar nezdinde gözüktüğü için kredi ilişkileri riske girer. Mahkemede gerçeğin ortaya çıkmasını beklerken bir şok da burada yaşayacaktır. Mahkeme salonunun önünde avukatıyla birlikte duruşma saatini beklemesine rağmen mübaşir tarafından çağrılmaz. Kendisi duruşmaya girmeden dava görülmüştür. Üstelik hakkında mahkemeye gelmediği için ikinci duruşmaya ‘polis zoruyla getirilmesi’ yönünde karar çıkar. Durumdan haberdar olan iş adamı, orada olduğunu ispatlayınca hâkim polise yazı yazmaktan vazgeçer. Fakat bir sonraki duruşmada hazır olmasını ister. İş adamı ikinci duruşma tarihini beklerken başka bir sürprizle karşılaşır. Bir gün UYAP sisteminden telefonuna mesaj gelir: “Karşılıksız çek keşide etmek suçundan hakkınızda açılan davada, ‘çek kesme yasağı’ cezası verilmiştir.” Çekte hapis cezasını kaldıran yasal düzenlemenin sanıklar lehine olması sebebiyle, duruşma günü beklenmeksizin tüm çek dosyalarının aynı şekilde karara çıkarıldığını öğrenir. Yani mahkeme, bankanın çekin arkasına yazdığı notu yargılama aşamasında okumadığı gibi karar aşamasında da okumamıştır. Avukatı hemen bir üst mahkemeye itiraz eder. Maddi ve manevi kayıplarla geçen 1 yıllık süreç sonunda mahkeme iş adamını haklı bulur ve kararı lehine bozar. Küçük bir ayrıntının gözlerden kaçması iş adamının 1 yılına mal olmuştur.
   </p>
   <p>
    <strong>
     Yargı reformu ve atılan adımlar
    </strong>
   </p>
   <p>
    Yargının içine düştüğü bu kronik durumu gören hükümet, yargı reformuyla   Yargıtay’daki daire sayısını 32’den 38’e, Danıştay’daki daire sayısını da 13’ten 15’e yükseltti. Yargıtay’a 137, Danıştay’a 61 yeni üye alınarak dosyaların daha hızlı sonuçlanması hedeflendi. Bu düzenlemeler sonucunda Yargıtay’da işler hızlandı. Önceki yıllara oranla daha fazla dosya sonuçlandırıldı. Bu adımlar kamuoyundan ve hukukçulardan olumlu tepki almasına rağmen yeterli görülmüyor. Bölge Adliye Mahkemeleri’nin (İstinaf Mahkemeleri) acilen faaliyete geçirilmesi isteniyor. Yasal süreci biten mahkemelerle Yargıtay’ın iş yükünün azaltılması öngörülüyor. Avukat Selçuk Şahin, Bölge Adliye Mahkemeleri’nin (BAM) yargıdaki iş yükünü azaltacağı görüşünde. Şahin, yargı personelinin motivasyonunun artırılması, yıllardır devam eden ağır iş yükü altında bozulmaya uğramış çalışma prensiplerinin ıslahı ve adalet duyarlılıklarının artırılması gibi meselelerin de acilen gözden geçirilmesi gerektiğini anlatıyor.
   </p>
   <p>
    Hasan Gerçeker’in emekliliğinden sonra Yargıtay başkanı seçilen Nazım Kaynak, işe biriken dosyalardan başlamıştı. Bu kısa sürede etkisini gösterse de biriken dosyaların erimesi zaman alacağa benziyor. Zira şu anki Yargıtay Başkanı Ali Alkan yeni adli yılın açışlında yine iş yüküne değindi. Alkan’ın verdiği bilgilere göre, yılda ortalama 650 bin dosya Yargıtay’a geliyor. Bunun 550 bini karara bağlanıyor. Yani her yıl 100 bin dosya bir sonraki seneye devrediyor. Hâl böyle olunca vatandaşın payına yine adliye koridorlarında beklemek düşüyor.
   </p>
   <p>
    Son yıllarda yargıda ciddi reformlar yapıldı. 12 Eylül 2010 referandumundan sonraki düzenlemeler yargıdaki işleri hızlandırdığı gibi aynı zamanda yargıyı daha demokratik bir hâle kavuşturdu. Fakat uzayıp giden davalar sorunun tamamen çözülmediğini gösteriyor.
   </p>
   <p>
    <strong>
     Arabuluculuk sistemi
    </strong>
   </p>
   <p>
    Yılda 6 milyon dosyanın davaya dönüşmesi de Adalet Bakanlığı’nı harekete geçirdi. İlk etapta can simidi olarak arabuluculuk sistemi devreye sokulacak. Sistem 1970’lerden beri ABD’de, 1980’lerden beri de Avrupa’da uygulanıyor. Yasal düzenlemesi tamamlanan sistemin hayata geçirilmesi mahkemelere rahat nefes aldıracağı gibi vatandaşın adalete kavuşmasını da hızlandıracak. Sistemin amacı yargıyla rekabet etmek yahut onun yerini almak değil. Anlaşmalı boşanma davaları, trafik kazaları, nafaka, kat mülkiyeti gibi özel hukuku ilgilendiren pek çok konuda tarafları anlaştırarak yargıya katkıda bulunmak. Peki, bu sistem nasıl işleyecek? Önce tarafların üzerinde anlaşacağı bir arabulucu seçilecek. Arabulucu, bilgi ve belgeleri gizli tutmak şartıyla tarafları uzlaştırmaya çalışacak. Fakat hâkimler gibi çalışmayacak. Örneğin, tanık dinlemeyecek, keşif yapmayacak. Sürecin sonunda anlaşmaya varılırsa, metin bir hâkim tarafından imzalanacak. Arabuluculuğun, daha masrafsız, tarafları yıpratmayan bir sistem olması hedefleniyor. Yargıdaki kazanan-kaybeden ilişkisi yerine, herkesin kazandığı bir çözüme ulaşılması öngörülüyor.
   </p>
   <p>
    Cumhuriyet Savcısı Dr. Ömer Lütfi Peker, arabuluculuk sisteminin yargının iş yükünü ciddi oranda azaltacağına inanıyor. Bu da mahkemelerin daha sağlıklı karar vermesini sağlayacak.
   </p>
   <p>
    Adalet Bakanlığı arabulucu seçiminde titiz davranıyor. Mesleğinde en az 5 yıllık kıdeme sahip hukuk fakültesi mezunları, kasten işlenmiş bir suçtan mahkûm olmayanlar, arabuluculuk eğitimi tamamlayanlar, bakanlıkça yapılacak yazılı ve uygulamalı sınavda başarılı olanlar arabulucu olabilecek. Arabuluculuk eğitimi, hukuk fakülteleri, Türkiye Barolar Birliği ve Türkiye Adalet Akademisi tarafından verilecek.
   </p>
   <p>
    Hükümetin biriken dosyaları eritmek adına attığı başka adımlar da var. Özellikle avukatlıktan hâkim ve savcılığa geçisin kolaylaştırılması ve yaş sınırının 35’ten 45’e çıkarılması bu düzenlemelerden bazısı.
   </p>
   <p>
    <strong>
     Personel sıkıntısı
    </strong>
   </p>
   <p>
    Adalet sistemini sağlayacak unsurların başında şüphesiz hâkim ve savcılar yer alıyor. Peki, adli ve idari yargıda çalışan hâkim ve savcı sayısı adalet dağıtmak için yeterli mi? İşte bu can alıcı soru problemin aslında çok uzakta olmadığını gösteriyor. Adalet Bakanlığı’nın verilerine göre 2000 ile 2009 yılları arasında hâkim ve savcı sayısında yüzde 8’lik bir artış söz konusuyken aynı dönemde mahkemelerin iş yükünde yüzde 30’luk artış yaşandı. Bir önceki yıldan kalan dosyalar düşünüldüğünde işin içinden çıkmak hayli güçleşiyor. Yargıdaki eleman sıkıntısı bütün mahkemeler için söz konusu. 2011’de Avrupa Birliği Komisyonu adına hazırlanan ‘Türk Yargısının Etkinliği ve Ceza Adalet Sistemi’ başlıklı raporda hâkim ve savcı sayısının yetersiz olduğuna vurgu yapılıyor. Adalet Bakanı Sadullah Ergin, bir soru önergesine verdiği cevapta, özellikle birinci derecedeki mahkemelerde savcı ve hâkim eksikliği çekildiğini doğruluyor. Savcı Peker, adalet mekanizmasının hızlanması için yapılacak en önemli işlerden birini hâkim ve savcı alımının artırılması olarak görüyor. Peker’e göre mevcut hukuk fakültesi mezunları ile açığın kapanması zor değil, dolayısıyla daha fazla kontenjan açılması gerekiyor.
   </p>
   <p>
    Aslında hâkim ve savcılar da sistemin getirdiği sorunları en az adalet arayan vatandaş kadar hissediyor. Pek çok hâkim ve savcı dosyaları yetiştirmek için evine iş götürmek zorunda kalıyor veya ofiste geç saatlere kadar dosya okuyor. Selim A. (34), evine dosya götüren adli yargı hâkimlerinden biri. 9 yıllık hâkim Selim Bey, bazen de iş yerinde geç saate kadar çalışıyor. 3 yaşındaki kızı Ayşe’ye yeterince vakit ayıramadığına üzülüyor fakat vatandaşın işinin bir an önce halledilmesi onu mutlu ediyor. Geciken adaletin adalet olmadığına o da inanıyor. Öğretmen eşi Aysel Hanım ise Selim Bey’in eve iş getirmesini ilk zamanlarda kabullenmekte zorlanmış ama sonra alışmış. Aysel Hanım’a göre adalet zamanında tecelli etmeli, davalar yıllarca sürmemeli. Bunun için eşinin fazladan çalışmasına anlayışla yaklaşıyor.
   </p>
   <p>
    <strong>
     Siyasallaşma tartışmaları
    </strong>
   </p>
   <p>
    Hâkim ve savcı alımları her defasında yargıda kadrolaşma ve siyasallaşma tartışmaları gölgesinde gerçekleşiyor. Bu iddialar bazı dönemlerde iyice ayyuka çıkıyor. Aslında bu tür tartışmalar adalet dağıtması beklenen mekanizmanın esas mecrasından uzaklaşmasına yol açıyor.
   </p>
   <p>
    SHP’li Seyfi Oktay’ın 1991-1994 yıllarındaki Adalet Bakanlığı sırasında hâkim, savcı ve adliye personeli kadrolarına parti kadrolarının istediği isimleri yerleştirdiği en bilinen iddialar arasında. Oktay’dan sonra bakan olan Mehmet Moğultay döneminde de bu iddialar sürdü. Nitekim Moğultay, 1995’te CHP İstanbul Kongresi’nde kadrolaşmayı itiraf etti: “Hükümetten 5 bin kişilik kadro çıkardım. Bu kadroları örgütüme vermeyip de MHP’ye mi verseydim, Refah’a mı verseydim? Oktay zamanında 2 bin, benim zamanımda bin civarında hâkim alındı.”
   </p>
   <p>
    AK Parti hükümetleri döneminde de bu tartışmalar devam etti. Muhalefet, hâkim ve savcı alımlarını ‘kadrolaşma’ olarak niteliyor. Hatırlanacağı gibi Yargıçlar ve Savcılar Birliği (YARSAV) 2006’da idari hâkim sınavını durdurmak için Danıştay’a dava açtı. Dava sonucunda YARSAV’ın dediği oldu. Danıştay, ÖSYM tarafından bilimsel yöntem ve standart sapma ile yapılan sınavların değerlendirme yönteminin hukuka uygun olmadığını gerekçe göstererek idari yargı sınavını iptal etti. Bazı adaylar sürecin belirsizliğinden dolayı farklı kurumlara yöneldi. Hâlbuki Danıştay’ın gerekçe gösterdiği bu yöntem daha önce yapılan bütün sınavlarda kullanılıyordu. Hatta 2 milyon kişiyi ilgilendiren üniversite ile memurluk sınavında da kullanılıyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Murat Pelit, 30 October 2012, 12:34
> Önemli bir konuya değinmişsiniz, başarılar dilerim. 

### özcanasa, 30 September 2012, 21:43
> yazılarınızı sabirsızlıkla takip ediyorum başarılarınızın devamını dilyorum ...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=37FF40AF0D0D3B4D084821AFCEDE6141?newsId=33657), [web.archive.org (arşiv bağlantısı)](http://web.archive.org/web/20131030081330/http://www.aksiyon.com.tr:80/aksiyon/newsDetail_getNewsById.action;jsessionid=37FF40AF0D0D3B4D084821AFCEDE6141?newsId=33657)
