# Sınav var dershane yok

*Abdulkerim Bedir 2015.06.23*

<div class="pNewsDetailMainContent ctx_content" itemprop="articleBody">
 <blockquote>
  <p>
   Dönüşüm adıyla 1 Eylül 2015’ten itibaren dershanelerin kapısına kilit vurulacak olması, gelecek sene sınava girecek 2 milyon lise öğrencisini kara kara düşündürüyor. Millî Eğitim Bakanlığı, sınavlara nasıl hazırlanılacağı konusundaki belirsizliği kâğıt üstünde dahi çözebilmiş değil.
  </p>
 </blockquote>
 <p>
  Altyapı yoksunu projeler, Millî Eğitim Bakanlığı’nın (MEB) rutini hâline geldi. TEOG (Temel Eğitimden Ortaöğretime Geçiş), tablet dağıtımı, dershanelerin dönüşümü… Örnekleri çoğaltmak mümkün. Fatura her zamanki gibi milyonlarca öğrenci ve ailelerine çıkıyor. 2 milyon liseliyi doğrudan ilgilendiren dershanelerin kapısına 1 Eylül’den itibaren kilit vurulacak. Öğrencilerin sınava nasıl ve nerede hazırlanacağı tam bir muamma. Bakanlığın pansuman çözümleri derman olmaktan uzak.  Öğrencileri gelecek seneki sınavın telaşı sardı. Bazı öğrenciler, bir yıl önceden dershaneye giderek açığını kapatmaya çalıştı, ama nereye kadar. Milyonlarca gençten biri olan lise son sınıf öğrencisi Ali Özmen, oluşacak belirsizlikten şikâyetçi: “Yükseköğretime Geçiş Sınavı’nda sıralamam 100 binlerde. Hukuk fakültesinde okumak istiyorum. Fakat bu sonuç yeterli değil. Sınava hazırlanmaya biraz geç başladım. Lisans Yerleştirme Sınavı’nda (LYS) daha yüksek puan almak zorundayım. Eğer kazanamazsam seneye işim çok zor olacak. Çünkü bazı konuları tek başıma halledemiyorum. Özel ders alacak kadar maddi durumum iyi değil. Bu yüzden bu sene muhakkak yerleşmek zorundayım.”
 </p>
 <p>
  MEB’in dershane sonrası yol haritasını şu şekilde özetlemek mümkün: Lise son sınıf öğrencileri dershaneden dönüşen temel liselere ya da okul kurslarına, mezun öğrenciler ise halk eğitim merkezlerine yönlendirilecek. Ortaokul öğrencilerinin tek seçeneği var: Okul kursları... Mezun ama herhangi bir üniversiteye yerleşemeyenler halk eğitim merkezlerine yönlendirilecek. Bu kurumların eğitim kalitesinin durumu ve öğrenciye ne kadar destek sunabilecekleri ortada. Gelecek sene üniversite sınavına yaklaşık 1 milyon lise son sınıf öğrencisi girecek. Bunlar için 40 bin dersliğe ihtiyaç var. Ülkemizde yıllardır bir türlü kapatılamayan derslik açığı düşünüldüğünde halk eğitim merkezlerinin bu hizmeti vermesi imkânsız görünüyor.
 </p>
 <p>
  <img alt="" src="/web/20151216060505im_/http://www.aksiyon.com.tr/kapak/ http:/medya.aksiyon.com.tr/aksiyon/2015/06/23/569390.jpg "/>
  Lise sona geçen ve iyi bir üniversite hayali kuran öğrenciler için zorunlu adres temel liseler. Bu okulların ücretleri, dershanelerinkinin en az birkaç katı. Yıllık dershane maliyeti ortalama  bin 500 ile 4 bin lira arasında değişirken; İstanbul’daki temel liselerin fiyatı 6 bin liradan başlayıp 20 binlere kadar çıkıyor. Öte yandan temel liselerde müfredatın ne olacağı, nasıl uygulanacağı açığa kavuşturulmuş değil. MEB, üstüne basa basa ‘Normal lise müfredatı uygulanacak’ açıklamaları yapıyor. Fakat temel liselere kayıt için bilgi talep eden velilere üniversiteye yönelik müfredat ve çalışma yapılacağı bilgisi ısrarlı şekilde anlatılıyor. Bu durum öğrenci ve velide kafa karışıklığına neden oluyor.
 </p>
 <p>
  Dershanelerin 1 Eylül’den itibaren kapatılacak olması özel ders piyasasını hareketlendirirken, sektörün kayıt dışına çıkmasına sebep olacak. Şu an bir saatlik  özel ders ücreti ortalama 150 lira. Dershanelerin kapanmasıyla bu fiyat daha da artacak. Bu hizmetten yararlanmak isteyen veliler neredeyse bir servet ödemek zorunda. Gelecek sene, birkaç dersle sınırlı kalmak şartıyla,  ‘Eğitim Danışmanlık’ ve benzeri adlarla faaliyet gösteren yerler de hizmet verecek. Buralarda bir ders ücreti yıllık ortalama 3 bin lirayı bulacak.
 </p>
 <p>
  Millî Eğitim Bakanlığı, dershanelere alternatif olarak sunduğu  hafta sonu kurslarından umduğunu bulamadı. Okul derslerinin anlatıldığı kurslar, öğrenciler rağbet göstermeyince zamanla kapandı.
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569391.jpg "/>
 </p>
 <p>
  <strong>
   OKULLAR DERSHANEYE DÖNÜŞÜYOR!
  </strong>
 </p>
 <p>
  Gelecek seneden itibaren dershanelerin kapatılacak olması kaliteli liselerdeki öğrencileri de düşündürüyor. Bazı öğrenciler üniversite sınavına daha iyi hazırlanmak için dönüşüm işlemlerini tamamlamış temel liselere kayıt yaptırıyor. Köklü devlet liseleri ve kolejler öğrenci kaybetmemek için dışarıdan hocalarla ya da temel lise olacak bir kurumla anlaşarak kendi okulunda üniversite sınavına hazırlık sınıfları oluşturuyor. Her okul kendince çözüm üretiyor. Bir anlamda okullar bu defa dershaneye dönüşüyor. Parmakla gösterilen bazı devlet liseleri dışarıdan öğretmenlerle anlaşıyor. Bazı özel okullar ise sorunu eldeki imkânlarıyla çözmeye çalışıyor. Bu okullarda haftada 2 gün de üniversiteye hazırlık amaçlı kurslar verilecek. Kaliteli öğrencisini kaybetmek istemeyen pek çok devlet lisesi de benzer yöntemler uygulamaya hazırlanıyor.
 </p>
 <p>
  Bütün bu alternatiflere rağmen son sınıflardaki öğrenci göçü bir türlü durdurulamıyor. Kaliteli okullardan pek çok öğrenci şimdiden temel liselere kayıt yaptırdı. Rakamlar azımsanmayacak boyutta. Bazı kaliteli liselerin seneye son sınıf olacak kontenjanı yarı yarıya boşalmış durumda. Esas göçün eylül ayında hem özel liselerden hem de devlet liselerinden temel liselere olması bekleniyor. Bu durumda Millî Eğitim Bakanlığı’nın sıkça dile getirdiği ‘Okullar dershane olmayacak’ tezi pratikte karşılık bulmuyor.
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569392.jpg "/>
  Eğitim Danışmanı Hasan İnce ortaya çıkan bu tabloyu şöyle özetliyor: “İstanbul’daki kaliteli okullarda öğrenim gören pek çok öğrenci gelecek sene ile ilgili oldukça kaygılı. Ne yapacaklarını onlar da tam olarak bilmiyor. Bu öğrencilerin çoğuna dershaneler ücretsiz eğitim veriyordu. Okullarını değiştirmek zorunda kalmadan sınava hazırlanıyorlardı. Şimdi durum değişti. Sınav kaldırılmadığı için öğrenciler sınava hazırlanma zorunluluğu hissediyor. Bunun nasıl karşılanacağı ise çözüme kavuşturulmuş değil.”
 </p>
 <p>
  Adana Kent Konseyi, dershanelerin kapatılıp özel okula dönüştürülmesi ile ilgili oluşabilecek sorunların tespitine ve çözümüne yönelik geçen ay detaylı bir çalışma yaptı. Çukurova Üniversitesi Eğitim Fakültesi Öğretim Görevlisi Prof. Dr. Adnan Gümüş’ün hazırladığı “Dershanelerin Dönüşümü; Durum Tespiti, Sorunlar ve Çözüm Önerileri” adlı raporda dershanelerin özel okula dönüştürülmesine ilişkin 53 sakıncalı nokta tespit edildi. Bunlardan bazıları şunlar: “Kamu okullarının içi boşaltılacak. Merdiven altı dershanecilik yaygınlaşacak. Özel hocalık sorunu ortaya çıkacak. Gelir seviyesi düşük aileler daha da zor duruma sokulacak. Anadolu liseleri işlevsizleşecek.”
 </p>
 <p>
  İçerisinde akademisyenlerin, eğitim sendikası temsilcilerinin, dershane sahiplerinin, Anadolu lisesi öğretmenlerinin, rehber öğretmenlerin ve öğrencilerin yer aldığı Adana Kent Konseyi, çözüm olarak öncelikli olarak dershanelerin kapatılmasının 3 yıl ertelenmesini ve sağlıklı bir ön hazırlık yapılmasını öneriyor.
 </p>
 <p>
  <strong>
   30 BİN ÖĞRETMEN İŞSİZ KALDI!
  </strong>
 </p>
 <p>
  MEB’in planlamasına göre, isteyen dershaneler gerekli şartları taşımaları hâlinde temel liselere dönüştürülecek. Ancak “temel lise” olabilmek için gerekli kriterleri karşılaması mümkün olmayan “butik” dershaneler farklı yöntemlerle ayakta kalmaya çalışıyor. Çoğu sürücü kursu ya da KPSS kursuna dönüşüyor. Çok az bir kısmı da yasak olmasına karşın önümüzdeki yıl üniversite sınavlarına hazırlık amaçlı ön kayıt almayı sürdürüyor.
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569393.jpg "/>
  Temel liselere dönüşecek olanlardan intibak süresince bazı şartlar aranmıyor. Fakat 2018-2019 eğitim öğretim yılı sonuna kadar, diğer okulların bağlı olduğu standartlarda özel okula dönüşmek zorundalar. MEB’in dershanelerin yerine ikame ettirdiği temel liselerin boşluğu doldurması oldukça zor.
 </p>
 <p>
  Dönüşüm ambalajında sunulan “dershanelerin kapatılması” projesinin ceremesini en fazla bu kurumlarda çalışan öğretmenler ve diğer personel çekiyor. MEB’in ‘Size bir şey olmayacak’ diye garanti verdiği öğretmenler işlerini kaybediyor. Dönüşen dershanelere de kontenjan sınırlaması getiriliyor. Öğrenciler yarı yarıya azalınca, dershaneler şimdiden öğretmen çıkarmaya başladı. Pek çok dershane daha eğitim sezonu bitmeden öğretmenlerin sözleşmesini feshetti. Şu ana kadar 30 bin kadar öğretmen, binlerce çalışan işsiz kalmış durumda. Dershaneler evvela sözel branş öğretmenleriyle yollarını ayırıyor. Bu arada dershanelerde 60 bini öğretmen 100 bin kişinin istihdam edildiğini hatırlatmakta fayda var.
 </p>
 <p>
  İstanbul’daki bir dershane müdürünün anlattıkları yaşananları daha iyi anlamamızı sağlıyor: “Dönüşüm için müracaat aşamasındayız. Her türlü evrakımızı tamamladık. Fakat sonuç ne yönde çıkar emin değilim. Önümüzü göremediğimiz için sene sonu itibarıyla pek çok öğretmenimizle ve çalışanımızla mecburen yollarımızı ayırmak zorunda kaldık.”
 </p>
 <p>
  AK Parti hükümeti, dönüşüm sürecinde, 6 yıl sigortası olan dershane öğretmenlerinin mağdur edilmeyeceğini açıklamıştı.  MEB, 1 Temmuz 2015-1 Ağustos 2015 tarihleri arasında şartları sağlayan öğretmenleri KPSS’ye gerek duymadan “sözlü sınavla” atamayı planlıyor. Fakat kaç kişinin devlette istihdam edileceği tam olarak netleştirilmiş değil. 350 bin öğretmen adayı atanmayı beklerken uygulama bazı eğitimciler tarafından tepkiyle karşılanıyor.
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569394.jpg "/>
  Bakanlık, dershaneden devlete geçmek isteyen öğretmenlerde; 1 Ocak 2014 tarihi itibarıyla dershanelerde en az 6 yıl (2160 gün) sigortalı çalışma, pedagojik formasyon almış olma, 14 Mart 2014 tarihi itibarıyla bir dershane ve etüt eğitim merkezinde çalışma, herhangi bir kurumdan emeklilik maaşı almama, bakanlığın yapacağı sözlü sınavda başarılı olma gibi şartlar arıyor. Peki, bu şartları taşımayan öğretmenlerin durumu ne olacak? Hâlihazırda 60 bin dershane öğretmeninin 40 bini 6 yılın altında. İşten çıkarılanların büyük bölümü birkaç yıllık öğretmen. Yasadaki yaş sınırından dolayı öğretmen olma şansları da yok. Bunlar için net bir çözüm önerisi mevcut değil. Çoğunun çalışma sözleşmesi şimdiden feshedilmiş. İsmini vermek istemeyen ve 4 senedir dershanede çalışan sosyal bilgiler öğretmeni kendi durumunda olanlara MEB’in bir yol göstermediğinden dert yanıyor: “Şartları sağlayan arkadaşlar sınavla devlete geçecek. Şartları tutmayan benim gibi on binlerce öğretmen için somut herhangi bir çözüm önerisi yok. Dershanemiz temel liseye dönüşse bile kontenjan azalacağından işsizlikle karşı karşıya kalacağım.”
 </p>
 <p>
  Millî Eğitim bünyesine katılacak öğretmenlerin bazı sosyal hakları da ellerinden alındı. Öğretmenler, birtakım yasal düzenlemelerle artık eski kurumlarından kıdem ve ihbar tazminatı talep edemeyecek.
 </p>
 <p>
  <strong>
   İNCELEME VARSA DÖNÜŞÜM YOK!
  </strong>
 </p>
 <p>
  Dönüşüme müracaat eden dershaneleri zorlu bir süreç bekliyor. MEB, işi hayli sıkı tutuyor. Dershaneler ilk önce ilçe millî eğitim müdürlüklerine müracaat ediyor. İlçe müdürlüğü evrakları inceledikten sonra il müdürlüğüne gönderiyor. İki-üç hafta içerisinde ilden gelen müfettişler projeleri inceliyor. Uygun görülmesi hâlinde belgeler Ankara’ya gönderiliyor. Buradaki komisyonun ikinci bir ince elemeden geçirdiği projeler daha sonra Özel Öğretimler Genel Müdürü’nün imzasına sunuluyor. Bu aşamadan sonra ancak dönüşüme başlayabilirsin raporu veriliyor. Sonrasında dershaneler ortalama 250 bin lira harcayarak dönüşüm işlemlerine başlıyor. Ön başvurularla gelecek seneye öğrenci kaydediyorlar. Millî Eğitim Bakanlığı’nın son kararı 1 Eylül ile 15 Eylül tarihleri arasında verecek olması dershanecileri tedirgin ediyor. Son anda dönüşenler kayıtları tamamlayamadan eğitim sezonu başlayacak. Ayrıca başvurusu kabul edilmeyenler bütün haklarını kaybedecek. Haklarında inceleme olan dershanelerin de dönüşümüne izin verilmeyecek. İsminin ve kurum adının yazılmamasını isteyen bir dershane müdürü, Millî Eğitim Bakanı Nabi Avcı’nın “Paralel yapının dershanesi ya da kurumu olduğunu bilirsek ve bunu kanıtlarsak -ki bunu kanıtlamak da o kadar zor değil- o bilgileri değerlendiriyoruz, ona göre ruhsatlandırıyoruz.” sözlerini hatırlatarak şunları ifade ediyor: “Dönüşüm işlemlerinin bitmesine 6 ay kala kurumum müfettiş akınına uğruyor. Yıllardır gelmeyen müfettişlerin biri gidip biri geliyor. En ince teferruata kadar inceliyor. Aylardır denetleniyoruz. Bir bahane bulup dönüşümü engellemek istiyorlar.”
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569395.jpg "/>
 </p>
 <p>
  Bir dershane müdürü de bakanlığın verdiği sözleri yerine getirmediğini dile getiriyor: “Dershanelerin dönüşümü gündeme ilk geldiğinde gerekirse arsa verileceğini bizzat başbakan söylemişti. Fakat verilen sözler kısa zaman sonra unutuldu. Şu an bu mesele hiç gündemde değil. Sözler askıda kaldı.”
 </p>
 <p>
  Bir başka dershane müdürü de bürokratik engellemelerden şikâyetçi: “Gerekli başvuruları nisan ayında yaptık. Her şey prosedürlere uygun. Fakat evraklar Özel Öğretimler Genel Müdürü’nün masasında bekletiliyor. Bilerek geciktiriliyor. Onay olmadığı için kayıt alamıyoruz. İstenilen değişikliklere girişemiyoruz. Biraz daha gecikirse eylüle kadar dönüşümü tamamlamamız imkânsız.”
 </p>
 <p>
  Yasal zorlamalara rağmen Türkiye’deki 4 bine yakın dershaneden ancak yarısı dönüşüme başvurdu. Şu ana kadar başvuran 2 bin 240 dershaneden 2 bin 195’i dönüşüm işlemlerine başladı. Başvuranlardan yalnızca 276’sı temel lise olurken; 401 dershane ise kendi isteğiyle faaliyetine son verdi. Dershanelerin kapatılmasıyla ilgili kararı 2 yıla yakındır bekleten Anayasa Mahkemesi’nin bu tablonun ortaya çıkmasındaki payı büyük.
 </p>
 <p>
  <strong>
   GELİŞMİŞ ÜLKELERDE DERSHANELER VAR
  </strong>
 </p>
 <p>
  Dershaneler, dünyanın en gelişmiş ülkelerinde bile eğitime katma değer sağlıyor. İngiltere’de ‘Cram School’, Brezilya’da ‘Cursinhos’, adı altında faaliyet gösteriyorlar. Japonya’da üniversiteler başvuruların tamamını alacak kapasitede olmasına karşın 10 milyon öğrenci ‘Juku’ adı verilen dershanelere devam ediyor. Almanya’da milyonlarca öğrenci özel ders alarak üniversiteye girmeye çalışıyor. Fransa ve Hollanda gibi merkezî sınav yapılan ülkelerde sistemin içerisinde yeterince başarılı olamayan özellikle göçmen kökenli öğrenciler, dershaneler yardımıyla sisteme entegre oluyor. Yunanistan’da ortaöğretime hizmet veren 3 bini aşkın özel dershane mevcut. Dershanelerin kapatılmasıyla ilgili aynı tartışmaları Güney Kore 1980’de yaşadı ve toplamda 380 dershaneyi kapatma kararı aldı. Anayasa Mahkemesi 2000’de ‘eğitim hakkı engellendiği’ gerekçesiyle yasağı kaldırdı. Güney Kore’de şu an 30 bini aşkın dershane eğitim sisteminde hizmet veriyor.
 </p>
 <p>
  <strong>
   Eğitimciler Sendikası
   <br/>
   Genel Başkanı Osman Bahçe:
  </strong>
 </p>
 <p>
  <strong>
   EĞİTİM SİSTEMİ KAOSA SÜRÜKLENDİ!
  </strong>
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569396.jpg "/>
  Hükümet, dershaneleri kapatırken ‘Kapatmıyoruz, özel okula dönüştüreceğiz’ diyerek topluma yalan söyledi. Ancak uygulama kimi dershanelerin keyfî sebeplerle kapatılması şeklinde hayata geçiriliyor. Millî Eğitim’in kendi okullarında olduğu gibi burada da ne yazık ki ayrımcı ve hukuksuz bir politika yürütülüyor. Siyasi iktidara yandaş olarak görülen dershanelere dönüşüm izni verilirken, MEB yetkilileri, yandaşlık etmeyenlere dönüşüm izni vermeyeceklerini dile getirmekten çekinmiyor. Uygulamadaki hukuksuzluklar bir tarafa, ortaya çıkan fiilî durumun toplumda dershanelere duyulan ihtiyacı karşılayamayacağı açıkça görülüyor. Dönüşüm hakkı verilen dershaneler, özel temel lise oluyor. Ancak bu liselerin, dershanelerden alınan hizmeti karşılaması mümkün değil. Bunun birkaç nedeni var: Her şeyden önce, dönüşebilen dershaneler, gün boyu temel lise eğitimi vereceğinden, daha önce dershane olarak hizmet verdiği sayının ancak dörtte biri kadar öğrenciye hizmet verebilecek. Maliyet nedeniyle bu hizmetten yararlanacak olan öğrencilerin çoğu da zaten hâlen bu dershanelere gelenler olamayacak. Peki, dershanelerin hazırlık kurslarından mahrum kalan, maddi imkânları yetmediğinden özel okula da kaydolamayan milyonlarca öğrenci ne yapacak? Onlar için devlet, kendi okullarında veya halk eğitim merkezlerinde dershane hizmeti vereceğini söylüyor. Ancak bu okulların ve kursların nasıl bir eğitim vereceği merak konusu.
 </p>
 <p>
  Ayrıca anayasamız parasız eğitimi emrettiği hâlde mevcut okullarında öğrencilerden zorla para toplayan bakanlık, bu kurslar için de ailelerden para isteyecek. Daha doğru dürüst hizmet verilmeye başlanmadan kimi şehirlerde para istenmeye başlandı bile.
 </p>
 <p>
  Lise öğrenimini tamamladıktan sonra üniversite sınavlarına hazırlanan öğrencilerimiz ise tümüyle boşlukta kalıyor. Onların hazırlık için hizmet alabilecekleri hiçbir zemin bırakılmadı. Sonuç olarak, dershaneler, bir ihtiyaçtan doğmuş kurumlardır. Toplumun buna gerçekten ihtiyacı olmasa, büyük şehirlerimizden en ücra kasabalara kadar binlerce dershane açılabilir miydi? Böyle bir tabloda, ciddi bir hazırlık ve değerlendirme yapılmadan dershanelerin yasa zoruyla kapatılmasıyla eğitim sistemimiz tam bir kaosa, kargaşaya ve açmaza sürüklenmiştir. Tek çare, hukuksuzluktan, zorbalıktan vazgeçmek ve dershaneleri kapatan kanuni düzenlemeyi iptal etmektir.
 </p>
 <p>
  <strong>
   Türk Eğitim-Sen Genel
   <br/>
   Başkanı İsmail Koncuk:
  </strong>
 </p>
 <p>
  <strong>
   DÖNÜŞÜM EĞİTİMİN
   <br/>
   YARARINA DEĞİL!
  </strong>
 </p>
 <p>
  <img alt="" src="http://web.archive.org/web/20151216060505im_/http://medya.aksiyon.com.tr//aksiyon/2015/06/23/569397.jpg "/>
  Kapatma kararı ile birlikte dershanelerin bir kısmı temel lise adıyla özel okula dönüştürüldü. Proje ancak kâğıt üstünde gerçekleşti. Aslında özel okullar dershaneleştirildi. Şöyle ki: Ailelerin bir bölümü çocuklarını YGS ve LYS’ye hazırlanmaları için okullar yerine dershanelerden dönüşen temel liselere kaydettirmeye başladı. Bu nedenle Türkiye’de çok yüksek puanla girilebilen Anadolu liselerinde okuyan son sınıf öğrencileri dahi dershaneden dönüşen temel liselere kayıt yaptırdı. Dershanelerden dönüşen özel okullara esnek kriterler getirildiği için sosyal alanları, oyun bahçeleri, spor salonu, kütüphanesi, hatta doğru düzgün kantini bulunmayan ve apartman dairelerinde eğitim-öğretim veren özel okullar türedi. Türkiye’de şubeleri bulunan bir dershane zinciri bile sözde özel okula dönüştü ancak tanıtımlarında ‘hazırlık lisesi’ ifadesini kullanıyor. Bu bile dershanelerin okula değil, okulların dershaneye dönüştüğünün bir göstergesidir. Bu durumun eğitimimiz açısından nasıl bir tehlike oluşturacağı ülkeyi yönetenler tarafından iyi tahlil edilmelidir. Dershanelerin dönüşümü pedagojik gerekçelerle ortaya atılmış bir proje değil. Bir kişinin isteği doğrultusunda başlatıldı. Yeni hükümet, derhâl dershane yasasını revize etmeli ve millî eğitimin yararına olmayan bu projeyi durdurmalı.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/sinav-var-dershane-yok_551342), [web.archive.org (arşiv bağlantısı)](http://web.archive.org/web/20151216060505/http://www.aksiyon.com.tr:80/kapak/sinav-var-dershane-yok_551342)
