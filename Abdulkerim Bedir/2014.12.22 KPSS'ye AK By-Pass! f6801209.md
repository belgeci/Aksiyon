# KPSS'ye AK By-Pass!

*Abdulkerim Bedir 2014.12.22*

<div class="pNewsDetailMainContent" itemprop="articleBody">
 <p>
  CHP’nin iddialarına göre AK Parti iktidarı ‘istisnai’ ve ‘sözleşmeli’ memur kadrolarını suiistimale uğrattı. 2011’de sözleşmeliler kadroya alınırken ‘bir daha bu statü işletilmeyecek’ denilmesine rağmen sözde durulmadı. 2013’te de alım gerçekleşti. Devlete ait resmî kurumlarda memuriyete başlayabilmenin normal yolu Kamu Personeli Seçme Sınavı’nda (KPSS) gereken puanı elde edebilmekten geçiyor. Son verilere göre yaklaşık 3 milyon kişi sıranın kendine gelmesini bekliyor. Cumhuriyet Halk Partisi (CHP), belgelerini açıkladığı VIP torpil olayıyla yerleştirme sisteminin ‘istisnai kadro’ kuralı işletilerek AK Parti tarafından yüzlerce kere by-pass operasyonundan geçirildiğini ileri sürüyor. Hatta sözleşmeli personel formülüyle yüzbinlerce parti referanslı kişinin sınav dikkate alınmaksızın kadroya kavuşturulduğu iddiasında.
 </p>
 <p>
  KPSS imtihanı 1999 yılında torpili önlemek amacıyla merhum Bülent Ecevit’in başkanlığında 57’nci Hükümet iktidardayken uygulamaya konmuştu. Devlet Personel Başkanlığı’na (DPB) ait istatistiklere bakılınca memurluğa girişin nasıl suiistimale uğratıldığı görülüyor. 2011 sonrası tam 300 bin sözleşmeli asıl kadroya erişmiş. Önemli bölümünde KPSS kıstası rafa kalkmış. Başta belediyeler; TOKİ, Yurtdışı Türkler ve Akraba Topluluklar Başkanlığı ve TİKA’da “Ankara’da dayısı olmak” kifayet arz etmiş. Bir anlamda atlama taşı olarak kullanılmış buralar. Referans güçlüyse diğer kamu kurumlarına sıçranmış. Bu arada yeni sözleşmeli kadrolar da partinin onayladığı isimlere tahsis edilmekte.
 </p>
 <p>
  AK Parti’nin ilk iktidar yılı 2002’de sözleşmeli miktarı 157 bin idi. 2009’da 271 bine ulaştı. Hükümet artık bu statüye son vereceğini belirterek 2011 Haziran seçimlerinden evvel 260 bin sözleşmeliden 200 binini kadro sahibi yaptı. Ne tuhaftır ki, sözleşmelilerde artış sürdü. 2012’de 135, 2013’teyse 148 bine tırmandı. 100 bini 2013’te kadroyla tanıştı. 2014 Eylül itibarıyla sözleşmeli yekunu –artı 43 binle- 91 bine çıktı.
 </p>
 <p>
  <strong>
   Paraşütle inilen kadrolar!
  </strong>
  <br/>
  Hükümet, CHP Genel Başkan Yardımcısı Haluk Koç’un gündeme taşıdığı torpil listesini henüz yalanlanmadı. Anlaşılan o ki 85 kişilik liste, buz dağının yalnızca görünen kısmı. Sayının 10 binleri bulduğu iddia ediliyor. “Paraşütle inme” diye nitelenen atamaların en ilginçlerinden biri bir ay önce Enerji Bakanlığı’nda gerçekleşmiş. Bakan Taner Yıldız, TBMM Sağlık ve Çalışma Komisyonu Başkanı Necdet Ünüvar’ın enerji konusunda tecrübesiz ve 25 yaşındaki oğlu Alaattin Ünüvar’a danışmanlık vermiş. İşte Yıldız’ın savunması: “O yaşın milletvekili seçme ve seçilme yaşı olduğunu düşünürsek, daha farklı görevler de yapabileceğini anlarız.”
 </p>
 <p>
  Özel kalem müdürlüğü ve müşavirlik gibi ‘istisnai statüdeki’ memurluk kadrosuna tayinde sınav (KPSS) zorunluluğu yok. Buradan şube müdürlüklerine naklen atlanabiliyor. Yükselme sınavı da söz konusu değil. Yeter ki siyasi kartvizitiniz güçlü olsun. Daha üst görevlere sıçramak da imkân dâhilinde. Hâliyle de memurluk sınavına hazırlanıp başaranlar duruma çok tepkili. Rumeysa Yıldız onlardan biri: “Torpil iddialarına inanın hiç şaşırmadım. Basına yansıyan listeyi görünce yaşama şevkim kırıldı. Ben günde 8 saat çalışarak sınava hazırlanıyorum. Fakat birileri gelip benim önüme geçiyor. Bu kul hakkı değil de nedir? 4-5 senedir memurluk sınavına hazırlanan arkadaşlarım var. Torpil haberleri sınava hakkıyla hazırlanan bu insanların  psikolojisini bozuyor.”
 </p>
 <p>
  <strong>
   KPSS kalkacak mı?
  </strong>
  <br/>
  KPSS’nin kaldırılması fikri epey bir süre AK Parti’nin yasal düzenleme klasörünün gözde dosyalarından biriydi. Sınavın yerli yerinde duracağı ama atamada onu kazanma şartı aranmayacağı kanaatinin öne çıktığı belirtiliyor. İşin özü sınav formaliteden öteye geçemeyecek. Kamu kurumları, yazılı ve sözlü sınavını kendisi yapacak. Sistem ilkin, A Grubu kadrolar ve üniversite mezunları için uygulanacak. Bu kadrolar; devletin üst kademesini teşkil eden, Başbakanlık, Hazine, BDDK, Maliye, kaymakamlık gibi kritik kurumlardaki kadroları içeriyor. Hâlihazırda buralara KPSS’de 90 puanı aşanlar girebiliyor. Yeni tatbikatta yazılının değerlendirmedeki ağırlığı yalnızca yüzde 30. Sonucu yüzde 70’lik tesir gücüyle sözlü belirleyecek. Tercümesi şöyle: Hak edenler değil, siyasi referanslılar işe yerleştirilecek. 7 senedir KPSS sınavıyla A Grubu kadrolara geçmeye çabalayan Haluk Yazıcı, “Maliye Bakanlığı’nda müfettiş olmak için yıllardır uğraşıyorum. En son 80 puan aldım. Şimdi tam kazanacak seviyeye gelmişken sınavın şaibeli hâle getirilmesi, torpili olmayan adayların kazanamayacak olması benim moralimi altüst etti.” diyor.
 </p>
 <p>
  Yönetmelik değişti; kaymakam adayları KPSS’ye girmeseler de oluyor. Öncesinde asgari 80 puan şartı vardı. MİT, İçişleri, Adalet Bakanlığı, Millî Savunma Bakanlığı ve Dışişleri Bakanlığı Teftiş Kurulları, Jandarma Genel Komutanlığı ve Askerî Adalet Teftiş Kurulları da sınavdan muaf.
 </p>
 <p>
  <strong>
   Aktif Eğitimsen Genel Başkanı Osman Bahçe:
   <br/>
   Devlet bir siyasi anlayışın çiftliği hâline gelmiş
  </strong>
  <br/>
  Kimi siyasilerin yakınlarının hukuka takla attırılarak, devlette hizmet kalitesini yükseltmek üzere ihdas edilen istisna memurlukları sıçrama tahtası şeklinde kullanarak kamuya sınavsız şekilde memur alınmasıyla karşı karşıyayız. Bizler millet olarak benzer örneklere bazı siyasetçilerin çocuk ve yakınlarının ihale alma becerileri, kamuda hormonlu terfileri, hamil-i kartlara sınavlarda bildikleri soruların çıkması, Dubai’de okuyan prenses(!) için İTÜ’de kişiye özel kontenjan açılması vb. şeklinde şahit olsak da bu illegalitenin on binleri hatta yüz binleri kapsayan bir işe alma şekli hâline dönüştüğünü, devletin âdeta bir siyasi anlayışın çiftliği hâline getirildiğini esefle ve hayretle görüyoruz. Milyonlarca gencimizin, kamuda görev alma hayaliyle birbiriyle yarıştığı, en iyi okullarda okuyabilmek için maddi manevi bedeller ödediği bir ortamda devletin imkânlarının tek marifeti bir siyasinin bir şeyi olmak olanlara peşkeş çekilmesini hukukla, ahlakla, vicdanla ve hiçbir dinî değerle izah etmek ve meşru hâle getirmek mümkün değildir. Sadece atama bekleyen öğretmen adayı sayısı İzlanda’nın nüfusunu geçerek 330 bine ulaştı. Yaklaşık 1 milyon 300 bin üniversite mezunu bir işe yerleşebilmek için uğraşıyor.
 </p>
 <p>
  <strong>
   CHP’nin açıkladığı VIP torpil örnekleri
  </strong>
  <br/>
  Recep Tayyip Erdoğan’ın teyzesinin oğlu İbrahim Er, ilköğretim müfettişiydi. Önce MEB İlköğretim Genel Müdürlüğü’ne, 2011’de ise Danıştay üyeliğine getirildi.  2 yıllık itfaiyecilik mezunu akraba Ali Erdoğan, AKP iktidarında KOSGEB’de “nitelikli eleman” oldu. KOBİ uzmanı, Hukuk Müşaviri ve KOSGEB İnsan Kaynakları Daire Başkanı oldu.  Bilal Erdoğan’ın İmam Hatip’ten arkadaşı İbrahim Eren, TRT Genel Müdür Yardımcısı ve Türk Telekom Yönetim Kurulu üyesi yapıldı.   İçişleri Bakanı Efkan Ala’nın kız kardeşi Elif Ala sınavsız olarak Şırnak Valiliği Özel Kalem Müdürü yapıldı.   Eski Bakan Muammer Güler’in barmen yeğeni Hakan Güler Özel Kalem Müdürlüğü’nde memur yapıldı. Sonra AB uzmanlığına atandı.
  <br/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kpssye-ak-by-pass_540253), [web.archive.org (arşiv bağlantısı)](http://web.archive.org/web/20141229014532/http://www.aksiyon.com.tr:80/dosyalar/kpssye-ak-by-pass_540253)
