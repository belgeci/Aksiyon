# Teog'da krize devam!

*Abdulkerim Bedir 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   Geçen yıl öğrencileri okul okul dolaştıran millî eğitimde bu yıl da kaos yaşandı. Mahkemelik olan bir soru yüzünden teog sonuçları duyurulamadı. 1,3 milyon öğrencinin puanı yine bir aksilik olmazsa pazartesi açıklanacak.
  </p>
 </blockquote>
 <p>
  Geçen sene uygulamaya giren Temel Eğitimden Ortaöğretime Geçiş Sistemi’nde (TEOG) skandallar bir türlü bitmiyor. Daha intibak senesinde yeni sistem tartışmaların ortasına oturmuştu. On binlerce öğrenci istemediği hâlde evlerinden uzak okullara yerleştirilmiş, kırk bin öğrenciye de mecburi istikamet imam hatip liseleri gösterilmişti. Okul değiştirmek isteyen öğrenciler eylül ayının ortalarına kadar boş kontenjan takibi yapmıştı. Millî Eğitim Bakanlığı’nın (MEB) bu kez geçen seneki hatalarından ders çıkararak yerleştirme yapması bekleniyordu. Fakat daha başlangıçta umutlar suya düştü. Milyonlarca öğrenci sınav sonuçlarını merakla beklerken bakanlıktan tartışmalı bir karar çıktı. TEOG Yerleştirmeye Esas Puanı’nın önceden belirtilen tarihte (24 Haziran) açıklanamayacağı duyuruldu. Gerekçe olarak bir soruya açılan iptal davası gösterildi. Geçtiğimiz cuma günü Ankara 12. İdare Mahkemesi tartışmalı İngilizce sorusunu iptal edince sonuçların 29 Haziran Pazartesi günü ilan edileceği açıklandı. Bakanlığın davayı önceden bilmesine rağmen son anda böyle bir gerekçe göstermesi tepki çekti. Öğrencilerin tatil planları alt üst oldu.
 </p>
 <p>
  Hatalı sorular, merkezî sınavların artık olmazsa olmazı! Öğrencilerin mağdur olmadığı sınav yok gibi. Geçen yıl ilk dönemki TEOG sınavında 4 soru mahkeme kararıyla iptal edildi. Yerleştirme işlemleri, bu sorular dikkate alınmadan baştan yapıldı. 1 milyon 271 bin öğrencinin puanı yeniden hesaplandı. Hal böyle olunca hem yerleştirme puanları hem yıl sonu başarı puanları hem de sıralamalar değişti.
 </p>
 <p>
  Hatalı soruların ne tür haksızlıklara neden olabileceğini rakamların diliyle açıklayalım. Örneğimiz geçen seneki TEOG sınavı olsun. İlk dönemdeki sınavda 4 soru hatalı olduğu için değerlendirme 96 soru üzerinden yapıldı. Bu durumda soruların katsayıları arttı. Mazeret sınavında sorularda herhangi bir yanlışlık olmadığı için katsayılar değişmedi. İki sınavda da aynı dersten birer yanlış yapan iki adayın puanları aynı gelmedi. Sınav sorularında hata olmayan aday bir adım öne geçti. Geçen seneki haksızlığın benzerinin bu yıl da yaşanmaması için yanlış sorunun tüm adaylar için doğru kabul edilmesi gerekiyor.
 </p>
 <p>
  Bu arada gelişmeler üzerine özel okul kayıtları da durduruldu. Yüzde 50 doluluk oranıyla hizmet veren özel okulların bu durumdan olumsuz etkileneceği muhakkak. Öte yandan bu sene TEOG’a bazı yenilikler getirildi. Geçen yıl 15 olan tercih sayısı 25’e çıkarıldı. Yedek yerleştirme kesinlikle yapılmayacak. Tercih başvurusunda bulunmayan öğrencilerin kaydı otomatik olarak açık öğretim kurumlarına yapılacak. Özel okulları tercih eden öğrenciler ‘Özel Okula Kayıt Yaptırdım, Tercih Yaptırmayacağım’ butonunu tercih ederek o okullara kayıtlarını yaptıracak. Özel öğretim kurumlarına kesin kaydını yaptırmış olanlar tercih hakkını kullanmış sayılacak.
 </p>
</div>


Kaynak: [www.aksiyon.com.tr](http://www.aksiyon.com.tr/egitim/teogda-krize-devam_551427), [web.archive.org (arşiv bağlantısı)](http://web.archive.org/web/20150726123137/http://www.aksiyon.com.tr/egitim/teogda-krize-devam_551427)
