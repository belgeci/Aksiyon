# Vakıf Üniversitelerini sindirme yönetmeliği

*Abdulkerim Bedir 2016.02.01*

<div class="pNewsDetailMainContent ctx_content" itemprop="articleBody">
 <p>
  Vakıf üniversitelerini baskı altına almaya yönelik Kanun Hükmünde Kararname Anayasa Mahkemesi’ne takılınca hükümet, taktik değiştirdi. Yeni yönetmelik, baskıyı bir adım daha ileriye taşımayı amaçlıyor.
 </p>
 <p>
  Toplumun tüm kesimlerini etkileyen baskıcı uygulamalarda şimdi sıra vakıf üniversitelerine geldi. Özel şirketler ve medya kuruluşlarından sonra, 350 bin öğrencinin öğrenim gördüğü, 17 bin akademisyenin bilim ürettiği bu öğretim kurumlarına da el konulması gündemde. 19 Kasım 2015 tarihli ve 29537 sayılı Resmî Gazete’de yayımlanan Vakıf Yükseköğretim Kurumları Yönetmeliği gerekçe gösterilerek üniversiteler doğrudan kapatılabilecek. ‘Yöneticilerinin ülkenin bölünmez bütünlüğüne karşı eylemleri’ tespit edilmesi durumunda bir üniversitenin faaliyetleri sonlandırılabilecek. Düzenlemeyle vakıf üniversitelerinin kapatılması için ortaya konan sebeplerden biri de mali kriter. Buna göre, üniversitenin mali durumunun eğitim öğretim faaliyetini sürdürmeye yeterli olmadığı gerekçe gösterildiği takdirde Yükseköğretim Kurulu (YÖK) Denetleme Kurulu’nun raporlarıyla üniversitenin bir yıl süreyle faaliyeti durdurulabilecek.
 </p>
 <p>
  YÖK, yeni yönetmeliği hazırlarken başlangıçta fikir çeşitliliğinin sağlanmasına dikkat etti. 26 Ekim-3 Kasım 2015 tarihleri arasında öğretim üyelerinin görüşleri alındı. Fakat bunlar dikkate alınmadan bilimsel özerkliği ortadan kaldıran yeni yönetmelik uygulamaya geçirildi. Aslında YÖK eliyle yapılan değişiklikler, daha önce kanun hükmünde kararnameyle hayata geçirilmek istenmişti. Ancak ana muhalefet partisi CHP, Anayasa’nın 2, 6, 7, 130 ve 131. maddelerine aykırı olduğu gerekçesiyle değişiklikleri Anayasa Mahkemesi’ne götürmüştü. Mahkeme, 10 Eylül 2015 tarihli kararında hukuksuz düzenlemeleri iptal etmişti.
 </p>
 <p>
  2004-2011 yılları arasında Süleyman Demirel Üniversitesi Rektörlüğü görevini üstlenen CHP Millî Eğitim, Kültür, Gençlik ve Spor Komisyonu üyesi Metin Lütfi Baydar, yönetmeliğe tepkili: “Türkiye’de eğitim kalitesi çok düşük seviyede. Vakıf üniversiteleri yükseköğretimde kaliteyi artırmak için kuruldu. Bu kurumlar ortak aklın hâkim olduğu yerlerdir. Fakat AKP bunu anlamıyor. İstiyor ki bütün vakıf üniversitelerinin yönetimleri benim gibi düşünsün. Düzenleme gelecekte asla hayırla yâd edilmeyecek. Sonrası ile ilgili hukuki manada hangi adım atılması gerekiyorsa atacağız.”
 </p>
 <p>
  İşin bu noktaya varacağının ve akademik dünyayı sindirmeye yönelik baskıların artırılacağının sinyalleri aylar öncesinden verilmişti. 17-25 Aralık yolsuzluk operasyonundan sonra üniversite hocalarının basına demeç vermesinin önüne geçmek için 12 Eylül 1980 darbesinin ürünü ‘Öğretim Elemanı ve Memurları Disiplin Yönetmeliği’ yeniden düzenlenerek uygulamaya konuldu. Düzenlemede, basına uzmanlık alanı dışında demeç veren akademisyenlere kınama cezası getirildi. YÖK’ün yetkileri daha da genişletilerek akademisyenler üzerindeki etkisi 28 Şubat’takinden daha baskıcı hâle getirildi.
 </p>
 <p>
  Yeni yönetmelikle YÖK, en basit evrak eksikliğini ya da bürokratik gecikmeyi en ağır şekilde cezalandırabilecek. Mesela, üniversiteden istenilen belgeler zamanında YÖK’e ulaşmazsa yeni bölüm açma talebi karşılanmayacak. Böylece maddi olarak vakıf üniversiteleri zor durumda bırakılacak. Taleplerin zamanında yerine getirilmemesine devam edilmesi durumunda bu kez YÖK, öğrenci kontenjanını bir iki yıl süreyle yüzde 40 azaltabilecek ya da öğrenci alımını durdurabilecek. Böylesi bir durumda üniversite mali açıdan büyük zarar görecek, kuruma olan güven de azalacak.
 </p>
 <p>
  YÖK’ün istediği rapor ve belgeler zamanında ulaştırılmazsa bu kez 1 yıl kapatma yöntemi devreye girecek. Üniversite 3 yıl peş peşe kapatma cezası alırsa yönetimine ve mallarına devlet tarafından el konulacak. Okul garantör devlet üniversitesi bünyesine katılacak. Bu aşamada vakıf üniversitesinin eski akademik ve idari yönetici kadrosu baştan aşağı değişecek. Yönetimi devralan devlet üniversitesinin rektörü, kapatılan üniversitenin geçici mütevelli heyeti başkanı olacak. Kapatılan üniversitenin yönetimi devlet üniversitesine devredilirken YÖK tarafından faaliyet izni kaldırılan üniversitenin mütevelli heyeti başkanı, üyeleri, rektörü veya müdürünün görevleri ise sona erecek. Faaliyet izni kaldırılan vakıf yükseköğretim kurumunun taşınır ve taşınmaz malları ile tüm ayni ve nakdi hakları, devrolunan devlet üniversitesi tarafından kullanılacak. Diğer yandan kapatılan özel üniversitenin akademik ve idari personelinin hizmet sözleşmeleri yasal hakları ödenmeden sonlandırılabilecek.
 </p>
 <p>
  Bu durum birçok açıdan sakıncalı. Öğretim elemanlarının ve diğer personelin işlerine son verilmesi, benzer devir işlemlerinde görülmeyen bir uygulama. Taslağın geneli düşünüldüğünde kapatılan üniversiteyle birlikte tüm çalışanların hedef alındığı görülüyor. Vakıf üniversitelerinde rektör, rektör yardımcıları ve dekanlar, mütevelli heyeti tarafından atanıyor. Kapatılan üniversitenin mütevelli heyetinin ve yöneticilerinin dışındaki kişilerin toplu olarak işten çıkarılmaları ancak gerekçesiz işten atma olarak tanımlanabilir. Pek çok akademisyende, düzenlemenin akademik özgürlüğü yok edeceği ve üzerlerindeki baskıları artıracağı görüşü hâkim.
 </p>
 <p>
  <strong>
   Baskı altında bilim üretmek!
  </strong>
 </p>
 <p>
  Kendisinin ve kurumunun adının yazılmasını istemeyen, vakıf üniversitelerinden birinde bölüm başkanı olarak görev yapan bir akademisyen, mevcut tabloyu şöyle anlatıyor: “Yönetmelik ilk çıktığında hocalar arasında kaygı üst seviyedeydi. Çünkü maddelerden biri de iş akitlerinin tazminatsız feshiyle ilgiliydi. ‘Hocam ne olacak?’ diye bize gelen bazı arkadaşlar oldu. Akademisyenlerde işsiz kalma korkusu hâkimdi. Baskı altında bilim üretmek çok zor. Gördüğüm kadarıyla öğrenciler durumun pek farkında değil.”
 </p>
 <p>
  En büyük sorunlardan biri de vakıf üniversitelerinde öğrenim görenlerin yani öğrencilerin durumu. YÖK’ün bu meseleyi iyi etüt ettiği söylenemez. Mesela, öğrencilerin kayıt yaptırmış oldukları bölümün devredildikleri üniversitede bulunmaması durumunda ne yapılacağı belirsiz. Belirli olan, devlet üniversitesine devredilmesi durumunda öğrencilerin vakıf üniversitesindeki öğrenim ücretlerini ödemeye devam edecek olmaları. Hâl böyle olunca öğrencilerin kafası hayli karışmış. Onlardan biri de bir vakıf üniversitesinde uluslararası ticaret alanında doktora yapan Ahmet Hamdi Kazıcı. Gelişmeleri yakından takip ediyor. Zaman zaman derslerde bu konunun gündeme geldiğini söylüyor: “Bazı arkadaşlarla bu meseleyi kendi aramızda sıkça konuşuyoruz. Bazen konuyu hocalara da açıyoruz. Derste ara sıra soruyoruz. ‘Hocam, okula el mi koyacaklar?’ diye. Onlar meseleye girmek istemiyor. Genelde endişe etmememiz gerektiği yönünde cevap veriyorlar. Mevcut ülke şartları düşünüldüğünde okulun geleceği hususunda endişelenmememiz elde değil.”
 </p>
 <p>
  <strong>
   Uluslararası hukuka aykırı
  </strong>
 </p>
 <p>
  Getirilen son düzenleme, uluslararası hukuka da açıkça aykırı.   2007’de Türkiye’nin de imzaladığı Avrupa Üniversiteler Birliği (AÜB) Lizbon Deklarasyonu’nda üniversitelerin özerkliği hükme bağlanıyor. Bu deklarasyon; akademik özgürlük derecesi verme, müfredat ve öğretim yöntemlerini belirleme, araştırma konularına karar verme ile ilgili hususları kapsıyor. Ayrıca, finansal özerklik, fon bulma ve tahsis etme, öğrenci ücretlerine karar verme ve bütçenin üniversite tarafından kullanımı konularını içeriyor. Yine burada yer alan örgütsel özerklik, üniversitenin yapısını ve mevzuatını belirleme, sözleşme yapma, karar verme organlarını ve kişilerini seçme gibi işlemlere yönelik bir kapsamdayken istihdam özerkliği işe alma, maaşı belirleme ve yükseltme konularıyla ilgili.
 </p>
 <p>
  Eğitim camiası, gelinen son noktadan çok rahatsız. Türk Eğitim Derneği (TED), yönetmeliğe şu eleştirileri getiriyor: “Bolonya sürecine imza atmış, kalite güvence sistemi için girişimde bulunan bir yükseköğretim kurulunun giderek demokratikleşen bir yaklaşım geliştirmesi beklenir. Ancak mevcut şartların getirdiği zorunluluktan dolayı hazırlanan taslak yönetmelik, kontrol yönelimli ve ceza temelli bir nitelik taşımaktadır. Bu durum YÖK’ün benimsediği daha kaliteli, hesap verebilir ve şeffaf üniversite anlayışına zıt bir durum olarak algılanmaktadır.”
 </p>
 <p>
  Üniversite Öğretim Üyeleri Derneği (ÜNİVDER) ise vakıf üniversitelerine yönelik aşırı denetimci yaklaşımın, buraların kuruluş gayesinden uzaklaşmasına sebep olacağı görüşünde: “Tüm vakıf üniversiteleri tek tipçi bir yaklaşımla ve aynı ölçütlerle değerlendiriliyor. Küçük bir ilde yeni kurulan devlet üniversitesiyle 100 yılı aşkın geçmişi olan üniversiteleri aynı mevzuatla yönetmek nasıl sıkıntı oluşturuyorsa, aynı kaygı vakıf üniversiteleri için de geçerlidir. Yönetmelik kontrol ve cezalandırmayı temel aldığından, giderek dünyadaki rekabetten uzaklaşmaya yol açacaktır. Oysa bu tür yönetmeliklerin hata yapanı affetmeyen ancak sağlıklı bir yapıya sahip üniversiteleri kollayan, yol gösteren, geliştiren ve kalite güvencesini garanti eden bir yaklaşımı olması gerekir.”
 </p>
 <p>
  28 Şubat sürecinde Tüm Öğretim Üyeleri Derneği Genel Başkanlığı yapan Prof. Dr. Tahir Hatipoğlu, yeni yönetmeliğin eskisinden çok da farklı olmadığı görüşünde: “Buradaki asıl amaç, tekrar gündeme getirerek vakıf üniversitelerini baskı altına almak. Bu yaklaşım doğru değil. Akademik özgürlüğe zarar verir. Üniversitelere el koymak kolay bir mesele değil.”
 </p>
 <p>
  Yeni yönetmeliğin yürürlüğe girmesiyle birlikte bazı vakıf üniversitelerine baskılar artırıldı. Denetlemeler daha sıkılaştırıldı. Tıp eğitimi alanında kalitesini ispatlamış Şifa Üniversitesi’ne bağlı hastaneler hakkında, YÖK’ün genelgesi gerekçe gösterilerek İzmir Valiliği ve İl Sağlık Müdürlüğü’nce kapatma kararı verildi. Aslında YÖK’ün kararı Şifa Üniversitesi ile sınırlı değildi. Türkiye’deki diğer vakıf üniversitelerini de kapsıyordu. YÖK, geçen ay yayımladığı genelgede eğitim hizmeti vermeyen semt polikliniklerinin kapatılacağını duyurmuştu. Karar kısa sürede tatbik aşamasına geçirildi. İzmir’de Başkent Üniversitesi Zübeyde Hanım Tıp Merkezi ile Şifa Üniversitesi’ne bağlı 9 poliklinik hastaların tedavileri sürerken kapatıldı. Bu karara karşı üniversiteler İzmir 6. İdare Mahkemesi’ne dava açtı. Mahkeme, YÖK’ün genelgesi doğrultusundaki kapatma kararının yürütmesini durdurdu. Bu aşamadan sonra baskılar daha da artırıldı. Bazı vakıf üniversitelerinin Sosyal Güvenlik Kurumu (SGK) ile anlaşmaları yenilenmedi.
 </p>
 <p>
  Türk Tabipler Birliği Başkanı Dr. Bayezit İlhan, bu uygulama ile hastaların ve bu kurumlarda çalışan doktorların mağdur edildiğini ifade ediyor: “Vakıf üniversitesi hastanelerine yapılan bu muameleler, Sağlık Bakanı tarafından paralel yapının para kaynaklarına el konuldu şeklinde yansıtıldı. Kamunun kaynakları dağıtılırken devletin bazı kuralları vardır. Kafanıza göre karar veremezsiniz. Sevmediğim kişilere ya da gruba bu hakkı kullandırtmam yaklaşımı yanlış. Bu durumun hukuk devletiyle uzaktan yakından ilgisi yoktur.”
 </p>
 <p>
  Konuyla ilgili objektif çalışmalar, vakıf üniversitelerinin teşvik edilmesi gerektiğini ortaya koyuyor. Bir önceki YÖK Başkanı Gökhan Çetinsaya’nın “Büyüme, Kalite, Uluslararasılaşma: Türkiye Yükseköğretimi İçin Bir Yol Haritası” adlı raporunda bu vurgu mevcut. Prof. Çetinsaya şunları ifade ediyor: “Vakıf üniversitelerinin sistemdeki payının öğrenci sayısı bakımından henüz yüzde 7 ile yüzde 12 arasında olduğu düşünüldüğünde, kurulacak yeni üniversitelerin vakıf üniversiteleri olması beklenebilir.”
 </p>
 <p>
  <strong>
   1984’TEN BERİ FAALİYETTELER
  </strong>
 </p>
 <p>
  1984’te anayasa değişikliği ile ilk vakıf üniversitesi Bilkent kuruldu. Bu tarihten sonra vakıf üniversiteleri hız kesmeden açılmaya devam etti. Türkiye’de 66 vakıf üniversitesi, 7 vakıf meslek yüksekokulu var. 15 yeni vakıf üniversitesi de kurulma aşamasında. Bazı büyük şehirlerde vakıf üniversitesi sayısı kamununkinden fazla olmasına karşın öğrenci sayısı itibariyle toplam üniversiteler içinde yüzde 7 dolayında bir paya sahip. Bu arada toplamda 192 üniversite olduğunu hatırlatmakta fayda var. Bir kıyaslama yapacak olursak, en fazla yabancı öğrenci çeken ülke olan ABD’de bu sayı 5 bin 758.
 </p>
 <p>
  Bazı vakıf üniversiteleri kısa zamanda kalitelerini ispatlamayı başardı. İngiliz eğitim danışmanlığı firması Quacquarelli Symonds tarafından belirlenen 2015-2016 dünya üniversiteleri sıralamasında Bilkent, ODTÜ, Boğaziçi, Sabancı ve Koç üniversiteleri ilk 500 içine girdi. Yani Türkiye’den sıralamaya giren 5 üniversitenin 3’ü vakıf. Dünyada özel yükseköğretim hızlı büyüyen sektörlerinden biri. Talebin kamu tarafından karşılanamaması özel yükseköğretim sayısını her geçen gün artırıyor. Pek çok ülke özel teşebbüsü yatırım noktasında teşvik ediyor.  Japonya, Güney Kore gibi özel yükseköğretim kurumlarının geçmişinin oldukça eskiye dayandığı ülkelerin yanı sıra Brezilya, Meksika, Kolombiya gibi Latin Amerika ülkelerinde kamudan özele kayma var. Yükseköğrenimdeki öğrencilerin neredeyse yarısı buralarda öğrenim görmeye başladı. Eski Sovyet ülkeleri ve Doğu Avrupa ülkeleri bile bu değişim rüzgârından etkilendi.
 </p>
 <p>
  <strong>
   UYGULAMA TELAFİSİ ZOR HASARLAR VERECEK*
  </strong>
 </p>
 <p>
  Değişikliklerin gerekçeleri tam olarak açıklanmıyor. Üniversitede faaliyeti kısıtlama, durdurma, öğrenci alımını azaltma, üniversiteyi kapatma gibi maddeler oldukça vahim sonuçlara yol açacak. Bugün uygulamaya konmayan maddeler, yarın bir başka siyasi iktidar veya YÖK doğrultusunda uygulanabilir. Ülkemize ve üniversitelere geriye dönüşü mümkün olmayan hasarlar verebilir. Faaliyet izninin kaldırılması maddesi bankaların faaliyet izninin kaldırılıp Tasarruf Mevduatı Sigorta Fonu’na devredilmesine benzer bir durumu gösteriyor. Bu düzenlemeyle uzun süren sıkıntılı hukuksal süreçler başlayabilir. Faaliyet izni kaldırılan bir vakıf üniversitesinin bir devlet üniversitesine devredilmesi maddesi ise vakıf üniversitesinin devletleştirilmesi anlamına geliyor. Yani Anayasa’da var olan kamulaştırmaya benzeyen bir durumu yansıtıyor. Anayasa’daki kamulaştırmanın belli koşulları olduğu ve birçok kamulaştırmanın Avrupa İnsan Hakları Mahkemesi’ne götürüldüğü de biliniyor. Vakıf üniversitesi öğrencilerinin, devlet üniversitesine devredilmesi durumunda, vakıf üniversitesindeki öğrenim ücretlerini ödeyecekleri belirtiliyor. Böyle bir uygulama eşitlik ilkesine aykırı. Aynı kurumda eğitim gören öğrencilerin farklı ücret ödemesi diye bir şey kabul edilemez. Yönetmelikte, öğretim elemanları ve çalışanlarla ilgili hak ihlali yapılıyor. Vakıf üniversitesindeki akademik ve idari personelin, yasal hakları ödenerek sözleşmelerinin feshedileceği öngörülüyor. Bu hak ihlali kabul edilemez bir durum.
  <br>
   (*) Üniversite Öğretim Üyeleri Derneği Başkanı Tahsin Yeşildere
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/egitim/vakif-universitelerini-sindirme-yonetmeligi_553735), [web.archive.org (arşiv bağlantısı)](http://web.archive.org/web/20160214194246/http://www.aksiyon.com.tr/egitim/vakif-universitelerini-sindirme-yonetmeligi_553735)
