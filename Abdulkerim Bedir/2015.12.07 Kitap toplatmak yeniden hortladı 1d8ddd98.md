# Kitap toplatmak yeniden hortladı

*Abdulkerim Bedir 2015.12.07*

<div class="pNewsDetailMainContent ctx_content" itemprop="articleBody">
 <p>
  Kaynak Holding bünyesinde yayımlanan pek çok değerli eser, kayyım kararı ile NT mağazalarının raflarından kaldırılıyor. Satışı yasaklananlar arasında Fethullah Gülen’in Peygamberimiz’in hayatını anlattığı, 33 dile çevrilen ‘Sonsuz Nur’ eseri de var.
 </p>
 <p>
  Askerî darbe dönemlerinde görülen kitap toplatma ve sansür 2015’in Türkiye’sinde yeniden hortladı. Kayyım atamasıyla yönetimi değiştirilen Kaynak Holding’e bağlı NT kitap mağazalarının raflarından pek çok değerli kitap indirildi.
 </p>
 <p>
  Yasaklar zinciri Fethullah Gülen’in kitapları ile başladı; Hedefteki Cemaat, Kasırga Mevsimi, Kirli Azizler, Ergenekon’un Son Düellosu gibi eserleriyle dikkat çeken İsa Yılmaz’ınkilerle devam etti. İşin ilginç tarafı bu kitaplar Kültür Bakanlığı’nın denetiminden geçmişti. Onaylı bandrolleri bulunan kitapların yasal herhangi bir sıkıntısı bulunmuyor. Boşalan raflar ise kayyım emriyle KPSS kitaplarıyla dolduruldu.
 </p>
 <p>
  Satışı yasaklananlar arasında Fethullah Gülen’in Mısır’ın dünyaca ünlü dinî ilimler kurumu Ezher’de okutulan eseri ‘Sonsuz Nur’ da var. 33 dile çevrilen Sonsuz Nur, Peygamber Efendimiz’in hayatını anlatan en kapsamlı eserlerden biri olarak gösteriliyor.
 </p>
 <p>
  Sonsuz Nur aynı zamanda Türkiye’de en fazla okunan kitaplar arasında ilk sıralarda. Geçen sene Peygamber Yolu Derneği’nin bütün herkesi Peygamberimiz’in hayatını öğrenmeye teşvik için düzenlediği “Herkes O’nu Okuyor” kampanyasına 7’den 77’ye kadın-erkek 2 milyonu aşkın kişi katılmıştı. Yetişkinler kategorisinde yarışmaya katılanlar Fethullah Gülen’in ‘Sonsuz Nur’ eserinden sınava tabi tutuldu. Yüz binlerce insan bu eserden Efendimiz’in hayatını öğrenmiş oldu.
 </p>
 <p>
  Kayyımın icraatı, AKP’nin 2014 yılında Risale-i Nur kitaplarına getirmek isteyip sonradan Anayasa Mahkemesi’nden (AYM) dönen bandrol yasağını akıllara getiriyor. Hatırlanacağı üzere Anayasa Mahkemesi ifade, fikir ve sanat özgürlüğüne aykırı bularak yasağı iptal etmişti. Siyasal iktidar ise karara uyma yerine işi çıkmaza sürükledi. Kültür Bakanlığı, kendi belirlediği yayınevleri dışında bandrol vermeyerek fiilî olarak Bediüzzaman’ın eserlerinin basımını engelledi.
 </p>
 <p>
  Aslında Anayasa Mahkemesi’nin daha önceki kararları da özgürlük yönündeydi. Yüksek Mahkeme, terör örgütü liderliğinden müebbet hapis cezasına çarptırılan Abdullah Öcalan’ın kitaplarıyla ilgili el koyma ve toplatma kararlarını bile kaldırmıştı.
 </p>
 <p>
  Yasaklama girişimine toplumun değişik kesimlerinden tepki gecikmedi. CHP’li Akif Hamzaçebi’ye göre 21. yüzyılda kitap toplatma ilkel bir davranış. Kayyımların bu icraatlarıyla Anayasa Mahkemesi kararını yok saydığı tespitinde bulunuyor. Bu durumun gerekçesini de şöyle anlatıyor: “Hükümet daha önce Fikir ve Sanat Eserleri Kanunu’nda değişiklik yaparak istediği kitapların basımını devlet tekeline almaya çalıştı. Ancak AYM ifade, fikir ve sanat özgürlüğüne aykırı bularak bu düzenlemeyi iptal etti.”
 </p>
 <p>
  Hamzaçebi, hukuka uygun olarak atanmış, iyi niyetli kayyımların nasıl hareket etmesi gerektiğine dair ipuçları da veriyor. Maliye kökenli deneyimli politikacıya göre kayyım, yönettiği şirketin kazanç sağlamasıyla yükümlü. Yani vazifesi aslında kitabı toplatmak değil, daha çok sattırmak. Aksi davranışlar, bütün yasalara ve akla aykırı.
 </p>
 <p>
  Sansüre tecrübeli gazeteci Yeni Asya Genel Yayın Yönetmeni Kazım Güleçyüz’den de ağır bir eleştiri geldi. Güleçyüz, kitap toplatmanın demokrasinin olmadığı çok eski çağlardan kalmış bir ayıp olduğu görüşünde.
 </p>
 <p>
  Yeni Akit Gazetesi yazarı Faruk Köse de yaşananlara sosyal medya üzerinden tepki gösterdi. Köse, Twitter hesabından şu görüşleri paylaştı: “Okuduklarım arasında Peygamberimiz’i Fethullah Gülen’in Sonsuz Nur kitabından daha güzel anlatanını görmedim. Raflardan indirilmesi çok kötü.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kitap-toplatmak-yeniden-hortladi_553196), [web.archive.org (arşiv bağlantısı)](http://web.archive.org/web/20151219183852/http://www.aksiyon.com.tr:80/dosyalar/kitap-toplatmak-yeniden-hortladi_553196)
