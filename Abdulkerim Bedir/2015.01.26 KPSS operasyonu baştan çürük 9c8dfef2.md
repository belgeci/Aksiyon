# KPSS operasyonu baştan çürük

*Abdulkerim Bedir 2015.01.26*

<div class="pNewsDetailMainContent" itemprop="articleBody">
 <p>
  Kadrolaşma ve VIP torpil iddialarına cevap veremeyen AK Parti iktidarı, 2010 KPSS’si üzerinden yeni bir algı operasyonu başlattı. Tozlu raflardan indirilen soruşturma dosyası hata ve çelişkilerle dolu.
 </p>
 <p>
  Kamu Personeli Seçme Sınavı (KPSS) yeniden tartışma konusu. Gizli yürümesi gerekirken, soruşturmanın bütün detayları hükümete yakın medya organlarınca kamuoyuna yansıtılıyor. Tabii ki hatalı, yanlış ve kasıtlı bilgilerle.
 </p>
 <p>
  Kopya çekildiği iddia edilen o KPSS’yle alakalı hukuki işlemler 5 yıldır sonuçlandırılabilmiş değil. Meseleyi sağlıklı değerlendirmek için kısa süreli zaman yolcuğuna ne dersiniz? 2010 KPPS puanları açıklandığında ortaya hayli ilginç bir tablo çıkmıştı. 350 aday 120 sorunun tamamına doğru cevap vermişti. Bir önceki sene soruların tamamını bilen yoktu, birincinin neti 116 idi. Olay çokça tartışıldı ama fail ya da failler belirlenemedi.
 </p>
 <p>
  Onca yıl bekletildikten sonra ısıtılan dosya çelişkilerle dolu. Tutanaklara göre, Yalvaç Cumhuriyet Başsavcısı Ayhan Gökalp’ın emriyle birincil şüpheli Baki S.nin evinde yapılan aramada bilgisayarından soruların bulunduğu iddia edilen 3227 adlı bir klasör ele geçiriliyor. Tesadüf bu ya eğitim bilimleri testinden 100 net üzeri yapan aynı zamanda soruşturmaya konu olan aday sayısı da 3227. O hâlde Baki S.nin sonuçları henüz gerçekleşmeden bilmesi gerekir!
 </p>
 <p>
  Öte yandan jandarmanın resmî evraklarında Baki S.nin evinde 2 adet flash bellek bulunduğu bilgisi kayıtlı. Durum, kriminal raporuyla sabit. Ne hikmetse soruşturma dosyasında 3’üncü bir flash bellek daha var. Savcının, soruları ihtiva eden belgenin bundan aktarıldığını öne sürdüğü söyleniyor. Öyle anlaşılıyor ki, deliller sonradan üretildi. Soruların e-posta yoluyla ulaştırıldığı iddia edilmişti. Söz konusu iki kişi arasında herhangi bir elektronik posta trafiği olmadığı ispatlanıp kayıt altına alındı.
 </p>
 <p>
  Dönemin  Öğrenci Seçme ve Yerleştirme Merkezi (ÖSYM)  Başkanı Prof. Dr. Ünal Yarımağan, kopyaya dair sözleriyle kamuoyunu tatmin edemeyince ve baskılar artınca istifasını verdi. Yerine 5 yıldır sessizliğini koruyan, (şimdi ‘paralelle mücadeleye destek vermemiz gerekiyor’ diyen) Prof. Dr. Ali Demir atandı. Şaibeler ayyuka yükselince ÖSYM; 2010 KPSS’de öğretmen adaylarının girdiği eğitim bilimleri testi sınavını iptal etti.
 </p>
 <p>
  Ankara Cumhuriyet Başsavcılığı da duruma el koydu. Soruşturmayı Başsavcı Vekili Şadan Sakınan yürüttü. 9 ildeki eş zamanlı operasyonlarda 72 kişi gözaltına alındı. İddiaya göre şebeke, sınavlardaki gözetmen üyeleri vasıtasıyla soruları anında kopyalıyor ve cevaplarını daha önce para aldığı adaylara teknik cihazlarla iletiyordu.
 </p>
 <p>
  Soruşturma derinleştirildi. O.A.U. ve çetesinin adaylarla soru pazarlıkları teknik takibe takıldı. Emniyet’teki sorgusunda, “Soruları Cemaat’ten aldım.” diyen ancak isim aktaramayan O.A.U. ve arkadaşları serbest kaldı. Belge ve kopya cihazları eldeydi fakat somut adım atılmadı, konu davaya dönüşmedi.
 </p>
 <p>
  <strong>
   157 milyon liralık yolsuzluk
  </strong>
 </p>
 <p>
  Soruşturma hakkında başka önemli bilgiler de basına yansımıştı. ÖSYM’nin 2004 ile 2010 yılları arasında yaptığı sınavları inceleyen beş kişilik bilirkişi heyeti, ihalelerde 157 milyon liralık yolsuzluk tespit etmişti. Bunun üzerine soruşturmayı derinleştiren Ankara Cumhuriyet Başsavcılığı, o dönemde kurumda çalışan 70 kişinin daha ifadesinin alınması için Emniyet’e talimat vermişti. Bu arada iptal sınav Ekim 2010’da tekrarlandı. Yani adı şaibeyle anılan sınavla hiç kimse atanmadı.     Nihai noktada, Ankara Cumhuriyet Başsavcılığı Memur Suçları Bürosu’ndan Savcı Yücel Erkmen, Devlet Personel Başkanlığı, Maliye Bakanlığı ve ÖSYM’ye yazı göndererek tam ve tama yakın puan alan adayların listesini istedi. Arada şu bilgiyi eklemeliyiz ki, AKP iktidarı muhalefetin Meclis’e sunduğu soru hırsızlığıyla alakalı ‘konu araştırılsın’ tekliflerini tam 7 kere reddetti.
 </p>
 <p>
  4 bakanı istifaya zorlayan iddialara cevap veremeyen hükümet, yolsuzluk iddialarının gündeme getirilmesinden çok rahatsız. 5 sene önceki KPSS dosyasının tozlu raflardan indirilmesi de bu yüzden. Hükümetin konuşulmasını istemediği diğer bir konu ise VİP torpil listesi. Cumhuriyet Halk Partisi (CHP) sözcüsü Haluk Koç’un üç ayrı vakitte ifşa ettiği torpil listesi buzdağının  görünen kısmı. VIP torpilde ‘istisnai kadro’ kuralı rutinleştirilerek AK Parti referanslılar kadroya dâhil ediliyor. Sınav şartı aranmayan istisnai memurlukta, valiliklerdeki özel kalem müdürlükleri atlama taşı. Başta belediyeler, TOKİ, Yurtdışı Türkler ve Akraba Topluluklar Başkanlığı ve TİKA’da “Ankara’da dayısı olmak” yeterli. Birkaç saat özel kalemde çalışan torpilliler liyakat şartı gözetilmeksizin direkt memuriyete geçirilmiş. Üstelik 3 milyon aday devlet memurluğuna atanmak için senelerce sıra beklerken.
 </p>
 <p>
  Hükümetin nihai hedefi KPSS’yi toptan kaldırmak. Bazı A kadrolarda KPPS aranmıyor şimdiden. Taraf Gazetesi’nin yayımladığı AKP’de birkaç genel başkan yardımcısı ve bazı Köşk danışmanının hazırladığı iddia edilen KPPS’yi kaldırma eylem planı hayli tartışıldı. Planın “Beyefendiye Arz, çok gizli” notuyla Cumhurbaşkanı Recep Tayyip Erdoğan’a sunulduğu ileri sürülüyor. Raporda, KPSS’nin neden kaldırılması gerektiği detaylarıyla anlatılıyormuş.
 </p>
 <p>
  Hâlbuki merkezî sınav 1999’da torpili önlemek amacıyla merhum Bülent Ecevit’in başbakanlığı döneminde hayata geçmişti. Hakkaniyet belli bir ölçüde sağlanmıştı.  MHP Kocaeli Milletvekili Lütfü Türkkan’ın açıklamaları hükümetin sınavı neden kaldırmak istediği hususunda önemli ipuçları veriyor. Türkkan’ın verdiği istatistikî bilgilere göre 2011’den bu yana hükümet sınavsız ve mülakatsız 300 bin kişiyi kadroya geçirdi. Boşalan kadroların yerine ise parti referansı olanlar yerleştirildi. 2011’de sözleşmeliler kadroya alınırken ‘bir daha bu statü işletilmeyecek’ denmişti.
 </p>
 <p>
  Memur alımlarında doldur-boşalt yöntemi âdeta gelenek hâline geldi. 2006’dan bu yana KPPS’ye hazırlanan Mustafa Okuş 80 puan almasına rağmen memurluğa atanamamış. Özel bir dershanede danışmanlık yapan Okuş, sınavsız atamalara sert tepki gösteriyor: “Artık sınav formaliteden ibaret. Torpil listelerini duyunca sınava giresim gelmiyor. Resmen emek hırsızlığı. Parti referansı olmayanı zabıta bile yapmıyorlar. Maalesef geldiğimiz son nokta bu.”
 </p>
 <p>
  9 senedir atama bekleyen Türk Dili ve Edebiyatı bölümü mezunu Nalan Yılmaz bu sene de sınava hazırlanıyor. Bunun için dershaneye gidiyor. Yılmaz torpil iddialarının psikolojisini etkilediğini dile getiriyor:
 </p>
 <p>
  “Basına yansıyan torpil listelerini görünce hemen televizyonu kapatıyoruz. Çünkü psikolojim bozuluyor. Atanamayan 300 bin öğretmen var. Bunların sorunları ile kimsenin ilgilendiği yok.  Atanamadığı için bunalıma girip intihar eden pek çok kişi var.  Yazık değil mi bu insanlara!”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kpss-operasyonu-bastan-curuk_541176), [web.archive.org (arşiv bağlantısı)](http://web.archive.org/web/20150131022536/http://www.aksiyon.com.tr:80/dosyalar/kpss-operasyonu-bastan-curuk_541176)
