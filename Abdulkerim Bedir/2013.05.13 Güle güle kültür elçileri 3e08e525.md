# Güle güle kültür elçileri

*Abdulkerim Bedir 2013.05.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk kolejlerini bitirip Türkiye’ye üniversite okumaya geldiler. Sayılı gün, çabuk geçti... Mezun olup memlekete döndüler, barış, hoşgörü ve sevgi misyonunu da yüklenerek. Artık hem ülkelerini hem dünyayı mamur edecekler.
  </font>
 </div>
 <div id="newsText">
  <font class="detail-text">
   <p>
    Dünyanın dört bir köşesinden üniversite öğrenimi için Türkiye’ye gelen öğrenciler hüzünlü bir mezuniyet programıyla ayrılıyor aramızdan. Cihan ve Baran Uluslararası Öğrenci Federasyonu’nun Haliç Kongre Merkezi’nde tertip ettiği program bir anlamda veda gecesiydi. Geceye iştirak edenler ile farklı kültür, gelenek, din ve dile sahip öğrenciler müşterek duygularla kâh güldü kâh gözyaşı döktü. Mezunlar, Türk kolejlerini bitirdikten sonra Anadolu insanını tanıyarak Türkiye’de okumayı tercih eden gençlerden oluşuyordu.  5 kıtadan ve 47 ülkeden 467 öğrencinin katıldığı gecede öğrenci velileri ve bu kurumların açılmasına önayak olan iş adamları da hazır bulundu. Velilere programdaki konuşmaları evlatları tercüme etti.
   </p>
   <p>
    Kamboçya, Burma, Yemen, Vietnam gibi farklı coğrafyalardan gelen öğrenciler, renklerin nasıl bütünleştiğini gözler önüne serdi. Beyaz TV Spor Müdürü Ertem Şener’in sunduğu programda, öğrencilerin şarkı ve şiir dinletisi izleyicilerden tam not aldı. Fatih Üniversitesi Tiyatro Kulübü öğrencilerinin esprili gösterisi ise solondakileri güldürdü.
   </p>
   <p>
    Programın organizatörlerinden Baran Uluslararası Öğrenci ve Kültür Federasyonu Genel Sekreteri Zafer Bartu, misafir öğrencilerin eğitim, barınma ve burs ihtiyacını karşılamak ve sosyal faaliyetlerine zemin hazırlamak için yola çıktıklarını hatırlattı. Nihayetinde bütün öğrencileri birer Türkiye sevdalısı olarak uğurlamak istediklerini vurgulayan Bartu, “İnşallah her biri dünyada barış, hoşgörü ve sevginin sembolü olacak.” dedi. Uluslararası Üniversiteler Birliği Başkanı ve Fatih Üniversitesi Rektörü Şerif Ali Tekalan da “Bu gençlerin ülkelerine döndüğünde Türkiye adına birer kültür elçisi olacaklarına inanıyorum.” temennisinde bulundu.
   </p>
   <p>
    Mezun olan öğrenciler arasında bölümünü dereceyle bitirenler vardı. Gjorgji Kostojcinoski bunlardan biri. Makedonya’daki Yahya Kemal Lisesi’ni bitiren Kostojcinoski, Boğaziçi Üniversitesi Siyaset Bilimi ve Uluslararası İlişkiler Bölümü’nü birincilikle bitirdi. Yaptığı konuşma gecenin mahiyetini özetler nitelikteydi: “Gittiğimiz yerlere barışı, sevgiyi ve hoşgörüyü götüreceğiz, oralarda ortak dil gönül dili olacak. Barışın elçileri olacağız.”
   </p>
   <p>
    Öğrencileri bu mutlu gününde eski öğretmenleri de yalnız bırakmadı. Fatma Erkalkan hoca Aşkabat Türkmen Türk Lisesi’nden öğrencisi Kızılgül Amangel-diyava’nın mezuniyeti için gelmiş. Fatma öğretmen öğrencisiyle birlikte sahneye çıktı. Bir konuşma yapacaktı. “ Bir öğretmeni en fazla mutlu eden şey tohumların çiçek açtığını görmek.” diye başladı sözlerine. Ama devamı gelmedi, gelemedi. Çok duygulanmıştı Fatma Hanım, kelimeler boğazına dizildi âdeta. Ama salondakiler için bu tablo çok şey anlatıyordu, duygu yoğunluğu bir anda herkesi sardı. Fatih Üniversitesi Türk Dili ve Edebiyatı Bölümü’nü bitiren Amangeldiyava, mikrofonu öğretmeninden alarak duygularını şöyle dile getirdi: “Ben lisedeyken çok yaramaz bir öğrenciydim. Fatma öğretmenim bize çok sabır gösterdi. Bizlerin buralara gelmesine vesile oldu. Biz sabrı bu hocalarımızdan öğrendik.”  Sevinç ve hüznün doruğa ulaştığı nokta ise öğrencilerin cübbe ve kepleriyle sahneye çıktığı an oldu. Tohumların fidana durduğuna bütün salon şahit oluyordu...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35538-gule-gule-kultur-elcileri.html), [web.archive.org (arşiv bağlantısı)](http://web.archive.org/web/20130623001506/http://www.aksiyon.com.tr:80/aksiyon/haber-35538-gule-gule-kultur-elcileri.html)
