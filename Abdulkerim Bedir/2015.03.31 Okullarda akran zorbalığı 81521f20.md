# Okullarda akran zorbalığı

*Abdulkerim Bedir 2015.03.31*

<div class="pNewsDetailMainContent" itemprop="articleBody">
 <p>
  7-16 yaş aralığındaki her iki öğrenciden biri “akran zorbalığı” diye tanımlanan fiziki ve psikolojik şiddete maruz kalıyor. Çözüm üretilmezse öğrencilerin kişisel gelişimleri ve ruh sağlıkları sekteye uğramaya devam edecek.
 </p>
 <p>
  İstanbul’da bir ilköğretim okulunun 8’inci sınıfına devam eden 14 yaşlarındaki kız öğrenciler K.Y. ve T.A. basit bir sebep yüzünden tartışır. Arkadaşlarının araya girmesiyle olay tatlıya bağlanır. Fakat bir süre sonra yanına başka kızları alan T.A, K.Y’ye fiziksel ve psikolojik şiddet uygular. Bu süreçte K.Y’nin derslerinde kayda değer bir düşüş gözlenir. Durumu öğrenen öğretmenlerin çabasıyla gerginlik yatıştırılır. Tamam, sulh sağlandı denirken K.Y’nin yanlışlıkla T.A’ya kartopu atmasıyla sürtüşme yeniden küllenir ve okulun sınırlarını aşar. Ailelerin de karışmasıyla iyice büyür ve en nihayetinde mahkemeye intikal eder.
 </p>
 <p>
  Okuduğunuz kısa hikâyede dile getirilen ve ‘akran zorbalığı’ diye tanımlanan şiddet türüne, okullardaki her iki öğrenciden biri maruz kalıyor. Daha ziyade –tanımlamada da yerini bulduğu üzere– akranlar arasında gerçekleşiyor. Bir ya da birden fazla çocuk, kendilerinden güçsüzleri kasten ve sürekli rahatsız ediyor. Kurbanlar genellikle şahsını koruma yetisi gelişmemişlerden seçiliyor. Çoğu zaman küçük anlaşmazlıklar hâlinde gözlemlenen itiş-kakışların arka planında bu ve benzeri güdüler var.
 </p>
 <p>
  Genç nüfusa sahip Türkiye, akran zorbalığı açısından hayli riskli. Problem aslında dünyanın hiçbir ülkesinde tam manasıyla çözüme kavuşturulmuş değil. Ancak araştırmalarla ortaya konuldu ki, zorbalık çocukların ruh sağlıklarını ciddi ölçüde tehdit ediyor. 7-16 yaş grubunda görülen zorbalık vakaları,  9-15 diliminde zirveye çıkıyor. Saldırgan ve mağdur çoğunlukla akran, hatta aynı sınıftan. 15 yaşından itibaren zorbalığa uğrama olasılıkları düşüyor. Şu bilgi de mühim; zorbalık, gözden uzak noktalarda vuku buluyor.
 </p>
 <p>
  Sosyal yönden mesafe katetmiş öğrencilerin akran zorbalığına muhatap olma oranı çok az. Yalnız, etkinliklerden uzak, arkadaşsız, iletişim sorunlu ve mevcudiyetini ispat edemeyen öğrenciler hedefte. Bu çocuklar öbürlerine nazaran kaygılı, güvensiz, mutsuz ve çekingenler.
 </p>
 <p>
  Depresyona giriyorlar!
 </p>
 <p>
  Akran zorbalığının psikolojik, sözlü ve cinsel boyutları; sıradan fiziki dalaşmalardan çok daha önemli. Hakaret,  alay edici söz söyleme, selam vermeme, dışlama da zorbalık kapsamında. Yüklenilen çocukta stres oluşturuyor ve bu zamanla depresyona dönüşebiliyor. Ardından ileri psikiyatrik rahatsızlıklar tetiklenebiliyor. Sonuçta fiziksel ve zihinsel gelişim bozuluyor. Ortada herhangi bir sorun yokken okul başarısındaki düşüş, içine kapanma, arkadaşlarıyla görüşmekten kaçınma, (ilköğretimdekilerde) yatak ıslatma, iştahsızlık, kâbus ve sayıklamalar varsa; anne-babalar için dikkat kesilme ve evlada odaklanma vakti gelmiş demektir.
 </p>
 <p>
  Peki, zorbalığı yapan çocukları hangi sebepler böylesine kötü bir davranışa itiyor olabilir? Uzman Psikolog Yıldız Biber Güven, “diğerleri üzerinde baskınlık kurup kontrolü elinde tutma isteğini” bir numaraya oturtup şunları anlatıyor: “Bu kişiler genellikle saldırgan tutumlar takınarak bir gruba lider olabileceğini erken yaşta keşfetmişlerdir. Zorbalık uygulayan çocuklar, saldırganlığın gücünü genellikle evlerinde öğrenirler ya da benzer disiplin şekillerine maruz kalarak yetiştirilirler. Ayrıca bu çocuklar, genellikle dışa dönük kişilik özellikleri sergilerler. Arkadaşlık kurmayı ve sürdürmeyi seven, sosyal ilişkilerden hoşlanan, arkadaşları arasında popüler olan çocuklardır. Benlik saygıları ve kaygı düzeyleri düşük değildir ama duygudaşlık kurmada zorlanırlar.”
 </p>
 <p>
  Rehberlik hizmetlerine özen
 </p>
 <p>
  Rehber öğretmen eksikliği öğrencilerin zararlı alışkanlıklar edinmesi veya suça karışmasında en büyük etkenlerden biri. Okullardaki rehberlik hizmetinin hakkıyla yerine getirilmesi, sorunun hallinde son derece fonksiyonel bir faktör. Fakat 8 milyon öğrenci bu hayati hizmetten tümüyle mahrum. Kısmen şanslıların da dertlerine derman olunamıyor. Her 1200’üne sadece bir rehber öğretmen düşüyor. Halbuki kaliteli bir rehberlik hizmeti için 200 öğrenciye bir rehber öğretmenin hizmet vermesi gerekiyor. Hâl böyle olunca okullarda öğrenciler yeterli rehberlik alamıyor.
 </p>
 <p>
  İstanbul’daki liselerden birinde çalışan rehber öğretmen L.Y’nin söyledikleri gerçeği bütün çıplaklığıyla sergiliyor: “Görev yaptığım okul 850 kişilik. Tek rehber öğretmen olarak çalışıyorum. Birebir rehberlik yapamıyorum. Öğrencileri birebir tam olarak tanımam oldukça zor. Bunun için grup rehberliği yapıyorum. Bu durum ister istemez rehberliğin kalitesini düşürüyor ”
 </p>
 <p>
  Hâlihazırda 17 bin rehberlik uzmanı öğretmene ihtiyaç var. Açığın kısa zamanda kapanması mümkün görünmüyor. Sadece İstanbul’un açığı 2 bin 706.
 </p>
 <p>
  ________________
 </p>
 <p>
  <strong>
   Erken teşhis önemli!
  </strong>
 </p>
 <p>
  <strong>
   Doç. Dr. Ahmet Cezmi Savaş
  </strong>
  -
  <strong>
   Zirve Üniversitesi Rehberlik ve Psikolojik Danışmanlık Bölümü
  </strong>
 </p>
 <p>
  Son zamanlarda özellikle sosyal medya üzerinden akran zorbalığı hızla yaygınlaşıyor. Pek çok öğrenci, rahatsız edici mesajlar karşısında ‘e-zorbalığa’ maruz kalıyor. Ve kendini güçsüz hissediyor.  Akran zorbalığının okullarda öğrenciler arasında (maalesef adı konmasa da) sıklıkla karşılaşılıyor. Lise öğrencileri üzerinde yapılan bir araştırmaya göre öğrencilerin yüzde 35,5’inin fiziksel, yüzde15,8’inin cinsel, yüzde 28,3’ünün duygusal ve yüzde 33’ünün de sözel zorbalığa maruz kaldığı tespit edilmiştir. Zorbalık karşısında kurban öğrenci özgüvenini yitiriyor. Mesele fiziksel ve ruhsal sağlığını kaybetme noktasına kadar ilerliyor.  Çoğu zaman öğrencilerin akran zorbalığı karşısında çaresiz kalmaları bu sorunu daha da önemli hâle getiriyor. Öğrencilerin bu sorunları sadece okul başarılarının düşmesi ile sınırlı kalmıyor. Depresyon ve intihar gibi olumsuz sonuçlara kadar varıyor. Bu problemin çözümü aile ve okuldan geçiyor. Mağdur öğrencinin akran zorbalığına uğradığını ailesine ve okul idaresine söylemesi çok önemli. Öğrencinin bu sorunu söyle(ye)memesi durumuna karşı, veli ve okul idaresi sürekli tetikte ve araştırma içinde olmalıdır. Okulda akran zorbalığı olup olmadığı dolaylı yollardan öğrenilmeye çalışılmalıdır. Akran zorbalığı yaşanmadan alınması gereken önemli koruyucu tedbirler vardır. Bu konuda okul idaresi rehberlik servisini kullanarak velilere, öğrencilere ve öğretmenlere ayrı ayrı eğitimler verip bilgilendirmelidir. Bu şekilde akran zorbalığının olması engellenebileceği gibi en azından erken teşhis edilmesi sağlanır. Erken teşhis elbette sorunun çözümünü kolaylaştıracaktır.
 </p>
 <p>
  ______________________________
 </p>
 <p>
  <strong>
   Anne-baba tutumları çocuğu kurban yapabilir
  </strong>
 </p>
 <p>
  <strong>
   Psikolog Yıldız Biber Güven
  </strong>
  <strong>
   - Medical Park Gebze Hastanesi’nden Uzman Psikolog
  </strong>
 </p>
 <p>
  Aile hayatındaki gergin ve sürtüşmeli ilişkiler çocuklar için güvensiz bir ortam yaratabilir. Çocuklar yaşanan problemlerin öfke ve saldırganlık ile çözüldüğüne şahit oluyorlarsa, saldırganlığı sorun çözücü bir yol olarak öğrenebilir. Ayrıca anne ile olumlu bağlanmanın gerçekleşmemiş olması, çocuğun aşırı güvensiz olmasına, çevresine karşı kuşkucu ve düşmanca tutumlar içine girmesine neden olabilir. Öte yandan öğrenme sürecinde destekleyici anne baba tutumları yerine aşırı cezalandırıcı tutumların yer alması ya da aşırı koruyucu, az denetleyici ve eleştirel anne baba tutumları çocukta kurban olma olasılığını artırır. Ebeveynler, çocuğun mağdur olduğunu öğrendiğinde sakin davranmalı. Sorunu okulun çözmesi için zaman tanımalı. Çocuklarını dinlemeli ve ona güvenmeliler. Zorbalığa uğramasına neden olan özellikleri konusunda çocuklarını güçlendirmelidirler. Anne babalar çocuğunun zorba olduğunu öğrendiğinde ise onlarla sakin ama ciddi bir şekilde konuşmalı. Çocuklarına bu davranışlara maruz kalan arkadaşının duygusunu anlatmalı, empati kurmasını sağlamalı. Bu tür davranışları asla onaylamayacaklarını kesin bir dille belirtmeliler. Diğer konularda olduğu gibi bu konuda da tutarlı ve kararlı davranmak çok önemli.
 </p>
 <p>
  __________________________________________
 </p>
 <p>
  <strong>
   Zorbalığın yol açtığı sorunlar
  </strong>
 </p>
 <p>
  Düşük ya da zayıf benlik algısı
 </p>
 <p>
  Kendine güvensizlik
 </p>
 <p>
  İnsanlara güvenme ve onları sevme becerisinden yoksunluk
 </p>
 <p>
  Şiddete alışma ve uygulayıcı olma
 </p>
 <p>
  Öfke ve intikam duygularıyla yaşama
 </p>
 <p>
  Pasifize olma ve içe kapanma
 </p>
 <p>
  Depresyon  İntihara eğimlilik
 </p>
 <p>
  Kaygı ve korku
 </p>
 <p>
  Uyku ve yeme bozuklukları
 </p>
 <p>
  Okulda başarısızlık
 </p>
 <p>
  Madde bağımlılığı
 </p>
 <p>
  Evden ya da okuldan kaçma
 </p>
 <p>
  Kendini değersiz görme
 </p>
 <p>
  Fiziksel ve duygusal gelişimde gecikme (Kaynak: Sabah Yay.)
 </p>
 <p>
  __________________________________________
 </p>
 <p>
  <strong>
   Aileye düşen görevler
  </strong>
 </p>
 <p>
  Çocukların saldırgan davranışlar içeren istekleri yerine getirilmemeli.
 </p>
 <p>
  Çocuklara sosyal olgunluğuna uygun görevler verilerek kendine güvenin gelişmesi desteklenmeli.
 </p>
 <p>
  Çocuklar kızgın ve öfkeliyken onlarla tartışmamalı, çocuk sakinleştikten sonra bu durum birlikte konuşularak değerlendirilmeli.
 </p>
 <p>
  Aileler çocuklarıyla sorgulayıcı nitelikte değil, paylaşım amacıyla sohbet etmeli.
 </p>
 <p>
  Aileler çocuğun izlediği TV programları, filmler ve oynadığı bilgisayar oyunları konusunda seçici ve dikkatli olmalı.
 </p>
 <p>
  Aileler çocuklarıyla daha nitelikli zaman geçirmeli, zorbaca davranışlarına karşı dikkatli ve özenli olmalı.
 </p>
 <p>
  Aileler çocuklarının diğer arkadaşlarının yanında popüler olması yönündeki arzularını çocuklarına yansıtmaktan kaçınmalı.
 </p>
 <p>
  Aileler, çocuklarının davranışları ile ilgili olarak sıklıkla öğretmenlerinden bilgi almalı ve eğer bir alanda sorun belirtilirse, çocuğuna nasıl yardım edebileceği konusunda öğretmenler ve uzmanlar ile işbirliği yapmalı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/okullarda-akran-zorbaligi_550341), [web.archive.org (arşiv bağlantısı)](http://web.archive.org/web/20150706173321/http://www.aksiyon.com.tr/dosyalar/okullarda-akran-zorbaligi_550341)
