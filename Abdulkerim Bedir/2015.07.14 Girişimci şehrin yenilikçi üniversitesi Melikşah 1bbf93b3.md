# Girişimci şehrin yenilikçi üniversitesi: Melikşah

*Abdulkerim Bedir 2015.07.14*

<div class="pNewsDetailMainContent" itemprop="articleBody">
 <p>
  65 ülkeden öğrencinin öğrenim gördüğü Kayseri’nin ilk vakıf üniversitesi Melikşah, kısa sürede kalitesini ispatladı. En fazla patent başvurusunda bu yıl 189 üniversite arasında 6. oldu.
 </p>
 <p>
  Kayseri’nin ilk vakıf üniversitesi olarak 2008’de kurulan Melikşah, modern mi­marisi, sosyal imkânları ve öğrencilerine vadettikleriyle dikkatleri üzerine çekiyor. Burç Eğitim Kültür ve Sağlık Vakfı tarafından kurulan okul, 2009-2010 döneminde 8 bölümle eğitime başladı. Hâlen 5 fakülte ve 20 bölümde 3 bin 363 öğrenci eğitim görüyor. Altı yılı geride bırakan Melikşah Üni­versitesi, yeni eğitim döneminde 20 bölüme öğrenci alacak.
 </p>
 <p>
  Melikşah, sunduğu kaliteli eğitimle ön plana çıkıyor. Araştıran, sor­gulayan, çevreye ve hayata duyarlı, ülkesinin kalkınmasına faydalı bireyler yetiştirmeyi hedefliyor. Okul, daha 6. senesinde Bilim ve Sanayi Bakanlığı ile TÜBİTAK’ın birlikte sıraladığı “Girişimci ve Yenilikçi Üniversite Endeksi’nde” pek çok köklü üniversiteyi geride bırakarak 34. oldu. Vakıf üniversiteleri arasında da 10. sırada yer aldı. Melikşah ayrıca 189 üniversite arasında en fazla patent alan 6. üniversite oldu. Rektör Prof. Dr. Mahmut D. Mat, “Öğrencilerimizin kuracakları firmalarla, bu yıl faaliyete geçecek olan Teknoloji Transfer Ofisi ve Araştırma-Geliştirme Merkezi’mizle bu sıralamada önümüzdeki yıl daha iyi yerlerde olacağız.” diyor. Melikşah Üniversitesi, kurduğu Teknoloji Transfer Ofisi ve ARGE Merkezi ile öğrencilerine kendi alanlarında araştırma yapma ve kendi iş fikrini ve projelerini hayata geçirme imkânı sunuyor.
 </p>
 <p>
  Araştırma ve geliştirmeye çok büyük önem veren üniversite, kaliteli akademik kadroya sahip. Hocaların pek çoğu yurtdışından doktoralı. 5 kıta ve 65 ülkeden 380 öğrencinin eğitim gördüğü okul, âdete Birleşmiş Milletler gibi. Melikşah Üniversitesi, dünyayı doğru okumak adına yabancı dil eğitimine de özel önem veriyor. Türkiye’nin gelişmesine katkı amacıyla iyi bir branş eğitiminin kalitesini yüksekte tutmaya çalışıyor. Uluslararası ilişkileri sağlam köprüler üzerine inşa etmede de pay sahibi olmak için dünya üniversiteleri ile işbirliği yapıyor. Bu bağlamda Melikşah Üniversitesi, Amerika’da 11 ve İngiltere’de 2 üniversite ile çeşitli konularda anlaşmalar imzaladı. Erasmus kapsamında da Almanya’da 5, Romanya’da 2, Macaristan’da 3, Polonya’da 5, Litvanya’da 2, Portekiz’de 1, İzlanda’da 2, İtalya’da 2, İspanya’da 2 ve Finlandiya’da 2 üniversite ile anlaşmalar imzaladı. Ayrıca Erasmus Plus ile de dünyanın birçok ülkesine öğrencilerini gönderiyor.
 </p>
 <p>
  Melikşah’ta tüm bölümlerde öğrencilere geniş burs imkânları sunuluyor. Öğrencilerin büyük bölümü burslu olarak öğrenim görüyor. Önümüzdeki dönem 781 kontenjanın 603’ü burslu kontenjana ayrıldı. Öğrenciler, aldıkları puana göre Melikşah’ı yüzde 25, yüzde 50, yüzde 75 ve tam burslu olarak tercih edebilecek.
 </p>
 <p>
  Melikşah Üniversitesi’nde spora, özellikle basketbola da büyük önem veriliyor. Kayseri’nin Türkiye Basketbol 2. Ligi’ndeki temsilcisi Mondi Melikşah Üniversitesi iki sene önce kuruldu. Bu sene Üniversiteler Basketbol Ligi’nde Türkiye şampiyonu oldu.
 </p>
 <p>
  Üniversitede geniş yurt imkânları mevcut. Kampüs içerisinde yer alan rezidans dairelerde 1 kişilik, 2 kişilik veya 3 kişilik odalarda öğrencilere konaklama imkânı sunuluyor. Yurtlarda kalan öğrenciler için eğitim öğretim faaliyetlerinden arta kalan zamanlarda çeşitli geziler, sportif ve kültürel etkinlikler organize ediliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/girisimci-sehrin-yenilikci-universitesi-meliksah_551598), [web.archive.org (arşiv bağlantısı)](http://web.archive.org/web/20150716075423/http://www.aksiyon.com.tr:80/dosyalar/girisimci-sehrin-yenilikci-universitesi-meliksah_551598)
