# Üstün zekâya üstünkörü muamele

*Abdulkerim Bedir 2016.01.19*

<div class="pNewsDetailMainContent ctx_content" itemprop="articleBody">
 <p>
  Üstün zekâlı çocuklara erken yaşlardan itibaren ilgi gösterilmesi gerekiyor. Ne yazık ki özel programa alınan çocuk sayısı çok az. 682 bin üstün potansiyellinin 15 binine ulaşılabiliyor.
 </p>
 <p>
  Onlar, akranlarına göre daha çabuk öğreniyor ve kavrıyorlar. Hızlı düşünme gücüne sahipler. İlgi ve beceri alanları çeşitli. Öğrendiğini transfer etme kabiliyeti yaşıtlarına göre daha ileri düzeyde. Hayal dünyaları çok geniş. Görsel ve İşitsel hafızaları kuvvetli. Kelime dağarcıkları zengin. Akademik başarılarının yanı sıra sanat ve doğaya duyarlılar. Kısacası oldukça farklılar ve özeller. Kimden mi bahsediyoruz?  Üstün zekâlı ve yetenekli çocuklardan… Onlar bir anlamda “millî servet”. Fakat ne devlet ne de çoğu üstün zekâlı bunun farkında bile değil.
 </p>
 <p>
  Memleketin geleceğini yakından ilgilendiren bu meseleyi üstün zekâlılar alanında Türkiye’de ilk doktora yapan akademisyenlerden Aydın Üniversitesi Çocuk Üniversitesi Müdürü ve Üstün Zekâlılar Öğretmenliği Bölüm Başkanı Yrd. Doç. Dr. Ayşin Kaplan Sayı  ile konuştuk.
 </p>
 <p>
  <strong>
   -Çocuğun üstün zekâlı olup olmadığı hangi yaşlarda ve nasıl anlaşılır?
  </strong>
  <br/>
  Üstün zekâlı çocuğu hamilelik döneminde tespit etmek mümkün. Bu çocuklar anne karnında kıpır kıpırlar. Daha duyarlı oldukları için annenin yaşadığı fiziksel ve psikolojik hadiselere tepki verebiliyorlar. Doğumdan sonra da bu duyarlılıkları devam ediyor. Üstün zekâlılar akranlarına göre daha erken kavrama ve gelişim basamaklarını daha hızlı katetme özelliğine sahiptirler. Mesela bakıcılarını daha kısa sürede tanıyorlar. Çevreye gülücükle karşılık veriyorlar. Göz temasını erken kurabiliyorlar. Öğrendikleri bilgiyi transfer etme kabiliyetleri akranlarına göre daha ileri düzeydedir. Örneğin dedelerinin arabası ile aynı marka araba görseler ikisi arasında bağlantı kurabilirler. Üstün zekâlı öğrencilerin bir özelliği de aşırı duyarlı olmalarıdır. Bundan dolayı pek çoğunun hayalî arkadaşları vardır. Onlarla zaman zaman oynayıp konuşurlar.
 </p>
 <p>
  <strong>
   -Hangi testler uygulanıyor?
  </strong>
  <br/>
  3 yaşından itibaren kullanılan testler var. En çok Stantford Binet testi kullanılıyor. 6 yaştan sonra  Wisc-R testi uygulanıyor. Bu testler hastanelerin çocuk psikoloji bölümlerinde, rehberlik araştırma merkezlerinde, özel psikoloji merkezleri ve üniversitelerde yaptırılabiliyor. Ancak ölçümlemeyi yapanın mutlak surette bu işte uzman olması gerekiyor.
 </p>
 <p>
  <strong>
   -Ailelerin ne yapması gerekiyor?
  </strong>
  <br/>
  Araştırmalar gösteriyor ki ailelerin yüzde 85’i beş yaşından önce çocuklarındaki bu durumun farkında. Anne baba mükemmeliyetçi ise çocuğun davranışlarını normal olarak karşılıyor. Bu tür aileler genellikle çocuğun kabiliyetlerini anaokuluna başladığında fark ediyor. Çünkü diğer çocuklarla kıyaslama imkânı oluyor. Farklı olduklarını o zaman anlamaya başlıyorlar. Ebeveynlerin çocuklarına ilk olarak “tanımlama” yaptırması gerekiyor. Yani çocuğun zihin Emar’ının çıkarılması şart. Zihin Emar’ından kastettiğim çocuğun yeteneklerinin keşfi. Sonrasında 13 yaşa kadar çocuğun düşünme becerilerinin geliştirilmesi, ilgi alanlarının bilinmesi gerekiyor. Bunun yanında sosyal ve duygusal olarak da bu çocuklar desteklenmeli.
 </p>
 <p>
  <strong>
   -Üstün zekâlı olduğu erken yaşlarda tespit edilmiş çocuklara neler yapılabilir?
  </strong>
  <br/>
  Üstün zekâlı olduğu dört yaşında tespit edilmiş bir çocuk yabancı dil eğitimine, farklı enstrüman çalmaya ve spor aktivitelerine yönlendirilebilir. Zekâ oyunları da destekleyici olabilir. Aileler çocuğun sorusuna direkt cevap vermemeli. Onun yerine sorusuna soru ile karşılık vererek onu düşünmeye sevk etmeli. Çocuğa karşı aşırı korumacı olunmamalı. Çocuğun yerine ödev yapan, çocuğu adına düşünen ebeveyn iyi örnek oluşturmuyor. ABD’deki bir araştırmaya göre, yaratıcı düşünen çocukların ortak özelliklerinden biri de babalarının evde tadilat ve tamirat işlerini kendisi yapıyor olması.
 </p>
 <p>
  <strong>
   -Üstün zekâlıların ancak belli bir kısmına ulaşılıyor. Peki, ulaşılan bu çocuklara yeterli eğitim veriliyor mu?
  </strong>
  <br/>
  Bütün çocuklara ulaşıldığını söylemek oldukça zor. Devlet bu öğrencilere Bilim ve Sanat Merkezleri (BİLSEM) aracılığı ile ulaşmaya çalışıyor. Buralara 4’üncü sınıftan itibaren öğrenci seçiyorlardı. Bu  işlemler gelecek seneden itibaren 2. sınıfa kadar indirilecek. Fakat arada pek çok öğrenci kaynıyor. Ortaokuldan sonra seçim yapılmıyor. Lise düzeyinde üstün zekâlı tanımlaması yoktur. Oysa zekâ dinamik ve değişken bir mekanizma. İlkokulda üstün zekâlı olarak tanımlanmayan bir çocuk ortaokulda tanımlanabilir. Bununla birlikte BİLSEM’e devam edenlerin devamlılığı ve sonrası ile ilişkin çok fazla istatistiki veri yok.
 </p>
 <p>
  <strong>
   -Yalnızca bu öğrencilerin gittiği proje okul mahiyetindeki İstanbul Beyazıt Ford Otosan İlköğretim Okulu neden kapatıldı?
  </strong>
  <br/>
  Bu okul 2002’de açılmıştı. Bizler de oradan yetiştik. Okul bakanlığa bağlı açılmamış. İl düzeyinde açılmış. MEB, projeyi benimsemedi. Hâl böyle olunca üniversite de projeyi devam ettirmek istemedi. Öğretmen seçimi ayrı bir problemdi. Mali destek sağlanamadı. MEB ile üniversitenin eşgüdüm hâlinde çalışması gerekiyordu, başarılamadı. Aile eğitimleri tam olarak yapılamadı. Bu ve buna benzer problemler görüldü. Aileler bu durumu çok ciddi sıkıntı yaptı. Neticede toptancı bir yaklaşımla kurum iki sene önce kapatıldı.
 </p>
 <p>
  <strong>
   -Peki, ne oldu bu öğrenciler?
  </strong>
  <br/>
  Devlet bu çocuklara zenginleştirilmiş eğitimi iki şekilde veriyor. Birincisi okul dışında BİLSEM’ler aracılığıyla, ikincisi okul içinde kaynak odası ayarlamak suretiyle. Üstün zekâlı çocuklara belli saatlerde farklı dersler veriliyor. Yani bu çocukları bir araya toplamak gibi bir düşünce yok.
 </p>
 <p>
  <strong>
   -Türkiye şartları düşünüldüğünde 60 kişilik kalabalık sınıflarda üstün zekâlılara yeterli rehberlik sağlanıyor mu?
  </strong>
  <br/>
  Okulların çoğunda fiziksel altyapı sorunu mevcut. Bazı çocukları yüzmeye yönlendirmek istiyoruz. Fakat okulda spor salonu yok. Ondan geçtik, okulun bahçesi bile yok. Özel eğitim gereksinimi olan çok sayıda öğrenci var. Bir üstün zekâlı çocuk 5 normal çocuğa bedel. Her sınıfa bu vasıfta bir öğrenci koyduğunuzda mevcut beş artıyor. Bunu böyle düşünmek gerekiyor. Öğretmenlerin materyal noktasında eksiklikleri mevcut. Böyle bir ortamda tam olarak rehberlik yapıldığını söylemek oldukça zor.
 </p>
 <p>
  <strong>
   -Üstün zekâlı öğrencileri bir araya toplamak sizce iyi bir eğitim modeli mi?
  </strong>
  <br/>
  Bu sorunun cevabı çocuktan çocuğa değişir. Bazı çocuklar üstünlerle beraber olmaktan hoşlanıyor. Zihin akranlarını buldukları için kendilerini daha mutlu hissediyorlar. Rekabetçidirler, rekabet etmekten hoşlanıyorlar. Kimi çocuklar ise bu durumdan zarar da görebilir. Benlik saygısı düşebilir. Ebeveyn neyi seçeceğine çocuğun yapısına bakarak karar vermeli.
 </p>
 <p>
  <strong>
   -Yurtdışında uygulama nasıl?
  </strong>
  <br/>
  Amerika’nın pek çok eyaletinde üstün potansiyelli çocuklar için ayrı okullar açılıyor. Bu çocukları ayrı ve daha nitelikli eğitime tutmaya çalışıyor. Avrupa buna kesinlikle karşı çıkıyor. Temel düşünce şöyle: Bizim için her çocuk önemli. Bunun için ayrıma gitmiyorlar. Fakat üstün potansiyelli çocuklar bireysel eğitim programları ile destekleniyor. Biz ülke olarak Amerikan modeline daha yakınız. Bundan dolayı bence bu çocukların ayrı bir eğitime tabi tutulması gerekiyor.
 </p>
 <p>
  <strong>
   -Bu çocukları eğiten öğretmenlerin yeterlilikleri nasıl?
  </strong>
  <br/>
  Millî Eğitim Bakanlığı üstün zekâlılar öğretmenliğine şimdiye kadar çok sıcak yaklaşmadı. Bölüm mezunlarını sınıf öğretmeni olarak atıyor. BİLSEM’lerde normal sınıf öğretmenleri çalışıyor. Buralara öğretmen alımında önceden kendi alanında yüksek lisans yapmış olmak şartı yeterliydi. Torpil söylentilerinden sonra şu an öğretmen seçimine azami dikkat ediliyor. Artık adayların geçmişte yaptıkları projelere, yayınlara bakılıyor. Şu an durum geçmişe nazaran daha iyi. On yıl sonra rekabet edebilir bir ülke olmak istiyorsak bu çocuklara özel önem vermek zorundayız. Aksi hâlde diğer potada eriyip gidecekler.
 </p>
 <p>
  <strong>
   -Devlet bu çocukların yetiştirilmesi için ne kadar fon ayırıyor?
  </strong>
  <br/>
  Benim bildiğim üstün potansiyelli çocuklara şu kadar fon ayrıldı şeklinde bir rakam yok. 2013-2017 yılları arasında bir stratejik eylem planı açıklandı. Bu planda üstün zekâlı çocukların projelerine destek verileceği belirtildi. Sonrasında kalkınma ajansları da bu çocukların projelerine daha fazla destek verdi. Ama keşke şu kadar fon bu çocuklara ayrıldı dense. Fakat şu an için böyle bir durumdan söz edemiyoruz.
 </p>
 <p>
  <strong>
   ilk ve tek özel ilköğretim iki yıl önce rafa kaldırıldı
  </strong>
 </p>
 <p>
  Türkiye’de 0-24 yaş arasında zekâ katsayısı 130’un üzerinde 682 bin üstün potansiyelli insan olduğu öngörülüyor. Fakat yaklaşık 15 binine ulaşılabiliyor. Bu çocukların tespiti ile ilgili 30’a yakın IQ testi var. Lakin biri bile yerli değil. Devletin 2002’de büyük umutlarla açtığı yalnızca üstün potansiyelli çocukların kayıt yaptırdığı ilk ve tek ilköğretim okulu projesi desteklenmeyince iki yıl önce rafa kaldırıldı. Ne yazık ki bu çocuklar eğitim sisteminin içerisinde yitip gidiyor.
 </p>
 <p>
  Millî Eğitim Bakanlığı (MEB) zeki ve yetenekli çocukların tespitine oldukça dikkat ediyor. Gelecek seneden itibaren, potansiyelli öğrencilerin belirlenmesine 2. sınıftan başlanacak. Belirlenen öğrenciler okul sonrasında BİLSEM’lere yönlendiriliyor. Burada çocuklar, bilişim teknolojisi, robot, matematik, resim, müzik ve yabancı dil gibi derslerden eğitim alıyor. Arz ve talep dengesi düşünüldüğünde BİLSEM’lerin ihtiyacı karşıladığını söylemek çok zor. Bu kurumlardan Türkiye’de 67 ilde yalnızca 77 tane var. Bazı özel okullarda da üstün potansiyelli öğrenciler için eğitim programları mevcut. Fakat bu eğitim çoğu ailenin bütçesini aşıyor. Orta sona kadar eldeki imkânlarla takip edilen bu öğrenciler lisede kendi hâllerine bırakılıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/egitim/ustun-zekaya-ustunkoru-muamele_553631), [web.archive.org (arşiv bağlantısı)](http://web.archive.org/web/20160304070923/http://www.aksiyon.com.tr:80/egitim/ustun-zekaya-ustunkoru-muamele_553631)
