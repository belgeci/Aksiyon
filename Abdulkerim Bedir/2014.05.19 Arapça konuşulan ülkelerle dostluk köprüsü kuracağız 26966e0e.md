# Arapça konuşulan ülkelerle dostluk köprüsü kuracağız

*Abdulkerim Bedir 2014.05.19*

<div class="pNewsDetailMainContent ctx_content" itemprop="articleBody">
 <p dir="LTR">
  Türkiye’nin ilk özel Arapça kanalı Hira TV, "Hakikatin Dili" sloganıyla yayın hayatına internet üzerinden ‘merhaba’ dedi. 21 yıllık Samanyolu tecrübesini arkasına alan kanal, Arapça konuşulan coğrafya ile sağlam köprüler kurmayı hedefliyor.
 </p>
 <p dir="LTR">
  Türkiye’nin ilk özel Arapça kanalı Hira TV, yayın hayatına internet üzerinden vira bismillah dedi. Yeni Ümit ve Hira dergilerinin 10-11 Mayıs’ta İstanbul’da düzenlediği "İslam Dininin Zenginliği: İçtihad ve Kıyas Uluslararası Sempozyumu’nu Arapça canlı yayımlayarak yayın hayatına başladı. "Hakikatin Dili" sloganını kullanan Hira TV, 400 milyonluk Arapça konuşulan coğrafya ile sağlam köprüler kurmayı hedefliyor. Samanyolu Yayın Grubu’nun birikim ve tecrübesinin üzerine kurulan Hira TV’yi Genel Yayın Yönetmeni Yusuf Acar’la konuştuk.
 </p>
 <p dir="LTR">
  <strong>
   -Hira TV hangi ihtiyaçtan dolayı ortaya çıktı?
  </strong>
 </p>
 <p dir="LTR">
  Samanyolu Yayın Grubu, 21 yıldır yayın hayatına devam ediyor. 5 dilde 13 farklı kanalla hizmet veriyor. Uzun süredir, Arapça konuşulan ülkelerden, "Neden Arapça kanal kurmuyorsunuz?" sorusuyla karşılaşıyorduk. Biz de bu ihtiyacın farkındaydık. Hira TV bir beklentinin sonucu olarak ortaya çıktı.
 </p>
 <p dir="LTR">
  <strong>
   -Kimlere hitap edecek?
  </strong>
 </p>
 <p dir="LTR">
  Arapça konuşulan ülkeler denirken akla Ortadoğu, Arap ülkeleri geliyor. Hâlbuki Arapça konuşulan pek çok Afrika ülkesi var. Bu çok önemli bir nokta. Moritanya, Sudan, Somali, Çad bir Afrika ülkesi ama Arapça da konuşuluyor. Hira TV, Arapça konuşulan tüm coğrafyaya hitap edecek. Biz buna "Hira coğrafyası" diyoruz. Yaklaşık 400 milyona sesimizi duyuracağız.
 </p>
 <p dir="LTR">
  <strong>
   -Şu an internet üzerinden yayın yapıyorsunuz, uyduya ne zaman geçilecek?
  </strong>
 </p>
 <p dir="LTR">
  İnternet yayını uydu için bir hazırlık mahiyetinde. Öncelikli hedefimiz Arapça konuşulan ülkeler. Hazırlıklarımız devam ediyor. Muhtemelen Nilsat uydusu üzerinden yayın yapacağız. İlk başta Türkiye’ye hitap etmeyi düşünmüyoruz. Zamanla Türksat’ta, Kablo TV ve diğer platformlarda da olmak istiyoruz. Tabii televizyonculuk kolay bir iş değil. İnsan ve teknoloji yatırımı gerektiriyor. Türkiye’de internetten Arapça yayın yapmak bile hayli zor bir iş. Arapça dil ve yazılım bilen elemana ihtiyacınız var. Bu işleri görecek eleman bulmak kolay değil. Uydu yayını ile ilgili süre belirtmek istemiyorum ama en kısa zamanda geçeceğiz. İnternetten kazandığımız tecrübeyi uydu yayınında kullanacağız.
 </p>
 <p dir="LTR">
  <strong>
   -Program içerikleri nasıl olacak?
  </strong>
 </p>
 <p dir="LTR">
  Hira TV, Samanyolu Yayın Grubu’nun felsefesini benimsemiş bir kanal olacak. İnsan ve ahlak odaklı bir yayın yapacağız. İlmî, kültürel, dinî kanallar gibi tematik kanal olmayacağız. Aile kanalı olacağız. Hira TV’de çizgi filmler, diziler, kadınlara ve erkeklere yönelik programlar olacak. Kendi yapımımız belgeseller olacak. Ayrıca ilmî ve kültürel programlar da olacak. Fethullah Gülen Hocaefendi’nin sohbet ve vaazlarını da Arapça olarak yayımlayacak. Samanyolu’nun sevilen pek çok dizisinin Arapça dublajı elimizde mevcut. Tarçın ve Arkadaşları, Can gibi çizgi filmler yayına hazır. Yeşeren Ümitler ve Farklı Seslerin Ahengi programını Arapçaya çeviriyoruz. Irmak ve Mehtap TV’nin de bazı programlarından yararlanacağız.
 </p>
 <p dir="LTR">
  <strong>
   -Dizilerde kültürel uyuma dikkat edecek misiniz?
  </strong>
 </p>
 <p dir="LTR">
  Dizilerin pek çoğu Arap ülkelerinde yayımlandı. Günümüz dünyasında teknoloji ve internetle birlikte izleyici yakınsaması diye bir hadise var. Yani izleyiciler artık hemen hemen aynı formatlardan hoşlanıyor. Aynı içeriklerin peşinden gidiyorlar. Ufak tefek kültürel tatlar ve dokularda farklıklar olsa da insanlar televizyonun karşısına geçip dizi izliyor. Bu hemen hemen bütün coğrafyalarda böyle.
 </p>
 <p dir="LTR">
  <strong>
   -Haber olacak mı?
  </strong>
 </p>
 <p dir="LTR">
  Haber tabii ki olacak. Haber olmazsa olmaz. Özellikle coğrafyamızla alakalı haber alma ve haber verme ihtiyacı oldukça fazla. Haber için öncelikli olarak haber merkezi kurmak gerekiyor. Bu iş için dil bilen elemana ihtiyaç var. Türkiye’den de haberler vereceğiz ama Arap coğrafyasına hitap ediyorsanız oralarla da ilgili haberler sunmanız gerekiyor. Dolayısıyla mümkün olduğu kadar geneli kapsayan bir habercilik anlayışıyla haber merkezi kurmayı düşünüyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/medya/arapca-konusulan-ulkelerle-dostluk-koprusu-kuracagiz_538531), [web.archive.org (arşiv bağlantısı)](http://web.archive.org/web/20160220083308/http://www.aksiyon.com.tr:80/medya/arapca-konusulan-ulkelerle-dostluk-koprusu-kuracagiz_538531)
