# Bağcılar'dan MIT'e: Enes'in PI mutluluğu

*Abdulkerim Bedir 2015.04.07*

<div class="pNewsDetailMainContent" itemprop="articleBody">
 <p>
  Fatih Koleji öğrencisi Enes Kocabey, dünyanın en prestijli teknoloji üniversitesi MIT’e, yıllık 65 bin dolar bursla kabul edildi. Kocabey, bu müjdeyi, Pi sayısını (3,14) sembolize eden üçüncü ayın 14’ünde aldı.
 </p>
 <p>
  Fatih Koleji’nin geçen seneki mezunlarından Enes Kocabey, teknoloji ve mühendislik konularında dünyanın en iyi teknik üniversitesi olarak gösterilen  Massachusetts Instutue Of Technology’ ye (MIT) burslu kabul edildi. Kalitesi uluslararası ödüllerle de tescilli okul, Enes’in öğrenim hayatı boyunca bütün masraflarını karşılayacak. Şu ana kadar 72 mezununun Nobel aldığı MIT’e öğrenim görmek kolay bir iş değil. Dünyanın her yerinden yüz binlerce öğrenci buraya girmek için birbiriyle yarışıyor. MIT, Türkiye’den her yıl sadece bir ya da iki öğrenciyi kabul ediyor. Kabul için öğrencinin okul başarısı kadar sosyal hayatı da önemli. Şimdi, sözü uzatmadan Enes Kocabey’in İstanbul Bağcılar’dan Massachusetts’e uzanan hikâyesine bakalım.
 </p>
 <p>
  Enes, esnaf bir baba ile ev hanımı bir annenin 3 erkek çocuğunun en büyüğü. Diğer kardeşleri de İstanbul’da bir Anadolu lisesinde okuyor. Okumayı 5 yaşındayken annesinin yardımı ile öğrenmiş. 6 yaşında Bağcılar’daki devlet okulunda öğretime başladığında öğretmenleri zekâsını kısa sürede fark etmiş. Onu doğrudan ikinci sınıfa almışlar. Enes, kalabalık sınıflarda azmi ve zekâsıyla sivrilmeyi başarmış, okulun parmakla gösterilen öğrencisi olmuş. Ama yine de okuldaki başarıları yeterli görmemiş. Kendisine en iyi fen lisesine girme hedefi koymuş. 6. sınıfta kazandığı dershane bursu, hayatında önemli bir kapıyı açmış. Enes’in başarısını fark eden öğretmen amcası, onu Fatih Koleji’ne burslu olarak kaydettirmiş. Okula alışmada ilk başlarda oldukça zorlanmış. Hatta kendini diğer öğrencilerden eksik hissettiğini bile hatırlıyor. İntibak sürecinin ardından başarı grafiğinde artış olmuş. 7. sınıftayken 6 kişilik matematik ekibine seçilmesi ona özgüven kazandırmış. Sıkı bir çalışma azmi ile lise konularını daha o zaman bitirmiş. 8. sınıftayken Fatih Koleji’nin 13 kişilik olimpiyat takımında yer almayı başarmış. TÜBİTAK’ın birinci aşama sınavını Enes’le birlikte okuldan 4 arkadaşı geçmiş. Yoğun olimpiyat çalışmasından, o zamanki adıyla SBS’ye hazırlanmaya pek vakit bulamamış. Yalnızca iki ay hazırlanmalarına rağmen aralarında Enes’in de bulunduğu 5 öğrenci bütün sorulara doğru cevap vererek birinci olmuş.
 </p>
 <p>
  <strong>
   Yüksel hoca faktörü
  </strong>
 </p>
 <p>
  Enes’in öğretim maratonunda sıra liseye gelmiştir. Bu dönemde sıkça rastlanan motivasyon düşüklüğü onda da görülür. Çalışmalarından istediği verimi alamaz. Neticede okulun olimpiyat takımına seçilemez. Bir ara kendi kendine “Her şey buraya kadarmış. Bırak bu işleri!” bile der. 10. sınıftayken okulun olimpiyat takımının başına Yüksel Demir gelir. Demir, daha önce Erzurum Aziziye Koleji’nde görev yapmıştır ve çalıştığı her okulda madalyaları toplamakla meşhur biridir. Çalışma azmi ve disiplini bütün öğrencilerin dilindedir. Yüksel Demir, takımı sıkı bir çalışma kampına sokar. 15 saat süren yoğun çalışma temposunda sosyal etkinlikler de ihmal edilmez. Enes gibi çalışkan bir öğrenci dahi ilk başlarda yoğun tempoya ayak uydurmakta zorlanır. Daha sonra bu duruma alışan Enes, olumlu sonuçlarını almaya başlar. O sene Antalya’daki Matematik Olimpiyatları’nda altın madalya kazanır. Diğer takım arkadaşları da 2 gümüş ve 1 bronz madalya almıştır. Bu sonuç daha büyük başarılar için Enes ve arkadaşlarını kenetler. Enes Kocabey, özellikle Yüksel Demir’in hakkını vererek “Öğretmenlerimizin özverileri olmasaydı bu sonuçların alınması imkânsızdı.” diyor.
 </p>
 <p>
  Fatih Koleji’nin 8 kişilik takımın 7 üyesi aynı sene TÜBİTAK’ın birinci seçmelerini geçer. Enes, ikinci aşamada bronz madalya kazanır. Diğer 5 arkadaşı da çeşitli dereceler elde eder. Okul için bu durum rekor anlamına da gelmektedir.
 </p>
 <p>
  Bu arada bir parantez açıp olimpiyatlar hakkında kısa bilgi verelim. Olimpiyatlar fizik, kimya, biyoloji, matematik ve bilgisayar kategorilerinde yapılıyor. Millî takıma seçilmek için TÜBİTAK’ın yaptığı sınavları başarıyla geçmek şart. İlk sınav mayıs ayında. Türkiye geneli 4 bin civarı öğrenci giriyor. 9, 10, 11. sınıf öğrencileri aynı sınavda yarışıyor. Başarılı olanlar TÜBİTAK’ın iki haftalık kampına katılıyor. Burada üniversite hocalarından ders alıyorlar. Aralık ayında yapılan ikinci aşama sınavında başarılı olanlar millî takım seçmelerine davet ediliyor. Bu aşamada 2 eleme yapılıyor. Neticede ancak başarılı olanlar takıma girebiliyor.
 </p>
 <p>
  Başarılı neticelerin ardından Enes Kocabey 10. sınıfta TÜBİTAK yaz kampına katılır. Burada farklı okullardan öğrencilerle dostluklar kurar. Önemli akademisyenlerden matematik dersi alır. 6 kişilik millî takıma girmeyi kıl payı kaçırır. 1. yedek olması onu daha da kamçılamıştır. Sonraki yıl 1. asildir artık. Bu arada 6 kişilik ekibin 3’ü Fatih Koleji’nden arkadaşlarıdır. Nihayet kendisini ispatlama zamanı gelmiştir. Enes, 2014’te Capetown’da (Güney Afrika) düzenlenen 55. Uluslararası Matematik Bilim Olimpiyatları’nda ve Bulgaristan’da düzenlenen Balkan Matematik Olimpiyatları’nda gümüş madalya kazanır. Bilim olimpiyatlarında derece yapan öğrencilere tanınan haktan yararlanarak kaydını Boğaziçi Üniversitesi Bilgisayar Mühendisliği bölümüne yaptırır.
 </p>
 <p>
  <strong>
   Hedef matematiğin Nobel’i
  </strong>
 </p>
 <p>
  Enes Kocabey, yeni bir dünyaya yelken açmaya kararlıdır. Amerika’daki üniversiteleri daha yakından tanımak için yaz tatilinde buraya gider. Harvard, Yale, MIT gibi dünyanın en iyi üniversitelerini ziyaret eder. Bu arada MIT’in imkânları Enes’i oldukça etkiler. Amerika’da kaldığı üç haftalık süre zarfında oranın üniversite sınavı olarak bilinen SAT (Scholastic Aptitude Test) sınavına girer. İki haftalık hazırlıkla en yüksek puanın 2400 olduğu sınavdan 2140 almıştır. Öğretmenlerinin ve önceki dönem Fatih Koleji’nden mezun olup Amerika’da öğrenim gören arkadaşlarının yardımıyla MIT’e başvurur. Okul, Pi sayısına (3,14) gönderme yapmak için kazananları 3. ay olan martın 14’ünde açıklamaktadır. O gün, üniversite Enes’e bütün ihtiyaçlarını karşılayabilmesi için yıllık 65 bin dolar tutarında karşılıksız burs teklifinde bulunur.
 </p>
 <p>
  Ailesi ilk zamanlar evlatlarının yurtdışına gitmesine razı olmaz. Onu bu kararından vazgeçirmek isteyen annesi, “Boğaziçi Üniversitesi’ne devam et. Burası da çok kaliteli. 1400 lira burs alıyorsun. Bize de yardım ediyorsun.” der. Fakat Enes’in kararlı duruşu sayesinde aile ikna olur. Enes, ağustos ayında MIT’in intibak programına katılacak. Orada, Türkiye’de olmayan bilgisayar mühendisliği ile elektrik-elektronik mühendisliği bileşimi bir programda öğrenim görmek istiyor. Daha şimdiden bölümün hocaları hakkında araştırma yapmaya başlamış. Yayınlarını internetten araştırıyor. Son sözü, akademisyen olmak isteyen Enes’e bırakalım: “Hedefim şu ana kadar hiçbir Türk bilim adamının alamadığı matematik Nobel’i olarak bilinen Phields Ödülü’nü almak. Bunun için çok çalışacağım. Doktoramı bitirdikten sonra geri dönmeyi, ülkeme hizmet etmeyi düşünüyorum.”
 </p>
</div>


Kaynak: [www.aksiyon.com.tr](http://www.aksiyon.com.tr/yasam/bagcilardan-mite-enesin-pi-mutlulugu_550412), [web.archive.org (arşiv bağlantısı)](http://web.archive.org/web/20150731094221/http://www.aksiyon.com.tr/yasam/bagcilardan-mite-enesin-pi-mutlulugu_550412)
