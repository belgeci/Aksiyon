# Gizli yara: Yaşlı istismarı

*Abdulkerim Bedir 2012.09.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Peyami Safa, ‘Tahta Çanaklar’ hikâyesinde okurlarına gözyaşı döktürecek derecede etkileyici bir üslupla yaşlı istismarını anlatır. İşin acı tarafı şu ki; benzer hikâyeler günümüzde artarak yaşanıyor.
  </font>
 </div>
 <div id="newsText">
  <font class="detail-text">
   <p>
    ‘Süleyman Dede iyice yaşlanmıştı. Gözleri görmüyor, kulakları işitmiyordu. Yemekleri üstüne başına döküyor, sofrayı kirletiyordu. Oğlu olsun, gelini olsun Süleyman Dede’den bıkmışlardı. ‘Ah! Şu adam bir ölse de kurtulsak!’ diyorlardı. Bir akşam yemek yiyeceklerdi. Sofraya yeni oturmuşlardı. Süleyman Dede, yemek tabağını önüne çekmek istedi. Tabak, içindeki yemekle birlikte yere düştü, kırıldı. Gelini çok öfkelendi, ‘Bıktım, usandım artık senden! Allah canını alsa da kurtulsak!’ dedi. Süleyman Dede içini çekti. Hiçbir şey söylemedi. Karnı açtı ama yiyecek hali kalmamıştı. Yatmaya gitti. Bütün gece ağladı. ‘Güzel Allah’ım canımı al kurtulayım! Böyle yaşamaktan bıktım artık. Oğluma ve gelinime yük olmak istemiyorum.’ diye ağladı, yalvarıp yakardı.’
   </p>
   <p>
    <img alt="" height="192" src="http://web.archive.org/web/20121029141237im_/http://medya.aksiyon.com.tr/aksiyon/2012/09/03/iht.jpg">
     Usta romancı Peyami Safa’nın seneler önce tasvir ettiği bu tablo artık daha fazla yaşanıyor. Son dönemde medyada kadın ve çocuklara yönelik şiddet haberleri sıkça yer alıyor. Gazete okurken kahvaltımız, akşam haberlerini dinlerken akşam yemeğimiz zehir oluyor. Kamuoyu kadına ve çocuğa şiddeti tartışıyor; devlet, hükümetler çözüm adına politikalar geliştiriyor. Fakat şiddete en az kadın ve çocuklar kadar maruz kalan bir başka grup var ki; onları görmezden geliyoruz: Yaşlılar. Ne medya onların dramına yer veriyor ne de gereken koruma tedbirleri alınabiliyor.
    </img>
   </p>
   <p>
    Yaşlı istismarı, ‘kişiye fizikî, hissî veya psikolojik yönden zarar vererek acı çektirmek’ diye tarif ediliyor. Dünya Sağlık Örgütü (WHO) de buna paralel bir tanım getirerek; ‘yaşlı insanlara karşı herhangi bir güven ilişkisi içerisinde sıkıntı ve zarara sebep olabilecek, bir kez veya tekrarlanan hareket veya davranış eksikliği’ şeklinde ifadelendiriyor.
   </p>
   <p>
    <img alt="" height="259" src="http://web.archive.org/web/20121029141237im_/http://medya.aksiyon.com.tr/aksiyon/2012/09/03/pasta.jpg"/>
    Bu istismarın en önemli özelliği ve acı veren tarafı, gizli kalması. Çünkü istismar bizzat yaşlının yakınları tarafından yapılıyor. İstismara maruz kalanlardan biri huzurevinde ömrünün sonbaharını yaşayan T.K. (79). Sosyal güvencesi olmayan talihsiz kadın, yaşlılık maaşı alıyor. 22 yaşındayken eşini kaybetmiş, yaklaşık 40 yıl çeşitli işlerde (bebek bakıcılığı, hastanede ve fabrikada temizlik işleri) çalışarak iki çocuğunu büyütmüş. T.K.nın oğlu G.K. (56), evli ve iki çocuğu var. Düzenli bir işi yok. Çocukları liseden sonra okumamış ve bir işte çalışmıyor. Kızı G.Y. (53)  evli ve ev hanımı. İki çocuğu da işsiz. T.K. huzurevine gelmeden önce gecekonduda yalnız başına yaşıyordu. Bu süre zarfında oğlunun çocukları, kendisine fiziksel ve psikolojik şiddet uygular. Bu şiddetin sebebi onlara para vermemesiydi çoğu zaman. Yaşlı kadın, çareyi ‘kendisini huzurevine atmakta’ bulur. Ancak huzurevi hayatına alışması hayli zor olur. İlk 5 ay ortama uyum sağlayamaz.
   </p>
   <p>
    Şiddet uygulayanlar arasında ilk sıraları aile yakınlarının alması, yaşlıların durumu çevrelerinden gizlemesine sebep oluyor. ‘Kol kırılır yen içinde kalır’ anlayışı çoğu zaman meselenin tespitini ve çözümünü zorlaştırıyor. Tıpkı T.K. Hanım’da olduğu gibi. O da sonuç çıkmayacağını yahut yakınlarının ceza alacağını düşünerek herhangi bir şikâyette bulunmamış.
   </p>
   <p>
    Aile içi şiddetin bir türü olan ‘yaşlı istismarı’ hakkında ilk tanımlama 1975’te yapıldı. Sosyal ve kültürel farklılıklardan dolayı, yaşlı şiddetiyle alakalı tam bir görüş birliği bulunmuyor. Buna rağmen istismarın başlıca türleri; ‘fiziksel, psikolojik, ekonomik ve cinsel’ diye sıralanıyor.
   </p>
   <p>
    A.E. Hanım (72) ekonomik ve psikolojik şiddete maruz kalan bir kişi. Eşi 10 yıl önce vefat eden A.E.nin 2’si erkek 5 çocuğu var. Eşinin ölümünden sonra yaşlı kadın için işler umduğu gibi gitmez. ‘5 çocuğum var, nasılsa biri bana bakar’ umudu yerini hayal kırıklığına bırakır. Önceleri büyük oğlunun yanında kalan A.E. gelininden hakaret ve  fiziki şiddet görünce küçük oğlunun yanına taşınır. Küçük gelin ise, kocasından kalan emekli maaşına el koyar. Zamanla artan hakaretlere dayanamayınca, kızlarının kapısını çalar. Fakat burada da işler umduğu gibi gitmez. Bu kez damatları onu ‘istenmeyen kişi’ ilan eder. Daha fazla dayanamayan talihsiz kadın son çare olarak huzurevine taşınır.
   </p>
   <p>
    Yaşlı istismarı her toplumda, farklı kültür ve ekonomik düzeylerde görülebiliyor. Yaşlılar aile içinde olduğu kadar sağlık hizmetleri ve sosyal hizmetlerin verildiği kurumlarda da şiddete uğruyor. Genç ve dinamik bir nüfusa sahip Türkiye, ileride nüfusun yaşlanmasıyla sorunu daha derinden hissedecek. Yaşlı istismarı diğer ülkelerde de aile onurunun korunması ve uyumun bozulmaması adına saklanıyor.
   </p>
   <p>
    Türkiye’de kentleşme ve sanayileşmeyle birlikte içtimai, kültürel ve ekonomik yapıda değişim/dönüşüm yaşandı. Şehirleşme öncesinde yaşlılar, dinî ve mahalli kültürün getirdiği kendilerini koruyan, saygın kılan kurallar çerçevesinde hayatını sürdürüyordu. Dede ve nineler, kente göçle birlikte yabancı bir hayat tarzı ve mesken biçimiyle karşılaştı. Çekirdek ailenin daha etkin hâle gelmesiyle yaşlılar, şehirde farklı roller üstlendi. Eski hayatta aile içinde saygı gören, değeri bilinen yaşlı, şehirde yerini, önemini, otoritesini önemli ölçüde yitirdi. Kadınların çalışma hayatına girmesi, ekonomik özgürlüğünü ele almasıyla da aile içerisinde güç dengeleri ve roller yeniden dağıtıldı. Dolayısıyla yaşlılar, psikolojilerini ciddi derecede etkileyen bir hisse kapıldı: “Galiba çocuklarıma yük oluyorum.”
   </p>
   <p>
    İstismarcılar, en yakınları
   </p>
   <p>
    Ülkemizde yaşlı istismarının aile içinde gizli tutulmaya çalışılması yanı sıra sosyal, hukukî ve tıbbî destek hizmetlerinin eksikliği bu konudaki çözümü zorlaştırıyor.  Yaşlı istismarı, şehre yoğun göçe ve yaşlı nüfustaki artışa paralel olarak önümüzdeki senelerde çocuk ve eş istismarı kadar konuşulacağa benziyor.
   </p>
   <p>
    Gelişmiş ülkelerde yaşlı istismarı meselesine giderek artan ilgi söz konusu. Türkiye’de ise bu konu henüz ilmî ve hukukî düzeyde ele alınmış değil. Türkiye’deki yaşlıların çoğunluğu çocuklarıyla aynı ortamı paylaşmak istiyor. Fakat birtakım sebeplerle yaşlıların bu isteği karşılanamıyor. Evde bakıma muhtaç yaşlılar bazen stresin kaynağı olarak görülüyor, kısa zaman sonra ‘istenmeyen adam’ ilan ediliyor. Bazen de iş fiziki ve psikolojik şiddete kadar varıyor. Diğer taraftan huzurevi ya da bakım merkezlerinde kalıp yakınları tarafından hiç ziyaret edilemeyen, ilgi ve destekten yoksun yaşlıların durumu meselenin farklı bir boyutu.
   </p>
   <p>
    Z.Y. Hanım’ın (65) hikâyesi de diğer iki hikâyeden farklı değil. Yaşlı kadının 3’ü erkek 8 çocuğu var. Hepsi evli. 5 sene önce eşini kaybeden Z.Y. bir süre eşinin maaşıyla hayatını devam ettirir. Kocasının ölümünden sonra oğulları, büyük ve küçük kızı kendine sahip çıkmaz. Bunun üzerine ortanca kızının yanına taşınır. Fakat o da gereken ilgiyi göstermediği gibi âdeta onu ortada bırakır. Gecekonduda yaşayan kızı, kömürlükten bozma bir yer verir ve babasından kalan maaşına da el koyar. Zaman zaman yemek vermez.
   </p>
   <p>
    Birleşmiş Milletler tarafından yayımlanan demografik göstergeler, önümüzdeki yıllarda yaşlılığın ülkemiz açısından önemli sorun haline geleceğini gösteriyor. BM tahminlerine göre, 2011 yılı itibariyle 60 yaş üzeri grupta yer alan kişi sayısı yüzde 9,3 oranında iken 2050’de bu oran yüzde 26’ya çıkacak. Bir araştırmaya göre Türkiye’de yaşlı insanların yüzde 36’sı çocuklarıyla, yüzde 63’ü kendi evinde, yüzde 1’i diğer akrabaların yanında veya huzurevlerinde yaşıyor.
   </p>
   <p>
    Yaşlı istismarı konusunda Batı Avrupa ülkeleri ve ABD’de 1970’lerde başlayan ilmî araştırmalar ve önleyici tedbirler, Türkiye’de henüz emekleme aşamasında. Bu konudaki ilk araştırma 1996’da Dr. Taner Altan tarafından İstanbul’da yapıldı. Altan’ın araştırmasına göre huzurevine müracaat eden yaşlıların yüzde 25,6’sı fiziksel istismara maruz kaldı. Yaşlı yakınlarından yüzde 86,7’si de yaşlılardan rahatsızlık duyuyor. Bu durum yaşlılarda üzüntü, çaresizlik, nefret duyguları meydana getiriyor. Türkiye’de yaşlılara yönelik fizikî istismarda ilk sırayı gelinler alıyor. Gelinleri sırasıyla oğullar, damatlar ve kızlar takip ediyor.
   </p>
   <p>
    Evlatlar artık bakmıyor
   </p>
   <p>
    Türkiye’de 2011’de 60 yaş üstü 3 bin 510 örnek üzerinde yapılan bir çalışma yaşlıların yüzde 3’ünün istismar veya ihlale uğradığını ortaya koyuyor. Durum gelişmiş ülkelerde bilinenin aksine daha kötü. ABD’de her yıl 65 yaş üstü yüzde 3-6 oranında yaşlı, istismar ve ihlale uğruyor. İngiltere’de ise bu oran yüzde 9’lara kadar çıkıyor.
   </p>
   <p>
    İstismar veya ihlal yalnızca aile içinde meydana gelmiyor. Bu tür vakalara huzurevlerinde, bakım rehabilitasyon merkezlerinde ve sağlık kurumlarında da rastlamak mümkün. Ülkemizde yaşlı istismarını tam anlamıyla tespit etmek zor. Yasal bilgi eksikliği, kurumlar arası koordinasyon sıkıntısı, personel eksikliği gibi meseleler ihmal ve istismarın tespitini güçleştiriyor.
   </p>
   <p>
    Dr. Altan’ın yaptığı diğer bir araştırmada ise huzurevine gelen yaşlıların yüzde 64’ü ailelerinin kendilerini istemediğini belirtiyor. 84,96’sının çocukları var. Yani ‘çocuğum var bana bakar’ anlayışı bilinenin aksine hayat şartlarının değişmesiyle boşa çıkıyor.
   </p>
   <p>
    Nihayetinde çeşitli sebeplerle artan şiddet olaylarından yaşlılar da fazlasıyla etkileniyor. Esas itibariyle, şiddet önlenilebilir bir vaka. Çözüm şiddet uygulayan tarafları da içine alacak tedbirlerin uygulanmasından geçiyor. Son zamanlarda çocuk ve kadınlara yönelik yasal düzenlemelerde yaşlılara da yer veriliyor. Ülkemizde dul kadınlara ve 65 yaş üstü bakıcısının ve kendisinin geliri olmayan yaşlılara devlet tarafından bir maaş bağlanıyor. Bu ekonomik rahatlık yaşlı insanların elini biraz güçlendirse de malesef şiddeti pek de azaltmıyor.  Konunun gelişmiş ülkelerde olduğu gibi başlı başına ele alınması şart.
   </p>
   <p>
    <strong>
     Dr. Taner Artan - Aile ve Sosyal Güvenlik Bakanlığı Bahçelievler Huzurevi Yaşlı Bakım ve Rehabilitasyon Merkezi Müdür Yardımcısı: Yaşlılara özel düzenlemeler yapılmalı
    </strong>
   </p>
   <p>
    Ülkemizde yaşlı istismarı ve ihmali, henüz yeni bir olgu olarak değerlendirilebilir. Bunun başlıca sebeplerinden biri içtimai yapıdaki hızlı değişimlere rağmen, ananevi aile değerlerinin yerini korumaya devam etmesidir. Ancak diğer taraftan ananevi aile yapısında yaşanan değişimlerin sonucu olarak, yaşlıların eskisi kadar aile içindeki saygınlığını ve gücünü koruyamadığını söylemek yanlış olmayacaktır. Ülkemizde, bakıma muhtaç yaşlıların hayatının asgari düzeyde dahi olsa garanti altına alınması gerekiyor. Bunun için çalışmaların artırılması, yasal altyapı eksikliklerinin giderilmesi ve ailelerin sorumluluklarını yerine getirmeleri konusunda bilinçlendirilmesi şart. Ayrıca istismara ve ihmale uğrama riski taşıyan yaşlılara karşı ihbar hattı sistemi oluşturulmalı. Diğer taraftan ulusal yaşlı merkezi oluşturularak istismar vakalarının kurumlar tarafından raporlaştırılması sağlanmalı.
   </p>
   <h3>
    Hangi yaşlı tipi daha fazla şiddete maruz kalıyor?
   </h3>
   <p>
    Bağımlı ve yetersiz olanlar (sağlık sorunları, ekonomik nedenler vb.)  Kalabalık aile ortamı içerisinde yaşayanlar, statü ve güç kaybına uğrayanlar  Dul veya boşanmış olanlar  Yalnız yaşayan ve izole olanlar  Cazip maddi kaynağı bulunmayanlar  Mental yetersizliği ve özrü olanlar  İleri yaşlarda olanlar (70-75 ve üzeri)
   </p>
   <h3>
    En fazla istismarı ne tür insanlar gösteriyor?
   </h3>
   <p>
    Üstlendiği bakım görevini benimsemeyen ve zorunlu yapanlar  Baktığı kişiyle zıt olanlar ve kırgın roller üstlenenler  Kişilik problemleri olanlar (benlik saygısını yitirme, düşünce ve davranışlarını kontrol edememe)  Maddî ve tıbbî problem yaşayanlar, evlilik çatışması ve işsizlik gibi dış faktörlerden etkilenenler  Şiddet ve istismarı çözüm olarak algılayanlar  Madde bağımlısı olanlar
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ÖMER EMİROĞLU, 04 September 2012, 11:44
> Yıllardır Aksiyon okuruyum. Her hafta dergiyi merakla beklerim acaba bu hafta hangi ilginç konulara değinecek ve olaylara daha farklı bir açıdan bakmamı sağlayacak diye. Bu hafta da derginizde en çok yaşlı istismarı başlıklı dosyanız ilgimi çekti. İnşallah bu yazıdan sonra yaşlı istismarı gündeme ot...

Kaynak: [www.aksiyon.com.tr](http://www.aksiyon.com.tr:80/aksiyon/haber-33479-gizli-yara--yasli-istismari.html), [web.archive.org (arşiv bağlantısı)](http://web.archive.org/web/20121029141237/http://www.aksiyon.com.tr:80/aksiyon/haber-33479-gizli-yara--yasli-istismari.html)
