# Liselere öğrenci değil, kaos yerleşiyor

*Abdulkerim Bedir 2014.06.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Liselere geçişte sistem sil baştan. Temel eğitimini bitiren öğrencilerin tercih listesi 10’dan 21’e yükseltildi ama bu tercihi yaparken nasıl bir kriter kullanacakları henüz açıklanmadı. Gençlerin çoğu evlerine en yakın liseye gidecek.
  </font>
 </div>
 <div id="newsText">
  <font class="detail-text">
   <p>
    Millî Eğitim’deki plansız icraatları, öğrenci ve velilerin yanı sıra eğitim uzmanları dahi takip edemiyor. Her yeni bakanla birlikte eğitim sisteminde köklü değişiklikler oluyor. Yapboz tahtasına dönen eğitim sistemi milyonlarca öğrenciyi mağdur ediyor. Günü kurtarıcı pansuman çözümler ise elbette derde deva olmuyor. Bu sene liselere yerleştirmede ilk kez kullanılacak Temel Eğitimden Ortaöğretime Geçiş Sistemi (TEOG) bu duruma verilecek misallerden şimdilik sonuncusu. Okulların kapanmasına çok az kala özellikle yerleştirme işlemlerinde sil baştan değişiklikler yapıldı. Millî Eğitim Bakanlığı’nın (MEB) geç gelen açıklamalarının ardından öğrenciler hayal kırıklığına uğrarken velilerin kafası biraz daha karıştı.
   </p>
   <p>
    Artık iyi bir okula yerleşmek için yüksek puan almak yetmiyor, bunun yanı sıra süreci de iyi takip etmek gerekiyor. Bu sene ilk defa hayata geçirilen sistem şu şekilde uygulanacak: Liselere yerleştirme işlemleri tek seferde ve tek takvimle yapılacak. Tercihler 31 Temmuz-8 Ağustos tarihleri arasında e-okul üzerinden gerçekleştirilecek. Öğrencilerin tercih listesine alabileceği okul sayısı 10’dan 21’e yükseldi. Böylece adaylar daha fazla okulda şansını deneyebilecek. Ama bu tercihlerini yaparken nasıl bir kriter kullanacakları ise şimdilik meçhul.
   </p>
   <p>
    Liselere yerleştirme tercihleri iki liste üzerinden yapılacak. İlk listedeki 15 okula yerleşemeyen ikinci listedeki 6 okul türünden birine girebilecek. Hiçbirine yerleşemeyen öğrenciler ise ilkokulda olduğu gibi evlerine en yakın lisenin yolunu tutacaklar. Bu noktada öğrencinin isteği hiçbir şekilde dikkate alınmayacak. Bahsettiğimiz 6 okul türünün tamamına sınavla öğrenci alınıyor. Sınavsız kayıt ise sadece imam hatip liselerinde var. Yani sınavla öğrenci alan okula yerleşemeyen öğrenciler zorunlu olarak imam hatip liselerine yerleşecek. Bu okula da gitmek istemezse nakil yolunu seçecek. Bakanlık, bu uygulama ile boş kontenjanları doldurmayı amaçlıyor.
   </p>
   <p>
    Uğur Dershaneleri Rehberlik Koordinatörü Nazik Kösegil öğrencilerin mecburi olarak bir okula yönlendirilmesinin yanlış olduğu görüşünde. Kösegil şunları söylüyor: “Böyle bir zorunluluk lisede öğrencinin ilgi, yetenek ve isteği dışında bir okula yerleşmesi sorununu beraberinde getirecek. Hâlbuki sınavsız öğrenci alan okul türlerinin varlığını sürdürmesi ve öğrenciye seçim hakkı tanınması çok daha doğru olurdu.”
   </p>
   <p>
    TEOG’a geçiş ile birlikte değişen sınav sistemi tercih döneminde yapılan değişikliklerle son hâlini aldı. Puanlama sistemi geçen senekiyle aynı. 500 tam puan üzerinden hesaplama yapılacak. Bu seneye has olarak taban puan uygulaması kalktı. Karne notları yerleştirme puanını yüzde 30 oranında etkileyecek. Bu durumda öğrencinin okul başarısı hayli önem kazandı. Orta öğretim okul kontenjanları 4 Temmuz’da açıklanacak. 8. sınıf yerleştirmeye esas puanlar ise 7 Temmuz’da duyurulacak.
   </p>
   <p>
    Yerleştirme Puanı’nın (YEP) açıklanmasıyla tercih ve yerleştirme dönemi başlayacak. YEP açıklandığında öğrencinin Türkiye Geneli Başarı Sırası açıklaması olmayacak. Aynı şekilde tercih edilecek okulların taban puanları da açıklanmayacak. Öğrencilerin bu kadar bilinmez ortasında nasıl bir tercih yapacakları ise tamamıyla şansa kalmış. Tercih işlemlerinde önemli bir ölçüt olan sayısal verilerin olmaması 1,3 milyon veliyi hayli zorlayacak gibi görünüyor.
   </p>
   <p>
    Ana-Fen Dershaneleri Rehberlik Koordinatörü Rıfat Altunsaray öğrencilerin genel başarı sırası ve yüzdelik diliminin mutlaka açıklanması gerektiği görüşünde. Altunsaray şunları ifade ediyor: “Öğrenci tercih yaparken, genel başarı sırasını ve yüzdelik dilimini ölçüt kabul ediyor. Bakanlığın açıkladığı yerleştirme puanına göre tercih yapmak yanıltıcı olabilir. 2012 yılı okul puanları ile 2013 yılı okul puanları arasında ortalama 20-30 puan farkı vardı. Örneğin bir okul 2012’de 430 puan iken 2013 yılında 403 puana düştü. Fakat yüzdelik dilimi yüzde 10 ise 2013 yılında yüzde 11 oldu. Puanlarda ciddi düşüş olduğu hâlde yüzdelik dilimde belirgin değişiklikler olmadı. Yerleştirme puanı ile birlikte yüzdelik diliminin açıklanmaması yanlış tercihlere neden olabilir.”
   </p>
   <p>
    Bu arada boş kontenjan meselesine de bir parantez açmak gerekiyor. Geçen senelerde yedek yerleştirmelerle çözülmeye çalışılan bu sorun bu yıl okullara nakil yoluyla çözülecek. Nakil işlemlerinde de geçmiş yıllardaki gibi puan sınırı olmayacak. Bakanlık bu uygulama ile boş kontenjan sorununu çözmeye çalışıyor. Fakat bu durum birtakım adaletsizlikleri de beraberinde getirecek. Mesela aralarında puan uçurumu olan öğrenciler aynı okula yerleşebilecek. Sınıflar homojen olmayacak. Bu durum sınavda iyi bir puan almış öğrenci için haksızlık anlamına geliyor. Aslında geçen seneki yedek yerleştirme ile 2014’teki nakil işlemleri arasında çok da fark yok. Daha önce 3 veya 4 kez yedek yerleştirme dönemi olurdu. Öğrenciler 4-5 hafta bu süreci takip ederlerdi. Bu sene de öğrenciler aynı süre zarfında nakil işlemlerini takip edecek.
   </p>
   <p>
    <img alt="" height="233" src="http://web.archive.org/web/20140703133307im_/http://medya.aksiyon.com.tr/aksiyon/2014/06/23/liselere2.jpg"/>
   </p>
   <p>
    Eğitim uzmanı Faruk Uysal, bu sene tercih yapmak kadar yerleştirme işlemlerini takip etmemenin de önemli olduğu görüşünde. Uysal, “Yaklaşık iki buçuk ay sürecek yerleştirme döneminde mağdur olmamak için yeni sistemi iyi bilen uzmanlardan yardım almak gerekiyor. Dershaneye gitmeyen öğrenciler için pek çok dershane ücretsiz tercih rehberliği yapıyor. Öğrenciler buralardan istifade edebilirler.” diyor.
   </p>
   <p>
    Özel okul kontenjanları ve öğrencisini TOEG puanına göre alması da yeni netleşti. Sistem içinde yer alan sıkıntıları çözmek için yapılan değişiklikler MEB’de yeni problemlere kapı aralıyor.
   </p>
   <p>
    <strong>
     Temel Eğitimden Ortaöğretime Geçiş Sistemi yerleştirme takvimi
    </strong>
    11 Haziran 2014:    TEOG Ortak Sınav Puanlarının Açıklanması
   </p>
   <p>
    16-20 Haziran 2014:    Ortak Sınav Puanlarına İtiraz Süresi
   </p>
   <p>
    04 Temmuz 2014:    Tercihlere Esas Kontenjan Tablolarının İlanı
   </p>
   <p>
    07 Temmuz 2014:    Yerleştirme Esas Puanı (YEP) ve 8. Sınıf SBS Sonuç İlanı
   </p>
   <p>
    31 Temmuz-08 Ağustos 2014: Yerleştirme İşlemleri İçin Tercihlerin Alınması (15+6 Adet Tercih)
   </p>
   <p>
    22 Ağustos 2014:    Yerleştirme Sonuçlarının İlanı ve Kesin Kayıt Dönemi
   </p>
   <p>
    25 Ağustos 2014:    Nakil Döneminin Başlaması
   </p>
   <p>
    15 Eylül 2014:    Nakillerin Sona Ermesi ve Okulların Açılması
   </p>
   <p>
    <strong>
     Liselere Giriş Sınavları
    </strong>
   </p>
   <p>
    2001- 2006’da LGS kaldırıldı; yerine Ortaöğretim Kurumları Sınavı (OKS) getirildi.
   </p>
   <p>
    2008-2009: OKS kaldırıldı; yerine 3 yıllık Seviye Belirleme Sınavı (SBS) geldi.
   </p>
   <p>
    2010-2011: Üç aşamalı SBS’nin kaldırıldığı açıklandı ve yeniden tek sınava (SBS) geçildi.
   </p>
   <p>
    2012-2013: SBS son kez yapıldı.
   </p>
   <p>
    2014’te Temel Eğitimden Ortaöğretime Geçiş Sistemi getirildi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38851-liselere-ogrenci-degil-kaos-yerlesiyor.html), [web.archive.org (arşiv bağlantısı)](http://web.archive.org/web/20140703133307/http://aksiyon.com.tr/aksiyon/haber-38851-liselere-ogrenci-degil-kaos-yerlesiyor.html)
