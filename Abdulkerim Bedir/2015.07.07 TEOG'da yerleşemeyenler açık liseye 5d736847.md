# TEOG'da yerleşemeyenler açık liseye

*Abdulkerim Bedir 2015.07.07*

<div class="pNewsDetailMainContent" itemprop="articleBody">
 <p>
  TEOG sonuçlarının açıklanmasının ardından öğrencileri şimdi de tercih telaşı sardı. Mağduriyet yaşanmaması için yeni değişikliklerin iyi bilinmesi gerekiyor. Bu sene herhangi bir okula yerleşemeyen öğrenciler açık liseye yönlendirilecek.
 </p>
 <p>
  1milyon 300 bin 8. sınıf öğrencisinin merakla beklediği Temel Eğitimden Ortaöğretime Geçiş (TEOG) sınavı puanları gecikmeli olarak 26 Haziran’da açıklandı. Bu gecikmenin sebebi açılan bir dava üzerine Danıştay 8. Dairesi’nin bir İngilizce sorusunu iptal etmesiydi. Millî Eğitim Bakanlığı, hak ihlali yaşanmaması için, iptal edilen soruyu bütün adaylarda doğru kabul etti. İptal tartışmaları devam ederken ikinci şok yaşandı. Özel okullarda okuyan ve din dersinden muaf olan 371 öğrencinin puanının eksik hesaplandığı ortaya çıktı. Bakanlık hatayı kabul etti, puanlar düzeltildi. Yaşananlardan sonra tercihlere daha fazla dikkat edilmesi gerekiyor. Bu sene hiçbir  tercihine yerleşmeyen adaylara zorunlu olarak açık lise yolu gözükecek!
 </p>
 <p>
  Lise tercihi, üniversite seçimini ve sonrasında da meslek edinmeyi etkileyen önemli bir karar. Bunun için çoğu öğrenci ve veli tercih yaparken kılı kırk yarıyor. Bundan dolayı dershanelerin rehberlik servisleri tercih döneminde uzman desteği almak isteyen öğrencilerin akınına uğruyor.
  <br/>
  Gelelim zorlu  tercih sürecinde dikkat edilmesi gereken hususlara. Teknik bilgiler vererek meseleyi açıklamaya çalışalım. Bu seneki sonuçlarda öğrencilerin başarı sıralaması gözükmüyor. Onun yerine sonuç belgesinde sınava girenler arasındaki yüzdelik dilimi ve yerleştirme esas puanı var. Hâlbuki sağlıklı bir tercih için başarı sırası olmazsa olmaz. Müsteşar Yusuf Tekin, eğitimcilerin tepki gösterdiği uygulamayı pedagojik gerekçelerle savunuyor. Fakat hangi pedagojik gerekçeyle milyonlarca öğrencinin sıralama sınavına tabi tutulduğuna cevap ver(e)miyor. Bu arada sıralamasını merak eden öğrencilere pratik bir yöntem verelim. 2015 TEOG sonuçlarına göre puanı hesaplanan toplam öğrenci sayısı ile kendi yüzdelik diliminizi çarpıp 100’e bölerseniz, başarı sıranızı üç aşağı beş yukarı bulabilirsiniz.
 </p>
 <p>
  <strong>
   Tercih yüzdeliğe göre olmalı
  </strong>
 </p>
 <p>
  Öğrenciler, mevcut durumda yüzdelik dilim ve puana bakarak tercih yapacak. Yüzdelik dilim ile puanlar arasında ters orantı olduğunu unutmamak gerekiyor. Bu şartlar içerisinde yüzdelik dilime göre tercih yapmak en garanti yöntem. Çünkü taban puanlar her yıl değişebiliyor. Yalnızca puana bakarak tercih yapmak yanıltıcı olabilir. Mesela Galatasaray Lisesi’ni tercih edecek bir öğrenci okulun geçen seneki puanına bakmak yerine, yüzdelik dilimine göre tercih yapmalı. Puanı okulun geçen seneki taban puanını geçtiği hâlde bu sene yerleşemeyebilir. Çünkü bu seneki TEOG’da tam puan alan öğrenci sayısı hayli fazla. Yüksek puan diliminde bir yığılma söz konusu. Dolayısıyla yalnızca puan kriterini baz almak yanıltıcı olabilir. İlk dönemki sınavda 4 bin 742 öğrenci bütün sorulara doğru cevap vererek tam puan almıştı.
 </p>
 <p>
  Bu arada önemli bir hatırlatmada bulunalım. Okul kontenjanları, yeni açılan okullar, bazı okul türlerinin değişmesi gibi durumlar yüzdelik dilimlerde değişmeye neden olacaktır. Tercih yaparken bu durumun gözden kaçırılmaması gerekiyor.
 </p>
 <p>
  Bu sene TEOG’a önemli yenilikler getirildi. Geçen sene özel okula kayıt yaptırmak isteyenler için ayrı bir buton açılmadığından bazı sıkıntılar yaşanmıştı. Yüzdelik dilimlere çok fazla öğrenci biriktiği için çok yüksek puanlılar dahi açıkta kalmıştı. Mağduriyetlere sebep olan bu duruma bakanlık bu yıl özel önlem aldı. Özel okullar için açılacak buton sayesinde bu yığılmaların önüne geçilecek. Özel okulları tercih eden öğrenciler ‘Özel Okula Kayıt Yaptırdım, Tercih Yaptırmayacağım’ butonunu tercih ederek o okullara kayıtlarını yaptıracak. Özel öğretim kurumlarına kesin kaydını yaptırmış olanlar tercih hakkını kullanmış sayılacak. Öğrenciler tüm okul türlerini içeren 25 okula kadar tercihte bulunabilecekler. Geçen sene 15 tercihte bulunulabiliyordu. Tercihler bir kez yapılacak.  Tercih yapacak adaylara, 25 okul tercihini gösteren ekran açılacak. Ancak özel okula kayıt yaptırdım tercihini seçenlere okul tercih ekranı açılmayacak.
 </p>
 <p>
  Coşku Yayınları Rehberlik Uzmanı Mehmet Azim önemli bir uyarıda bulunuyor: “Özel öğretim kurumlarına kesin kaydını yapmış olanlar tercih hakkını kullanmış sayılacak. Hiçbir tercihine yerleşemeyen öğrenciler açık öğretim kurumlarına yerleştirilecek.”
 </p>
 <p>
  Tercih yaparken tek kıstas bilinen tabirle puanın tutup tutmaması olmamalı. Eğitim görülmek istenen okulun eve mesafesi, derslik mevcudu, eğitim müfredatı, fiziki yapısı, üniversite başarısı, yabancı dili, sosyal faaliyetleri gibi hususlar da göz önünde bulundurularak karar verilmeli.
  <br/>
  <br/>
  <strong>
   Talip Arslan:*
  </strong>
 </p>
 <p>
  <strong>
   NAKİL SÜREÇLERİ İYİ TAKİP EDİLMELİ
  </strong>
 </p>
 <p>
  Öncelikle öğrenciler puanlarını kontrol edip bir yanlışlık varsa itirazlarını gecikmeden yapmalı. Adayların eğitim görmeyi düşündükleri okullar hakkında bilgi sahibi olması gerekiyor. Tercihler, mümkünse bir uzman eşliğinde yapılmalı. Tercih listesi bir kere yapılacağından liste özenle oluşturulmalı. Özel okula kayıt düşünenlerin 5 Temmuz’a kadar kesin kayıt yaptırması ve bunu da tercih formunda işaretlemesi gerekiyordu. Bu sene hiçbir öğrenci açıkta kalmayacak. Puanına ve tercihine göre herkes farklı okullara yerleşecek. Herhangi bir yere yerleşemeyen öğrenciyi sistem otomatikman açık öğretime yönlendirecek. Aileler, 14 Ağustos yerleştirme sonuçları açıklandığında boş kontenjanları iyi takip etmeli. Nakil başvuru dönemlerinde bir üst okula geçiş zorlanmalı. Bu sene nakil başvurusu üç kez yapılacak. Bu dönemde öğrenciye üçer tercih hakkı sunulacak. Boş kontenjan şartı olmaksızın tercih yapılabilecek.
  <br/>
  <em>
   *Anafen Yayınları Rehberlik Uzmanı
  </em>
 </p>
 <p>
  <strong>
   Serpil Yılmaz:*
  </strong>
 </p>
 <p>
  <strong>
   HER LİSE FARKLI KARİYER SUNUYOR
  </strong>
 </p>
 <p>
  Öğrenim göreceğiniz üniversiteye ve mesleğe göre lise seçmek olmazsa olmaz olmalı. Seçilecek her lisenin farklı kariyer planları sunduğu gerçeğini unutmamalı. Ağırlıklı olarak mühendis yetiştiren Alman ekolü okullar, daha çok siyasal bilimler mezunu veren Fransız ekolü okullar bunun en güzel örneklerinden. Öğrenci ileride tıp ya da sağlık bilimi seçecekse doğru lisenin fen lisesi olduğu şüphesiz. Ancak bir kolej seçimi ile karşı karşıyaysanız bu sınıflandırma için biraz araştırma yapmak lazım. Seçilecek okul müfredatının öğrencinin üniversite sonrasındaki hedefleriyle ilişkilendirilebilir olması önemli. Bu anlamda, bir lisenin mezunlarının hangi yükseköğretim programlarına yerleştiğini internetten dikkatle incelemek gerekiyor. Tercihleri yalnızca akademik başarı ile sınırlandırmamakta da fayda var. Okulun sosyal etkinlikleri ne düzeyde, sınava nasıl hazırlıyorlar, rehberlik birimi okulda nelerde görevli, teknolojiyi kullanan bir okul mu, uluslararası işbirlikleri var mı, yabancı dil eğitimi nasıl gibi sorulara da cevap aranmalı.
  <br/>
  <em>
   *Mektebim Koleji Rehberlik ve Psikolojik Danışmanlık Bölüm Başkanı
  </em>
 </p>
 <p>
  <strong>
   TEOG TAKVİMİ
  </strong>
 </p>
 <p>
  Özel okul kayıtları: 29 Haziran-5 Temmuz,
 </p>
 <p>
  Güzel sanatlar ve spor lisesi kayıtları: 10 Temmuz,
 </p>
 <p>
  TEOG tercihleri: 6-16 Temmuz,
 </p>
 <p>
  Yerleştirme sonuçları: 14 Temmuz
 </p>
 <p>
  Nakil işlemleri dönemleri: 17-21 Ağustos / 24-28 Ağustos / 31 Ağustos-4 Eylül
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/teogda-yerlesemeyenler-acik-liseye_551494), [web.archive.org (arşiv bağlantısı)](http://web.archive.org/web/20150712040557/http://www.aksiyon.com.tr:80/dosyalar/teogda-yerlesemeyenler-acik-liseye_551494)
