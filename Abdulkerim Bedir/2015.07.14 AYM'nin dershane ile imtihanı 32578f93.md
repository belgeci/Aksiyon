# AYM'nin dershane ile imtihanı

*Abdulkerim Bedir 2015.07.14*

<div class="pNewsDetailMainContent" itemprop="articleBody">
 <blockquote>
  <p>
   Anayasa Mahkemesi, dershanelerin kapatılması ile ilgili kararını 13 Temmuz’da açıklayacağını duyurdu. Kritik gün öncesinde, akıllarda Millî Eğitim Bakanı’nın cevaplayamadığı sorular kaldı.
  </p>
 </blockquote>
 <p>
  Yaklaşık bir buçuk yıldır Anayasa Mahkemesi’nde bekleyen dershane dosyasında nihayet karar aşamasına gelindi. Yüksek mahkeme kararı açıklamadan önce olayın taraflarını dinledi. Sürecin mimarı Millî Eğitim Bakanı (MEB) Nabi Avcı kapatma gerekçelerini anlatırken hayli zorlandı. “1 milyon lise mezunu öğrenci üniversiteye nasıl hazırlanacak?” sorusuna cevap bile veremedi. Dershanelerin kapısına kanun zoru ile kilit vurulmasını Avcı, şu cümlelerle savunmaya çalıştı:
 </p>
 <p>
  “Dershaneleri sisteme entegre etmek istiyoruz. Dershaneleri sevdiğimiz için dönüştürüyoruz.”
 </p>
 <p>
  Oysa somut veriler, gerçek amacın dönüşüm değil kapatma olduğunu söylüyor. Bugüne kadar 3 bin 525 civarı dershanenin ancak 711’i temel liseye dönüştü. 401 dershane ise kendi isteği ile faaliyetine son verdi. Dönüşüm başvurusunda bulunanlara tuhaf bürokratik engeller çıkarıldığı hiç de sır değil. Başvuru evrakları özel öğretimler genel müdürlüğünün masasında bekletiliyor. Gecikmeden dolayı, dönüşüme başvuran kurumlar maddi sıkıntı çekiyor. Bazıları ise müfettiş akınına uğruyor. “inceleme var” gerekçesiyle dönüşüm izni verilmiyor. Yaşananlardan sonra çoğu dershane ayakta kalmak için öğretmen ve personel çıkarmak zorunda kaldı. 30 bin eğitimci şimdiden işsiz. Bu arada yüksek mahkeme raportörünün dershanelerin kapatılması gerektiğini savunması da hayli ilginçti. Dershaneleri kumarhanelere benzetti ve kumarhanelerin de özel teşebbüs olduğu hâlde devlet tarafından yasaklandığını ileri sürdü. Eğitim kurumları ile kumarhanelerin aynı kefede değerlendirilme garabeti her kesimden tepki çekti. Gelelim uzun süreç boyunca MEB’in bir türlü yanıtlayamadığı, dershanelerin kapatılmasıyla kafalarda oluşan sorulara.
 </p>
 <p>
  - Gelecek sene üniversite sınavına yaklaşık 1 milyon lise mezunu girecek. Bunlar için 40 bin dersliğe ihtiyaç var. Bakanlığın sihirli formül olarak gördüğü “Halk eğitim merkezleri” açığı karşılayabilecek mi ?
 </p>
 <p>
  - Dershane maliyeti ortalama 1500 ile 4 bin lira arasında değişiyor. MEB’in dershane yerine ikame ettiği temel liselerin fiyatı 20 bine kadar çıkıyor. Dershane için sadece 1 yıllığına 4 bin lira ödemekte zorlanan veli, dönüşüm liselerine bu rakamın birkaç katını 4 yıl süreyle nasıl verecek?
 </p>
 <p>
  - Bakanlık açıkta kalacak dershane öğretmenlerini millî eğitim bünyesine geçirme sözü vermişti. Fakat daha sonra bunu 6 yıl çalışma şartına bağladı. En nihayetinde de bu şartlardaki öğretmenlerden 3 bininin alınacağını açıkladı. Geriye kalan 57 bin öğretmenin durumu ne olacak? Bu arada 350 bin öğretmenin bir kenarda atanmayı beklediğini hatırlatmakta fayda var.
 </p>
 <p>
  - İşsizlik rakamları artış gösterirken işsiz kalacak 40 bin dershane çalışanının durumu ne olacak?
 </p>
 <p>
  - Öğrenciler ve öğretmenler tarafından ilgi görmeyen okul kurslarına önümüzdeki sene katılımı artırmak için ne tür çalışmalar yapılıyor?
 </p>
 <p>
  - Dershanelerin kapatılmasıyla 1 milyar liralık yatırım heba mı olacak?
 </p>
 <p>
  - Kaliteli liselerin son sınıf öğrencileri üniversite sınavına daha iyi hazırlanmak için dönüşen temel liselere akın ediyor. Bu okullardan öğrenci göçünü durdurmak için ne tür çalışmalar yapılıyor?
 </p>
 <p>
  - Dershaneler yaklaşık 500 milyon lira vergi veriyordu. Kapatılmasıyla sistem merdiven altına kayacak. Devletin gelir kaybı nasıl karşılanacak?
 </p>
 <p>
  - Özel teşebbüsü kanun zoruyla kapatmak Türkiye’nin imza attığı Avrupa İnsan Hakları Sözleşmesi’ne uygun mudur?
 </p>
</div>


Kaynak: [www.aksiyon.com.tr](http://www.aksiyon.com.tr/egitim/aymnin-dershane-ile-imtihani_551595), [web.archive.org (arşiv bağlantısı)](http://web.archive.org/web/20150731114632/http://www.aksiyon.com.tr/egitim/aymnin-dershane-ile-imtihani_551595)
