# Karanlıkta eğitim

*Abdulkerim Bedir 2015.11.30*

<div class="pNewsDetailMainContent ctx_content" itemprop="articleBody">
 <p>
  11 bin okulda eğitim ikili. karanlıkta okula giden, karanlıkta okuldan dönen Öğrencilerin eğitim kalitesi, sağlıkları ve sosyalleşmeleri olumsuz etkileniyor.
 </p>
 <p>
  Eda Yılmaz, 8. sınıf öğrencisi. 4 çocuklu bir ailenin ikinci evladı. Günlük programı kardeşlerininkinden hayli farklı ve zahmetli. Çünkü yalnızca o sabahçı. Diğerleri oynarken o erkenden yatmak zorunda. İlk dersin başlama saati 07.15... Hafta içi her gün 06.30’da kalkıyor. Okula yetişebilmek için annesinin hazırladığı kahvaltıyı ayaküstü geçiştiriyor. Güvenliğinden endişe eden annesiyle birlikte alaca karanlıkta, başıboş sokak köpeklerinden ürke ürke, 15 dakika yürüyerek okula varıyor. Bu durum anneyi de Eda’yı da bıktırmış. Aile durumdan çok şikâyetçi. Fakat çözümsüzlük ellerini kollarını bağlıyor.
 </p>
 <p>
  Öğle vakti ders başı yapan diğer kardeşleri akşamları baba Ahmet Yılmaz alıyor. Özel bir şirkette aşçı olarak çalışan Yılmaz, “Çocukları 18.40’ta alıyorum. O saatte her taraf karanlık. Bunun için tek başlarına bırakmıyorum. İşten çıkınca koştura koştura onları almaya gidiyorum. Çocukların artık tam gün eğitim veren okullarda eğitim görmesini istiyorum; fakat şu an bulunduğum yerde bu şekilde okul yok.” diye anlatıyor yaşadıkları sıkıntılı durumu.
 </p>
 <p>
  Her seçim öncesinde ‘tam gün eğitim’ sözü veriliyor. Fakat sonra unutturulup rafa kaldırılıyor. Hâl böyle olunca özellikle büyük şehirlerdeki öğrenciler sabahın alacakaranlığında okulun yolunu tutuyor. Bu okulların çoğunda ilk ders saat 07.00’de başlıyor. Zorluklar bununla sınırlı değil, bu arada. Kış aylarında son dersler lambalar yakılarak işlenebiliyor. Öğrenciler zifirî karanlıkta ancak eve dönebiliyor. Çoğu veli korku içinde, evlatlarını sokaklarda yalnız bırakamıyor.
 </p>
 <p>
  Millî Eğitim Bakanlığı verilerine göre, Türkiye genelinde ilk ve ortaokul öğretiminde 9 bin 919, liselerde ise bin 85 olmak üzere toplam 11 bin 4 okulda öğretim ikili. Derslik sayısı öğrencilere yetmiyor. Son 10 yılda 165 bin civarı yeni derslik yapılmasına karşın hem de. 13 yıldır ülkeyi tek başına yöneten AK Parti’nin eğitimdeki en önemli vaatlerinden biriydi tam gün okul.
 </p>
 <p>
  <strong>
   TENEFFÜSLER 5 DAKİKA!
  </strong>
 </p>
 <p>
  İkili eğitimde müfredat sıkıştırıldığından arzulanan nitelik çıtası yakalanamıyor. Ders başına 40 dakika ayrılıyor, teneffüslerse sadece 5 dakika. Çıkış saati sarkmasın diye teneffüs süresi 10 dakikaya uzatılamıyor. İkili eğitimde sabahçı ve öğlencilerin mekân değişimi de problemli. İşlemi 10 dakikada tamamlamak mecburiyetindeler. Bu şartlarda sınıf temizliği ve havalandırması yapılamıyor. İstanbul’da bir ilköğretim okulu idarecilerinden Osman N. şöyle dile getiriyor vaziyeti: “Sabahçı öğrencilerin sınıfları ve lavaboları temiz tutmalarını istiyoruz. Fakat bu durum teknik olarak imkânsız. Temizlikçiler sabah 7’den akşam 7’ye kadar çalışmalarına rağmen işlere yetişemiyor. Öğlenciler, sınıflar tam olarak havalandırılmadan derse başlıyor. Lavaboların durumu ise daha kötü.”
 </p>
 <p>
  PISA (Uluslararası Öğrenci Değerlendirme Programı) sıralamasının başlarında yer alan ülkeler, tam gün eğitim modelini uyguluyor. Finlandiya ve Japonya, eğitim sürelerini gün içine yayıyor. Böylelikle çocukların hem sosyalleşmesi hem de gün ışığından faydalanması dengede tutuluyor.
 </p>
 <p>
  İkili eğitimin olumsuz etkileri, bilimsel araştırmalarla da tescilli. Eğitim Reformu Girişimi’nin geçen eylülde yayımladığı Eğitim İzleme Raporu’nda ikili öğretimle ilgili şu hususlara dikkat çekiliyor: “Artan öğrenci sayısı karşısında derslik sayılarının yetersiz kalmasına bir çözüm olarak, 4+4+4 düzenlemesiyle birlikte birçok okulda tam gün uygulamasından ikili öğretime geçildi. Bu durum okuldaki kaynakların daha fazla öğrenci arasında paylaşılmasını gerektiriyor. Ayrıca ikili öğretim çocukların okula geliş-gidiş saatlerini ve teneffüs sürelerini olumsuz etkiliyor. Yine bu uygulama, derslerin sabah erken saatte başlamasına, öğrencilerin ilk dersleri kaçırmalarına ve devamsızlık yapmalarına neden olabiliyor. Çocukların sağlıklı beslenme alışkanlıkları da bozuluyor.”
 </p>
 <p>
  Amerika’nın önde gelen eğitim kurumlarından Minnesota Üniversitesi’ndeki bir araştırmada çocukların çok erken saatte derse girmesinin okul başarısına negatif tesir ettiği ve stres oluşturduğu ortaya konuyor.
 </p>
 <p>
  İkili öğretim sisteminden yalnızca veliler ve öğrenciler şikâyetçi değil. Koşuşturmadan dolayı verimleri düşen öğretmenler de aynı dertten mustarip. Özellikle sabahçı öğretmenler ders veriminin düştüğünü söylüyor. 12 senelik ilköğretim sosyal bilgiler öğretmeni İbrahim Y. “İlk ders zili sabah 7’de çalıyor. Çocukların çoğu ilk iki ders uyku modunda. Sınıfın yarısına yakını sıraya kafasını koyup uyuyor. İlk iki ders çocukları uyandırmakla geçiyor. Öğrencilerde çok ciddi uyum sorunu oluşuyor.” diyor.
 </p>
 <p>
  <strong>
   *Doç. Dr. Ahmet Cezmi Savaş:
  </strong>
 </p>
 <p>
  <strong>
   ÇOCUKLARIN BİYOLOJİK SAATLERİ BOZULUYOR
  </strong>
 </p>
 <p>
  4+4+4 eğitim sistemi ve liselerin zorunlu olmasıyla, liselerde ikili eğitim daha da yaygınlaştı. İkili eğitim, özellikle ilk ve ortaokulda yaşça küçük çocuklarda birçok problem meydana getiriyor. Sabah çok erken kalkan ve gün ışığı yerine lambalarla eğitim gören çocukların biyolojik saati bozuluyor. Gün ışığı, ekmek ve su gibi temel ihtiyaçtır. Araştırmalar, gün ışığı ile vakit geçiren çalışanlarda uyku düzensizliği, depresyon, gergin ruh durumu gibi sağlık problemlerinin daha az olduğunu ortaya koyuyor. Bunun yanı sıra mutluluk hormonlarının daha fazla salgılanarak psikolojik rahatsızlıkların azaldığı görülüyor. Amerika’da yapılan bir araştırmada California, Washington ve Colorado’daki 3 okulda 21 bin öğrenci üzerinde gün ışığı ile elektrik ışığı uygulanan sınıflardaki eğitim karşılaştırılıyor. Sonuç çok çarpıcı. Gün ışığında eğitim gören öğrencilerin matematik başarısının yüzde 10-20, okuma başarısının yüzde 18-20 arttığı tespit ediliyor. Ayrıca bu öğrencilerin dikkatlerini daha uzun süre topladığı ve psikolojik olarak daha rahat oldukları saptanıyor. Sonuç olarak, özellikle ilkokullarda ikili eğitimden tam gün eğitime geçilmesi çok önemli *Zirve Üniversitesi Rehberlik ve Psikolojik Danışmanlık Ana Bilim Dalı Başkanı
 </p>
 <p>
  <strong>
   Dr. Dolgun Aslan (Eğitim Bilimci):
  </strong>
 </p>
 <p>
  <strong>
   İKİLİ EĞİTİM SOSYAYLEŞMEYİ OLUMSUZ ETKİLİYOR
  </strong>
 </p>
 <p>
  İkili öğretimde âdeta sıkıştırılmış bir program uygulanıyor, öğrenciler hep bir koşuşturma içindeler. Bundan dolayı stres ve kaygı durumları gözleniyor. Stres ve kaygının öğrenmeyi olumsuz etkilediği göz önüne alındığında ikili öğretimdeki öğrencilerin normal öğretimdekilere göre dezavantajlı oldukları açık. İkili öğretim sürecinde özellikle küçük yaştaki sabahçı öğrenciler uykularını alamıyor, derste uyuyor, derse karşı zihinsel hazırlıklarını tam olarak yapamıyorlar. Ayrıca, geç kalmalar nedeniyle eğitim süreci sağlıklı bir şekilde yürümüyor. Fiziksel ihtiyaçlarını giderecekleri zamanın azlığı, öğrenciler arası etkileşimin sınırlı kalmasına, eğitsel nitelikteki zamanın ortadan kalkmasına, özellikle ilkokul aşamasındaki öğrencilerin okula ve öğrenme faaliyetlerine karşı akademik benlik algılarının zedelenmesine yol açıyor.  Yaşanan olumsuzluklar özellikle ilkokul öğrencilerinin okuldan soğumalarına sebep oluyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/egitim/karanlikta-egitim_553092), [web.archive.org (arşiv bağlantısı)](http://web.archive.org/web/20160104014821/http://www.aksiyon.com.tr:80/egitim/karanlikta-egitim_553092)
