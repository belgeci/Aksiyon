# AYM en çok bakan Avcı'yı sevindirdi!

*Abdulkerim Bedir 2015.07.21*

<div class="pNewsDetailMainContent" itemprop="articleBody">
 <p>
  Anayasa Mahkemesi, dershanelerin kapatılmasını üç maddeye aykırı buldu. Milli Eğitim büyük bir kaosun eşiğinden döndü. Sektör temsilcileri, yeni mağduriyetlerin yaşanmaması için bakanlığın problem çözücü olmasını istiyor. veliler siyasi inat uğruna yaşatılan strese öfkeli.
 </p>
 <p>
  Anayasa Mahkemesi, milyonlarca öğrenciyi yakından ilgilendiren, 1 Eylül’de dershanelerin kapatılmasını öngören yasayı 5’e karşı 12 oyla iptal etti. Mahkeme, yasanın, Anayasa’nın 13, 42 ve 48. maddelerinde yer alan eğitim ve öğretim hakkı ile çalışma hürriyetinin ihlali olduğuna hükmetti. Böylece 17 ay önce çıkarılan ve yürürlülük tarihi 1 Eylül olan yasanın Anayasa’ya aykırı olduğu tescillenmiş oldu.
 </p>
 <p>
  Kararla birlikte, dar gelirli ailelerin umudu dershaneler eğitim vermeye devam edecek. Velileri strese sokan “Seneye çocuğum sınava nasıl hazırlanacak?” sorusu cevap bulmuş oldu. Zor günler geçiren sektör de veliler gibi rahat bir nefes aldı. 1 milyar liralık yatırımın heba olması önlendi. Süreçte 401 dershane ekonomik baskılara daha fazla dayanamayarak kendiliğinden faaliyetine son vermişti.
 </p>
 <p>
  GÜVENDER Başkan Yardımcısı Eyüp Kılcı, karar sonrasıyla alakalı olarak Millî Eğitim Bakanlığı’nın sektör temsilcileriyle ortak bir yol haritası çizmesi önerisini tekrarlıyor. “Bakanlık yeni bir problem konusu gündeme getirirse en çok kendisi kaybeder.” uyarısında bulunuyor.
 </p>
 <p>
  Anayasa Mahkemesi’nin kararını sağlıklı tahlil etmek için dershanelerin kapatılma sürecine dikkatlice bakmak gerekiyor. Aslında dershaneleri kapatma fikri ilk defa 12 Eylül darbe döneminde askerî yönetim tarafından gündeme getirildi. Turgut Özal’ın karşı çıkmasıyla zorlu süreç atlatıldı. 28 Şubat sürecinde olanca baskıya rağmen dershaneler varlığını sürdürmeyi başardı. AK Parti iktidarının üçüncü döneminde aynı girişimi tekrarladı. İstikrarsız eğitim sisteminin bütün olumsuzlukları dershanelere fatura edildi. Nihayetinde kapatmak için düğmeye basıldı. İlk girişim Ömer Dinçer’in Millî Eğitim Bakanlığı döneminde oldu. Esas tartışmalar bu konuda daha etkin adımlar atmak için bakanlığa getirilen Nabi Avcı döneminde başladı.
 </p>
 <p>
  Kasım 2013’te, Millî Eğitim Bakanlığı Müsteşarı Yusuf Tekin başkanlığında hazırlanan dershanelerin ve parasız eğitim veren okuma salonu, etüt merkezi gibi yerlerin kapatılmasını, yasağa uymayanlara yüksek para cezaları verilmesini öngören tasarı metni basına yansıdı.  Eğitim dünyasından ve toplumdan gelen tepkilere rağmen dönemin başbakanı Erdoğan bu işten geri adım atılmayacağını açıkladı. AKP hükümetinin teklifi ile 14 Mart 2014’te yürürlüğe giren 6528 sayılı Millî Eğitim Temel Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair Kanun’la dershanelerin faaliyetlerine 1 Eylül 2015 tarihi itibarıyla son verildi. CHP, Anayasa’nın birçok maddesine aykırı olan kanunun iptali için Anayasa Mahkemesi’ne başvurdu.
 </p>
 <p>
  Lise mezunları nerede hazırlanacak?
 </p>
 <p>
  Yüksek Mahkeme, tarihte ilk defa Anayasa Mahkemesi Kanunu’nun 43. maddesine dayanarak önündeki bir dava için tarafların görüşünü aldı. Millî Eğitim Bakanlığı, dershane sahiplerinin oluşturduğu GÜVENDER ve ÖZDEBİR ile dershane öğretmenlerinin kurduğu Pak-Eğitim-İş Sendikası temsilcileri mahkemede tezlerini savundu.
 </p>
 <p>
  Bakan Avcı, sorulara cevap vermekte oldukça zorlandı. Bazı hayati önemdeki soruları da cevapsız bıraktı. Avcı’ya yöneltilen fakat cevap alınamayan “1 milyon lise mezunu sınava nerede, nasıl hazırlanacak?” sorusu, dönüşüm tezini temelden çürütüyordu. Zira bakanlığın çözüm olarak gördüğü halk eğitim merkezlerinin altyapısı bu yükü kaldıracak durumda değil. Rakamların diliyle ifade edersek 1 milyon öğrenci için en az 40 bin derslik ihtiyacı var. Halk eğitim merkezlerinin şu an 4 bin dersliği mevcut. Yani sihirli formül ancak yüzde onunu karşılayabilir. Geriye kalan yüzde 90 içinse herhangi bir çözüm yoktu. Zaten Nabi Avcı da itiraf mahiyetinde “Lise mezunlarının tamamına eğitim vermemiz mümkün değil.” açıklamasını yapmıştı. Bu arada, eğitimin acil 200 bin dersliğe ihtiyacı olduğu gerçeği de bir kenarda duruyor. Ortaokul ve lise öğrencileri için getirilen okul kursları ise daha ilk senesinden çöktü. Okul derslerinin anlatıldığı kurslara öğrenciler ilgi göstermedi. 9 liralık ek ders ücreti öğretmenler tarafından yetersiz bulundu. Bakanlık ders verecek öğretmen bulmakta oldukça zorlandı. Sorunu aylar sonra, sınavlara günler kala ek ders ücretini iki katına çıkararak çözmeye çalıştı.
 </p>
 <p>
  Bakan Avcı, mahkemede, kumarhaneler ile dershaneleri aynı gören raportörün kapatma yönündeki raporunu da arkasına alarak şu ilginç savunmayı yaptı: “Bu kurumları sisteme entegre etmek istiyoruz.”
 </p>
 <p>
  En nihayetinde Anayasa Mahkemesi, bakanlığın argümanlarını Anayasa’ya uygun bulmadı ve kanunu iptal etti. İptal kararı, gerekçe ve muhalefet şerhlerinin yazılmasının ardından Resmî Gazete’de yayımlanarak yürürlüğe girecek. Dershaneciler bu sürecin en kısa zamanda tamamlanmasını istiyor. 1 Eylüle yetişmemesi hâlinde yeni sorunlar baş gösterecek.
 </p>
 <p>
  Kararın ardından, dönüşümü tamamlamayan dershaneler faaliyetine devam edebilecek. Dönüşümü tamamlananlar ise yeni başvuru yaparak tekrar eski durumlarına dönebilecek. Dönüşüm çerçevesinde masrafa giren dershanecilerin mağduriyetlerinin nasıl giderileceği ise kocaman bir soru işareti olarak ortada duruyor. Önümüzdeki günler yeni davalara gebe.
 </p>
 <p>
  Özel Dershaneler Birliği (ÖZDEBİR) Başkanı Faruk Köprülü de bu duruma işaret ediyor: “Ruhsatı alma aşamasında olan kurumlar bazı yatırım ve masraflar yaptı. Bazıları var olan binadan başka bir bina tutup oraya masraf etti. Kendi binası içerisinde masraf yapan arkadaşlarımız var. Ayrıca dönüşümü geçekleştiremeyeceğini düşünerek kapatma kararı alan ve kapatan da bir hayli arkadaşımız var. Bu yüzden geldiğimiz noktada büyük bir mağduriyet yaşanıyor.”
 </p>
 <p>
  AK Parti iktidarı, dershanelerin kapısına kilit vuran yasayı dönüşüm tezi ile savunmuştu. Dershanelerden temel liseye dönüşenlere arsa tahsisi dâhil pek çok kolaylık gösterileceği sözü verilmişti. Vaatler kısa sürede unutulduğu gibi bir de dönüşüme başvuran dershanelere zorluklar çıkarıldı. Bazı dershaneler bürokratik engellemelerle yıldırılmaya çalışıldı. Dönüşüm süresinin bitmesine sayılı günler kala bazı dershaneler müfettiş akınına uğradı. Bakanlığın istemediği dershane gruplarına “inceleme yapılıyor” bahanesiyle dönüşüme başlama izni dahi verilmedi. Nihayetinde 3 bin 525 dershanenin ancak 785’i temel lise oldu. Pek çok dershane baskıya daha fazla dayanamayarak faaliyetlerine son verdi. Bazıları da gider kalemlerini azaltmak için öğretmen ve çalışanların işine son verdi. 60 bin dershane öğretmeninin yarısı süreçte işsiz kaldı. Bakan Avcı’nın “Dershane öğretmenleri dönüşümle birlikte bakanlık bünyesine mülakatla geçecek.” sözü havada kaldı. Önce 6 yıl şartı, sonrasında da kontenjan sınırlaması getirildi. Bakanlık en nihayetinde ancak 3 bininin alınabileceğini açıkladı. Bu arada Anayasa Mahkemesi, dershane öğretmenlerinin Kamu Personeli Seçme Sınavı’na (KPSS) girmeden Millî Eğitim’e geçişini Anayasa’ya aykırı buldu.
 </p>
 <p>
  Kim bilir, Yüksek Mahkeme’nin kararına en çok, kapanma durumunda ortaya çıkacak kaosu en iyi gören Bakan Nabi Avcı sevinmiştir!
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/aym-en-cok-bakan-avciyi-sevindirdi_551666), [web.archive.org (arşiv bağlantısı)](http://web.archive.org/web/20150726024918/http://www.aksiyon.com.tr:80/dosyalar/aym-en-cok-bakan-avciyi-sevindirdi_551666)
