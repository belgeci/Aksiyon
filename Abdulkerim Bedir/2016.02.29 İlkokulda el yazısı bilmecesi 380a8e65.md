# İlkokulda el yazısı bilmecesi

*Abdulkerim Bedir 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <em>
    <strong>
     İlkokul 1. sınıfta verilmeye başlanan ‘bitişik el yazısı’ eğitiminde kafalar karışık. Uzmanlardan uygulanmalı diyeni de var, tersini söyleyeni de... Ailelerin çoğu ‘gereksiz’ olduğunu düşünürken, MEB, ‘zor öğrenilenler daha kıymetli olur’ fikrinde.
    </strong>
   </em>
  </p>
 </blockquote>
 <p>
  El yazısı ile okuma yazma’, eğitim sistemimizin onlarca ağır probleminden biri artık. Çocuklar kadar anne babalarını da zorluyor. Veliler, seslerini duyurmak için, sosyal medya üzerinden, ‘el yazısı kaldırılsın’ isimli imza kampanyası bile yaptılar. Dile kolay, 57 bin imza topladılar. Millî Eğitim Bakanlığı (MEB) ise kararından geri adım atma niyetinde değil.
 </p>
 <p>
  El yazısı eğitimi, 2005’te hayata geçirildi. Küçük yaşlardaki estetik kaygının, beyin ve ellerin fiziksel gelişimine katkı sağlayacağı öngörülmüştü. Bakanlık, projenin sağlıklı yürütülebilmesi adına planlama aşamasını da gayet sıkı tuttu. Öğretmenler ve müfettişlerin adaptasyonunu sağladı. Fakat pratikte sorunlar ortaya çıktı. Eğitimler aksadı. Umulan verim bir türlü alınamadı.
 </p>
 <p>
  El yazısıyla ilkokul birinci sınıfta tanışan minikler, işin doğası gereği epey zorlanıyordu. Çoğu kendi yazdığını bile sonradan okuyamıyordu. Uzmanlara göre birincil sebep, çocuğun, doğumundan ilkokul bire kadar her yerde düz yazıyla muhatap olması. El yazısında doğruyu yakalayamayan küçüklerin sıkıntısı sonraki yıllarda da sürüyor. Tablo, diğer derslerini de olumsuz etkiliyor.
 </p>
 <p>
  İlkokul birinci sınıf öğrencisi Mehmet Eren Özdemir genelin aksine el yazından şikâyetçi değil. Okuma ve yazmayı ilk dönem sökmüş. El yazısı ile yazmaya çoktan alışmış. Annesi Fatma Hanım ise çocuktan çok kendisinin zorlandığını söylüyor: “El yazısını ben tam olarak bilmiyorum. Ancak elimden geldiğince yardımcı olmaya çalıştım. Çocuk el yazısını öğrenmede pek sıkıntı yaşamadı. Fakat bütün harfleri el yazısı ile öğrendikten sonra normal yazıya geçince hayli bocaladı. Bazı harfleri karıştırdı. Diğer velilerle konuşuyorum, hepsi şikâyetçi.”
 </p>
 <blockquote>
  <p>
   <span>
    <strong>
     El yazısı yerine okuma alışkanlığı verilmeli*
    </strong>
   </span>
  </p>
  <p>
   <span>
    Yabancı araştırmacıların tespitine göre, ilkokulun ilk yıllarında temel dik yazının öğretilmesi daha faydalı. Her ne kadar eğik bitişik el yazısı öğrenmenin kişinin estetik ve karakter gelişimine etkisi olduğunu düşünenler olsa da ülkemizde bu projenin uygulamasında başarısız olunduğu aşikâr. Bunun temel nedeni öğretmenlerin eğik bitişik yazı konusunda hizmet öncesi yeterli eğitim almaması ve bu yazıyı aktif olarak uygulamaması. Eğitim felsefemize yazmayı değil, okumayı paradigma olarak yerleştirmemiz gerekiyor. Küçük yaşlarda çocuklara bitişik eğik yazı öğretmeye harcadığımız enerjiyi kitap okuma alışkanlığı kazandırmaya harcamalıyız. (*) Zirve Üniversitesi Rehberlik ve Psikolojik Danışmanlık Ana Bilim Dalı Başkanı Doç. Dr. Ahmet Cezmi Savaş
   </span>
  </p>
  <p>
   <strong>
    <span>
     Beyin becerilerinin gelişimini sağlıyor!*
    </span>
   </strong>
  </p>
  <p>
   <span>
    El yazısı, beyin ve ince motor becerilerin gelişimine katkı sağlar. Bitişik el yazısını öğrenmek, düz el yazısını öğrenmeye göre daha zordur ama çocuğun beyin ve kas gelişimi için faydalı bir egzersizdir. Klinikte oldukça sık rastladığım bir durum, ebeveynlerin çocuklarında gördükleri ciddi yazı yazma sorunlarını bitişik eğik yazmanın zorluğuna atfetmeleri. Oysa bunun çok farklı sebepleri olabilir. Hatta ebeveynlerin eğik bitişik el yazısı ile ilgili kendi endişeleri bile çocuğun kaygılarını artırabilir. Çocuğa yazı yazmanın öneminin ve faydalarının anlatılması, zamanla daha kolay ve iyi yazabileceğine dair bilgi verilmesi, ödüllendirmek suretiyle çocuğun güven ve motivasyonunun artırılması etkili olacaktır. (*) Medical Park Gaziosmanpaşa Hastanesi Çocuk ve Ergen Psikiyatristi Esengül Kayan
   </span>
  </p>
 </blockquote>
 <p>
  El yazısı ile eğitim 4 yıl devam ediyor. Birler kadar olmasa da, ikinci sınıf öğrencileri de şikâyetçi. Fatma Nur Parıldar onlardan biri. Baba Asıf Bey ise el yazısı eğitimine temelden karşı: “El yazısı 5’inci sınıftan sonra bırakılıyor. Günlük hayatta da kullanılmıyor. İleride herhangi bir işine yaramayacak. Boşa zaman harcanıyor. Bana göre gereksiz.”
 </p>
 <p>
  4+4+4’ün ikinci kısmında da farklı sıkıntılar var. Eğik el yazıdan sonra 4. veya 5. sınıflarda dik temel yazıya geçen çocukların yazısında bozukluklar gözleniyor. MEB’in dağıttığı kitaplar dâhil, ülkemizde bütün kitaplar dik temel harflerle yazılı. Matbaa baskısı ile bitişik el yazısını ayırt edemeyen minikler okuma ve yazma güçlükleri çekmeye başlıyor. Bu yüzden bakanlığın kati kararını pek çok öğretmen görmezden geliyor, el yazısından erken dönüş yapıyor. 8’inci sınıfa gelindiğinde öğrencilerin eğik yazma oranı yüzde 15’e kadar iniyor.
 </p>
 <h2>
  Öğretmenler el yazısını istemiyor
 </h2>
 <p>
  El yazısına en büyük tepki velilerden. Bazı aileler sosyal medyada seslerini duyurmak için kampanya düzenledi. El yazısının kaldırılması ile ilgili tartışmalar başladığında bir internet haber sitesi, okurlarının görüşlerini almıştı. Sitenin “İlkokulda el yazısı uygulamasını destekliyor musunuz?” sorusunu 11 bin 921 kişi yanıtladı. Ankete katılan okurların yüzde 23’ü “evet”, yüzde 77’si de “hayır” yanıtını verdi. Eğitimcilerin bu konudaki düşünceleri de ailelerinkinden pek farklı değil.
 </p>
 <p>
  Türk Eğitim-Sen’in “İlkokullardaki el yazısı uygulaması kaldırılmalı mıdır?” anket sorusuna 1186 öğretmen cevap verdi. Yüzde 86’sı el yazsının kaldırılmasını istedi.
 </p>
 <blockquote>
  <p>
   <span>
    <strong>
     Amerika vazgeçiyor!
    </strong>
   </span>
  </p>
  <p>
   <span>
    El yazısı tartışması yalnızca Türkiye’ye has bir durum değil. Eğitimde kalitesi tescillenmiş ülkeler dahi tartışıyor. Her ülke kendi stratejisini belirliyor. PISA sonuçlarına göre en başarılı ülkeler arasında gösterilen Finlandiya, geçen sene aldığı bir kararla, bitişik el yazısını bırakarak ilköğretim düzeyinde tablet temelli öğretime geçeceğini duyurdu. Avrupa’nın genelinde ise el yazısı istikrarlı bir şekilde eğitim müfredatında varlığını sürdürüyor. Okyanusun karşısında ise durum farklı. ABD’de genel eğilim, dijitalleşen dünyada el yazısının yerinin artık kalmadığı yönünde. ABD’de 45 eyalet 6 yıl önce devlet okullarında değişiklikler nedeniyle, el yazısını bırakarak tablet bilgisayarlara geçti.
   </span>
  </p>
 </blockquote>
 <p>
  15 senelik sınıf öğretmeni Fatih Aktaş ise yaygın görüşün aksine el yazısının devam etmesinden yana. İstanbul’da bir ilköğretim okulunda görev yapan Fatih öğretmen 3 sene 1. sınıflara el yazısı öğretmiş. El yazısı ile okumaya daha kolay geçildiğini düşünüyor. Öğrencilerin el yazısını daha kısa sürede öğrendiklerini dile getiriyor: “El yazısı, çocukların anatomik yapılarına daha uygun.”
 </p>
 <p>
  Millî Eğitim Bakan Nabi Avcı ise uygulamanın devam etmesini istiyor. Savunması hayli ilginç: “Ne kadar zor öğrenirseniz bazı şeyleri, o kadar kıymetli olur, o kadar kalıcı olur.” Bakan Avcı, daha önce de konu ile ilgili olarak, öğretmenlere hizmet içi eğitim verilebileceğini belirtmişti.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ilkokulda-el-yazisi-bilmecesi_553988), [web.archive.org (arşiv bağlantısı)](http://web.archive.org/web/20160303024228/http://www.aksiyon.com.tr:80/dosyalar/ilkokulda-el-yazisi-bilmecesi_553988)
