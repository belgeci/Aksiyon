# Eğitim önce öğretmene şart

*Abdulkerim Bedir 2015.10.12*

<div class="pNewsDetailMainContent ctx_content" itemprop="articleBody">
 <p>
  Her üniversite imtihanının ardından öğrencilerin net ortalamaları üzerinden eğitim sistemi belli bir süre masaya yatırılır. On binlercesinin sıfır puan aldığı haberleştirilir. Ancak saman alevi gibi söner tartışmalar. Konu bir sonraki seneye kadar rafa kaldırılır. Sorunun özüne inilmediğinden ne yazık ki yıllardır bu tablo değişmiyor. Bu seneki Kamu Personeli Seçme Sınavı’nda (KPSS) öğretmen adaylarının ortaya koyduğu kötü performans, aslında öğrenciyi yetiştirenlere de odaklanılması gerektiğine işaret ediyor. Öğretmenlik Alan Bilgisi Testi (ÖABT) sonuçları üniversite sınavındakinden pek farklı değil. 50 soruluk testlerde doğru cevap ortalaması biyolojide 12,8, kimya ve fendeyse 14,5.
 </p>
 <p>
  Eğitimde kalitesi tescilli ülkeler, öğretmenin niteliğine azami önem veriyor. Öğretmen yetiştirme sistemlerini ve üniversitelerde öğretmen yetiştirme programlarını hayli sıkı tutuyorlar. Ancak ince elemeden başarıyla geçebilenler öğretmen olabiliyor. Her isteyen ve puanı tutan eğitim fakültelerine kabul edilmiyor. Örneğin PISA sıralamasının en üstlerindeki Finlandiya’da başarı kaydedenlerin ancak yüzde onu öğretmen olarak atanabiliyor.
 </p>
 <p>
  Sabancı Üniversitesi bünyesindeki Eğitim Reformu Girişimi’nin Temmuz 2015’te hazırladığı Eğitimi İzleme Raporu’nda şöyle deniyor: “Nitelikli öğretmenler öğrencinin akademik başarısında kritik rol oynuyor. Aynı zamanda olumlu öğrenci-öğretmen ilişkileri, öğrencinin okula bağlılığını pekiştiriyor. Geçtiğimiz yıllarda Türkiye’de, politika yapıcıların ve uygulayıcıların öğretmen niteliği ve eğitimin kalitesi arasındaki güçlü ilişkiye dair farkındalıkları arttı. Buna karşın, öğretmen politikalarında ilerleme sağlanmasına yönelik adımların atılması gerekiyor.”
 </p>
 <p>
  Türkiye’de hâlihazırda 100’ün üzerinde eğitim fakültesi var. Tümünün aynı standardı yakaladığı söylenemez. Özellikle yeni kurulanların kadroları zayıf. Profesör seviyesinde hocaları çok az. Öte yandan öğretim elemanı başına düşen öğrenci sayısı, ortalamanın üzerinde. Dersler teoriye boğuluyor.
 </p>
 <p>
  <strong>
   Yetiştirme sistemi yazboz tahtası gibi!
  </strong>
 </p>
 <p>
  Türkiye’de öğretmen yetiştirme metodu yazboz tahtasına dönmüş durumda; her bakan kendi yöntemini uyguladığından istikrardan uzak. Arz-talep dengesi uzun soluklu planlanmıyor. Öğretmen ihtiyacı günlük politikalara göre belirleniyor. Bunda Millî Eğitim Bakanlığı (MEB) ile yükseköğretim kurumları arasındaki iletişim eksikliğinin yanı sıra bu iki kurumun plansız düzenlemelerinin etkisi de büyük. Mesela, 1989’da YÖK sınıf öğretmeni yetiştiren eğitim yüksekokullarının eğitim süresini ikiden dört yıla çıkarınca ciddi sınıf öğretmeni açığı oluştu. MEB açığı kapatmak için 1996’da ziraat mühendisliği, veterinerlik, işletme gibi bölümlerden mezun 30 bin kişiyi hiçbir sınava veya formasyon eğitimine tabi tutmadan sınıf öğretmeni olarak atadı. Yine 4+4+4 sisteminden yıllar önce sınıf öğretmeni yapılmış kimya, fizik, matematik mezunu öğretmenler artık ihtiyaç kalmadı gerekçesiyle eski branşlarına, yani liseye yönlendirildi.
 </p>
 <p>
  <img alt="" src="http://web.archive.org/web/20160204032839im_/http://medya.aksiyon.com.tr//aksiyon/2015/10/15/572141.jpg"/>
 </p>
 <p>
  Lise bilgisayar öğretmeni Ömür Y.’nin anlattıkları çarpıklığı iyice özetliyor: “Üniversiteyi okurken her şey çok güzeldi. Bilgisayar teknolojileri öğretmenliği ülkemizde yeni bir bölümdü. Bitirince hemen atanacaktım. Bu dersin ilk okutulmaya başlandığı 1997’den bu yana ders saatleri hiç sabit olmadı. İlk başlarda ilkokulda bile okutulurken daha sonraları tek derse düşürülüp sadece ortaokulda okutuldu. Şimdilerde ise 5-6. sınıflarda zorunlu, 7-8. sınıflarda seçmeli ikşer saat oldu. Fakat bu dalgalanmadan dolayı atanamayan öğretmenler birikti. FATİH Projesi’nde bizler görev almamız gerekirken bakanlık 100 saatlik kursla bu görevi başka branşlardaki öğretmenlere verdi, atanmayı bekleyen o kadar uzman öğretmen varken.”
 </p>
 <p>
  Bölgeler arası dengesizlik de sıkıntı oluşturuyor. Batıdaki kent merkezlerinde öğretmen yığılması, doğu illeri ve kırsal kesimlerde ise büyük açık söz konusu. Tecrübeli öğretmenler doğuda çalışmak istemiyor. Atamalarda buralardaki açıklar gözetilerek kontenjan ayarlanıyor. Yıllarca atama beklediği hâlde bazı adaylar görev yerine gitmiyor. Gidenlerin çoğu mecburi görev süresini tamamlar tamamlamaz bölgeden ayrılıyor. Bir öğretmen buralarda ortalama 16 ay kalıyor. Öyle ki bazı okullarda öğrenciler, ilköğretim birinci kademeyi bitirene kadar her yıl bir öğretmen değiştiriyor.
 </p>
 <p>
  <img alt="" src="http://web.archive.org/web/20160204032839im_/http://medya.aksiyon.com.tr//aksiyon/2015/10/15/572140.jpg"/>
 </p>
 <p>
  <strong>
   Fen-edebiyatlara formasyon belirsizliği
  </strong>
 </p>
 <p>
  Öğretmen olmak için eğitim fakültesini bitirmek ya da fen-edebiyat fakülteleri mezunları için formasyon eğitimi almak şart. Fen-edebiyat fakültesi mezunlarına formasyon eğitimi verilip verilmeyeceği kararı ise neredeyse her sene değişiyor. Adaylardan az bir kısmı sınırlı kontenjana yerleşiyor. Eğitime başlayanlar ise bu iş için yaklaşık 2 bin 500 lirayı gözden çıkarmak zorunda. Formasyonu alan fen-edebiyat mezunu öğrencilerin eğitim fakültesi öğrencilerinden hiçbir farkı kalmıyor.  Hâl böyle olunca atanamayan öğretmen sayısı her geçen gün şişiyor. Bazı üniversitelerin uzaktan eğitim programlarından mezun öğrenciler de hesaba katıldığında iş iyice içinden çıkılmaz bir hâl alıyor. Nihayetinde yüz binlerce öğretmen atama bekliyor.
 </p>
 <p>
  Öğretmen alımlarında etkin bir şekilde kullanılan KPSS’de de neredeyse her sene değişiklikler yapılıyor. Geçen sene Öğrenci Seçme ve Yerleştirme Merkezi (ÖSYM), sınavda çok radikal değişikliklere gitti. Öğretmen adaylarına, mevcut sınav konularına ek olarak “alan sınavı” getirildi.
  <br>
   Bakanlık, atamalarda hangi branşta kaç öğretmen alınacağını açıklıyor.  Adaylar puan üstünlüğüne göre sıralanarak atanıyor. Ancak atama yapılması “öğretmen” olduğu anlamına gelmiyor artık. İlk önce “aday” öğretmen olarak atanıyor. Yeni yapılan değişikliğe göre, öğretmenlerin adaylıklarının kaldırılması için maarif müfettişi, okul müdürü ve danışman öğretmen tarafından yapılan performans değerlendirmesinden geçmesi, yazılı ve sözlü sınavı başarması şart. İki kez başarısız olanların öğretmenlikle ilişiği kesiliyor ve bu kişiler 657 sayılı kanuna göre 3 yıl memurluk başvurusu yapamıyor. Bu durum, öğretmen adaylarında stres oluşturuyor.
  </br>
 </p>
 <p>
  Türkiye’de kamuya öğretmen olarak atanmak hiç de kolay değil. KPSS’de başarılı olmak şart. Belki de en zor aşama burası. Çünkü yıllar geçtiği hâlde atama bekleyen yüz binlerce öğretmen adayı var. Onlardan biri de edebiyat fakültesi mezunu Belkıs Y. 8 sene önce mezun olmuş. Son dört senedir sınava hazırlanıyor. Kontenjan sınırlamasından dolayı atanamamış: “Her sene puanımı artırmama rağmen bir türlü atanamadım. En son 80 puan aldım. KPSS’deki değişikler motivasyonumu bozdu. Edebiyat öğretmeni olmak için 43 bin aday giriyor fakat 1100 kişi ancak alınıyor. Bu sene de atanamazsam sanırım farklı sektörlere yöneleceğim.”
 </p>
 <p>
  Atanamayan öğretmenlerin son tercihi ücretli öğretmenlik. İş bulamayan diğer bölüm mezunları da çok fazla rağbet gösterdiği için bu pozisyonda görev almak da kolay değil. Ücretli öğretmen olarak su ürünleri, işletme, iktisat gibi öğretmenlikle pek ilgisi olmayan bölüm mezunları görev yapıyor. İşin ilginç tarafı, 350 bin öğretmen adayı atanmayı beklerken... Aileler genellikle çocuklarınnın dersine kimin girdiğinin farkında değil. Öğretmen değiştiğinde öğreniyor durumu. Bu arada atama meselesine bir parantez açmak gerekiyor. Bu sene 130 bin civarı öğretmene ihtiyaç var. OECD ülkeleriyle kıyaslandığında ihtiyaç 215 bini geçiyor. Buna karşın 53 bin atama yapıldı. Açık, kadrolu öğretmenin üçte biri kadar ücret verilen 80 bini aşkın ücretli öğretmenle kapatılıyor. Metropol şehir İstanbul’da bazı okullardaki öğretmenlerin yarısı ücretli.
 </p>
 <p>
  <strong>
   Hizmet içi eğitim formalite!
  </strong>
 </p>
 <p>
  Haziran ve eylül aylarında yapılan ve öğretmenlerin gelişiminin amaçlandığı hizmet içi seminerler çoğu okulda formaliteye dönüşmüş durumda. Bakanlığın planlamaları kâğıt üstünde kalıyor. Tatbik noktasında sıkıntı çekilen seminerlere bütün öğretmenlerin katılımı zorunlu. Bakanlık bu iş için günlük 3 ek ders ücreti ödüyor. Hizmet içi eğitimlerde öğretmenlere “program geliştirme” dersleri de veriliyor. İşin ilginç tarafı, MEB bu eğitimi bile paket program hâlinde veriyor. Yani öğretmenin kendisini geliştirmesine pek imkân tanınmıyor. Bazı öğretmenler seminer içeriklerinin kendilerine sorulmadığı için tepkili. Onlardan biri de kimya öğretmeni Murat S. “Seminerlerde mesleki gelişim adına pek bir şey yok. Öğretmenlerin ihtiyaçları gözetilmeden hazırlanıyor. Bizim de görüşlerimiz alınmalıydı. Bazı konular hiç ilgimi çekmiyor. Sırf katılmış olmak için katılıyorum.” diyor. Bu arada öğretmenlerin yıl sonu seminerlerine yönelik bazı eleştirilerine bakanlık bu sene kayıtsız kalmadı. İsteyen öğretmen seminer çalışmalarına artık yaz tatili için gittiği yerde de iştirak edebiliyor.
 </p>
 <p>
  MEB ile yükseköğretim kurumları arasındaki kopukluk, hizmet içi eğitimin kalitesine yansıyor. Üniversitelerden bu hususta yeterince istifade edilmiyor. Eğitim bilimci Dr. Dolgun Aslan, hizmet içi eğitimin sadece Millî Eğitim Bakanlığı’nın sürdürdüğü bir uygulama olarak sınırlandırılmaması gerektiği görüşünde: “Özellikle üniversiteler, sanayi kuruluşları ve özel sektörden hizmet içi eğitim çalışmaları noktasında gerekli destek sağlanmalı. Merkezde belirlenen konulardan öte öğretmenlerin istekleri dikkate alınarak ilgi çekici, ihtiyaç olarak görülen konular belirlenmeli. Seminerlerde bilgileri sunum şeklinde aktarmak yerine bilgi-beceri paylaşımına imkân verecek panellerin, beyin fırtınalarının yapıldığı ve her katılımcının aktif rol alabileceği ortamlar oluşturulmalı. Yurtiçi ve yurtdışındaki örnek uygulamalara, başarılı projelere, başarı hikâyelerine, başarılı öğretmen ve okulların uyguladıkları yöntemlere yer verilerek bu noktada katılımcılar motive edilmeli.”
 </p>
 <p>
  Siyaset, Ekonomi ve Toplum Araştırmaları Vakfı (SETA) tarafından hazırlanan Türkiye’de Öğretmen Yetiştirme Sisteminin Sorunları adlı raporda şu tespitlere yer veriliyor: “Hizmet içi eğitim, ancak farklı fiziksel ve sosyal şartlara sahip okullarda çalışan öğretmenlerin farklılaşan ihtiyaçları okul düzeyinde belirlenip çok geç kalınmadan giderildiği takdirde tam manasıyla yerelleşmiş olacak. Neticede katılımı, verimliliği ve etkinliği de o derece artacak.”
 </p>
 <p>
  12 senedir ortaokulda matematik öğretmenliği yapan Lokman Y.’nin anlattıkları durumu özetler mahiyette: “Seminer sürecinde okula saat 10 gibi geliyoruz. Okulun bahçesinde öğretmen arkadaşlarla kahvaltı sofrası kuruyoruz. Kahvaltı, muhabbet derken saat 12’yi buluyor. İmzalarımızı atıp dağılıyoruz. Bu durum neredeyse tüm seminer süresince böyle.”
 </p>
 <h3>
  <strong>
   FORMASYONLA ÖĞRETMEN OLUNAMAZ
  </strong>
 </h3>
 <p>
  <strong>
   <img alt="" src="http://web.archive.org/web/20160204032839im_/http://medya.aksiyon.com.tr//aksiyon/2015/10/15/572139.jpg"/>
   Cansel Güven*:
  </strong>
  Herhangi bir üniversite mezununa kâğıt üzerinde formasyon öğreterek öğretmen devşiremezsiniz. Konservatuvara test sınavıyla şan öğrencisi almak kadar saçma olur. Öğretmen liselerini dahi kapatan bugünkü yaklaşımı hiçbir yere oturtamıyorum. Öğretmen yetiştirme sistemimiz kesinlikle yıkılıp yeniden inşa edilmeli. Tadilat kaldıramayacak kadar enkaz durumda çünkü. Sürekli değişen eğitim sistemi ve müfredat karşısında hangi branştan kaç öğretmene ihtiyacımız olduğunu kimse düşünmedi. Bu yüzden atama kontenjanları dolmayan branşlara rastlamaktayız, 20 puanla atananlar olduğu gibi KPSS birincileri açıkta kalabiliyor. MEB-YÖK koordinasyonu ile mutlaka bazı fakülteler kapatılmalı, dönüştürülmeli, mezunlara yan dal eğitimi verilerek branş değiştirme şansı tanınmalı. Eğitim fakülteleri, merkezî sınav başarısı gösterenler arasından öğretmen adaylarını yazılı-sözlü sınava tabi tutmalı. Okuma, yazma ve konuşma becerisini ölçmeden öğretmenlik eğitimine başlanmamalı. Bu sınavlarda bilgiden öte, mesleğe yatkınlık ve ifade-iletişim becerileri ölçülmeli. Hatta öğretmen adayını basit psikosomatik teste tabi tutmak da düşünülebilir. Adayların alacağı eğitimin en az yarısı uygulamalı olmalıdır. Alan dersleri dahi mümkün olduğunca uygulama içermeli. Eğitimin her döneminde okul-fakülte işbirliği sağlanmalı, öğretmen adayı mesleki laboratuvar içinde pişmelidir. Öğretmen eğitimi, emekliliğe kadar sürdürülmesi gereken bir süreçtir. Şimdi yapıldığı gibi uzaktan ve laf olsun diye yapılan seminerlerden bahsetmiyoruz. Öğretmenlere lisansüstü eğitim ve ikinci üniversite okuma özendirilmelidir.
 </p>
 <p>
  <em>
   *Anadolu Eğitim Sendikası Genel Başkanı
  </em>
 </p>
 <h3>
  <strong>
   ÖĞRETMENLERDE HEYECAN YOK
  </strong>
 </h3>
 <p>
  <strong>
   <img alt="" src="http://web.archive.org/web/20160204032839im_/http://medya.aksiyon.com.tr//aksiyon/2015/10/15/572138.jpg"/>
   Doç. Dr. Ahmet Cezmi Savaş*:
  </strong>
  Eğitimdeki verimsizliğin en temel nedeni nedir? Bunun cevabı ne derslik ihtiyacı gibi fiziksel imkânsızlıklar ne de genel bütçeden eğitime ayrılan payın azlığıdır. Bunun delili, sınıflarında hiç akıllı tahta bulunmayan ve kereste dışında bir gelir kaynakları olmayan ama eğitimde adından çokça bahsettiren Finlandiya’dır.  Fin eğitimini bu kadar başarılı kılan en temel faktör öğretmen yetiştirmedeki başarılı politikaları dersek baştaki sorumuzun cevabı ortaya çıkar. Yani ülkemizde öğretmen yetiştirme sistemi verimsiz olunca, bu, okullara sirayet ediyor. Peki, öğretmen yetiştirmede en temel sorun dediğimizde; birincisi, öğretmenlik en çok tercih edilen bölüm değil maalesef. Finlandiya’da öğretmenlik popüler meslekler arasında 1. sıradayken doktorluk 5. sırada. Liseyi bitiren en iyi öğrencilerimiz öğretmenlik değil, tıp tercih ediyor. İkinci en büyük problem, eğitim fakültelerindedir. Çağın gereklerine göre müfredatlarını yenilemekte yavaş kalan eğitim fakültelerinde hâlâ bilgisayar dersinde klavye, monitör ve ofis programları öğretiliyorsa gerisini siz düşünün. Müfredat teoriye boğulmuş ve staj uygulamaları maalesef çok az ve formaliteye dönüşmüş durumda. Öğretmen yetiştiren öğretim üyeleri acaba ne kadar öğretmenlik yapmış? Fakülteyi bitirip arkasından doktora yapıp öğretmen yetiştirince acaba sahadaki sorunları görebilir mi hocalarımız? Ve son olarak, öğretmen yetiştirmede en önemli problemimiz “öğretmenlerimizde heyecan yok”. Yani mesleklerini bir idealizm düşünerek değil de para için seçiyorlar. O yüzden hep öğretmenler maaşların azlığından yakınır. Öğretmenlerin bu mutsuz, bitkin ve tükenmiş hâli aynen öğrencilere yansıyor.
 </p>
 <p>
  <em>
   *Zirve Üniversitesi Rehberlik ve Psikolojik Danışmanlık Bölümü Başkanı
  </em>
 </p>
 <p>
  <img alt="" src="http://web.archive.org/web/20160204032839im_/http://medya.aksiyon.com.tr//aksiyon/2015/10/15/572137.jpg"/>
 </p>
 <h3>
  <strong>
   DÜNYADAKİ BAŞARILI SİSTEM ÖRNEKLERİ
  </strong>
 </h3>
 <p>
  Ülkelere göre öğretmen yetiştirme sistemi değişiyor. Hatta üniversiteler arasında bile söz birliği yok.
 </p>
 <p>
  <strong>
   JAPONYA:
  </strong>
  Öğretmen adayları 4 yıllık lisans eğitimi alıyor. Devlet okullarında öğretmen olabilmek için il eğitim kurumu tarafından yapılan sınavlarda başarılı olmak şart. Bu sınav her okul kademesi için ayrı uygulanıyor. Sınavlarda pek çok kıstasa dikkat ediliyor. Yabancı dil kriteri, tez sınavı ve ders planı hazırlama gibi kriterler öne çıkanlardan bazıları. Mesleğe başlayan öğretmene bir yıl deneme süresi veriliyor.
 </p>
 <p>
  <strong>
   FİNLANDİYA:
  </strong>
  Finlandiya’da öğretmen adaylarının yüksek lisans eğitimi alması şart. Adaylar zorlu üç aşamalı tarama sürecinden geçiyor. Üniversiteler öğrenciyi kendisi seçiyor. Merkezî sınav yok. Lise notlarına göre başvuru yapılıyor. 8 bin adayın ancak yüzde 10’u mesleğe kabul ediliyor. Öğretmenlik ülkedeki en popüler mesleklerin başında geliyor. Dolayısıyla en başarılı öğrenciler tercih ediyor.
 </p>
 <p>
  <strong>
   FRANSA:
  </strong>
  Fransa’da öğretmen eğitimi biraz farklı. Bakalorya diplomasına sahip olanlar öğretmen yetiştiren kurumlara başvuruyor. Lisans eğitiminde 1 yıllık öğretmen yetiştirme enstitüsüne gidiyorlar. Bu aşamaları başarı ile geçen adaylar öğretmenlik atama sınavına giriyor.
 </p>
 <p>
  <strong>
   İNGİLTERE:
  </strong>
  Lisans programlarının yanında 36 haftalık sertifika programları var. Bu programları bitirenlerin 1-2 yıl arasında değişen öğretmenlik uygulama süresini tamamlaması gerekiyor. İngiltere’de üniversitelerden mezun olan öğrencilere, dersleri ve uygulama eğitimlerini başarılı bir şekilde tamamladıklarına dair mesleğe giriş belgesi veriliyor. Mezunların atanabilmeleri için nitelikli öğretmen statüsü almaları şart.
 </p>
 <h3>
  <strong>
   ÖĞRETMEN YETİŞTİRME SİSTEMLERİ
  </strong>
 </h3>
 <p>
  Öğretmen eğitiminin sistemli hâle getirilmesi, 150 yıl önceye, Osmanlı dönemine dayanıyor. Bu dönemin ilk örgün eğitim yerleri sıbyan mektepleri ve medreseler olarak kabul ediliyor. 1848’de ilk erkek öğretmen okulu Dar-ül Muallimin, 1869’da ilk kız öğretmen okulu Dar-ül Muallimat kuruldu. 1870’te liselere öğretmen yetiştirmek için kurulan Dar’ül Muallimin-i Aliye ise öğretmen yetiştirmede yeni bir uygulamaydı. Osmanlı’dan gelen öğretmen açığı Cumhuriyet’in ilanından sonra da devam etti. Yetişen öğretmenler şehirde kalmak istediklerinden köylerdeki öğretmen ihtiyacı bir türlü kapatılamadı.1926’da üç yıllık Köy Öğretmen Okulları, 1936’da askerliğini tamamlayan er, onbaşı ve çavuşların küçük köylere öğretmen olduğu 8 aylık eğitmen kursları, 1937’de büyük köylere Köy Eğitim Yurtları açıldı. Bu kurumlar 1940’ta Köy Enstitüsü’ne dönüştürüldü. Kuruluş amacından uzaklaştığı düşüncesiyle 1953’te kapatıldı. Daha sonra öğretmen okullarına çevrilen bu kurumlarda müfredat, köy ve şehre öğretmen yetiştirecek şekilde düzenlendi. 1973’te çıkarılan Millî Eğitim Temel Kanunu’yla kaliteli öğretmen yetiştirilmesi amaçlandı. Bu doğrultuda eski öğretmen okulları öğretmen liselerine dönüştürüldü ve üzerine eklenen 2 yıllık eğitim enstitüleri ile sınıf öğretmeni olabilme imkânı sunuldu.
 </p>
 <p>
  Cumhuriyet’ten sonra öğretmen yetiştirmeyi etkileyen bir diğer yenilik ise 1981’de çıkarılmış 2547 sayılı Yükseköğretim Kanunu’dur. Kanunname ile 2 yıllık eğitim enstitüleri eğitim yüksekokullarına, 4 yıllık yükseköğretim okulları da eğitim fakültelerine dönüştürüldü. 1973’te fikri ortaya atılan 8 yıllık zorunlu eğitimin 1997’de kabul edilmesiyle, ilköğretim, lise ve eğitim fakülteleri yeniden düzenlendi. MEB, 2004’te öğretmende bulunması gereken temel nitelikleri belirlemek ve mevcut kaliteyi artırmak için “Öğretmenlik Mesleği Genel Yeterlilikleri” çalışmasını başlattı. Geçen sene öğretmen liseleri ani bir kararla kapatılarak fen, sosyal ve Anadolu liselerine dönüştürüldü.
 </p>
</div>


Kaynak: [www.aksiyon.com.tr](http://www.aksiyon.com.tr/toplum/egitim-once-ogretmene-sart_552560), [web.archive.org (arşiv bağlantısı)](http://web.archive.org/web/20160204032839/http://www.aksiyon.com.tr/toplum/egitim-once-ogretmene-sart_552560)
