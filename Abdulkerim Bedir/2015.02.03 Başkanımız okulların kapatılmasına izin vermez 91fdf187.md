# Başkanımız okulların kapatılmasına izin vermez

*Abdulkerim Bedir 2015.02.03*

<div class="pNewsDetailMainContent" itemprop="articleBody">
 <p>
  Türkiye’yi ve insanını Türk kolejleriyle tanıyan Afrikalı öğrenciler, bu okulların kapatılmasına ilişkin gayretlere anlam veremiyor. “Okullar, Afrika’daki nesiller için büyük bir fırsat.”
 </p>
 <p>
  Nijeryalı Abdullah Yakubu ve Malili Kassim Daoura Diara, Afrika’daki Türk kolejlerinden mezun. Bu gençler üniversite öğrenimi için Türkiye’yi seçti. Onların ortak özelliği, Türkleri ilk defa bu okullar sayesinde tanımış olmaları. Türkiye’nin haritadaki yerini bile bilmiyorlarmış. Cumhurbaşkanı Recep Tayyip Erdoğan’ın Afrika ziyaretinde dilendirdiği “Bu okulları kapatın!” çıkışını anlamakta zorlanıyorlar. Sözü fazla uzatmadan onların hikâyesine kulak verelim.
 </p>
 <p>
  Abdullah Yakubu (23), inşaat mühendisi bir baba ile ev hanımı bir annenin 4 çocuğundan biri. Nijerya’daki Türk Koleji’nden 6 sene önce mezun oldu. Avrupa veya Amerika’da üniversite okuma imkânı olmasına rağmen o Türkiye’yi tercih etti. İstanbul Kültür Üniversitesi İnşaat Mühendisliği Bölümü son sınıfta okuyor. Bölümü İngilizce olduğu için Türkçesini pek geliştirmemiş. 6 sene öğrenim gördüğü Türk Koleji’nde öğrendiği Türkçenin üzerine pek bir şey koyamamış. Yarı Türkçe yarı İngilizce anlatıyor derdini.
 </p>
 <p>
  Yakubu ailesinin okullarla tanışması ilk defa Abdullah’ın ağabeyi sayesinde olmuş. Aile verilen eğitimden çok memnun kalınca Abdullah’ı ve diğer kardeşlerini de hiç çekinmeden teslim etmiş bu kurumlara. Devlet ileri gelenlerinin çocuklarıyla beraber eğitim almış buralarda. Türk Koleji’nde geçirdiği zaman için “Hayatımın en güzel yıllarıydı.” diyor. Türk Koleji sayesinde tanımış Türkiye’yi. Öncesinden herhangi bir fikri yokmuş buralarla alakalı. Öğretmenlerinin yönlendirmesi ile Türkiye’de okumaya karar vermiş. Daha öncesinde abisi de burada okuduğu için ailesi karar vermekte tereddüt etmemiş. Aile özlemi, iklim, yemekler ilk zamanlar onu hayli zorlamış. Fakat Türk arkadaşlarının yardımıyla kısa sürede intibak etmiş Türkiye’deki hayata. Abdullah, kolejdeki öğretmenlerinin hayatında çok ayrı bir yeri olduğunu söylüyor. Tatillerde memleketine döndüğünde öğretmenlerini ziyaret etmeyi ihmal etmediğini belirtiyor. Erdoğan’ın açıklamalarından pek de haberdar değil. Anlattığımızda şaşkınlık içerisinde kalıyor. Sonra gülümseyerek şunları söylüyor: “Mezun olduğum okul, ülkemizdeki en iyi beş okuldan biri. Devlet başkanımız kapanmasına asla izin vermez. Çünkü bu okulları çok seviyor.”
 </p>
 <p>
  Kassim Daoura Diara (18) ise ziraat mühendisi bir baba ve ev hanımı bir annenin 3 evladından biri. Mali’de eğitim veren Horizon Türk Okulu’ndan geçen sene mezun olmuş. Melikşah Üniversitesi İnşaat Mühendisliği Bölümü birinci sınıfta okuyor. Türk Okulu’yla tanışması 8 sene öncesine dayanıyor. Neredeyse bütün eğitim hayatı bu kurumlarda şekillenmiş. Okulun eğitim kalitesi babasının dikkatini çekmiş. Mali’deki diğer okullardan farklı olarak İngilizce eğitimi 7. sınıfta değil, 4. sınıfta başlıyormuş. Öğretmenlerinin mesai anlayışı olmadan öğrencilerin yardımına koşmaları onu çok etkilemiş. “Hafta sonları bile bizimle ilgileniyorlardı. Her konuda yardımımıza koşuyorlardı. Ders anlatıp gitmiyorlardı. Verilen eğitim derslerle sınırlı değildi. Ahlaki değerleri de öğretiyorlardı.” diyor.
 </p>
 <p>
  Aile okuldan memnun kalınca Kassim’in küçük kardeşini de kaydettirmiş koleje. Abisi arkadaşlarından kopmak istemediğinden devlet okuluna devam etmiş. Kassim, liseyi bitirmeye yakın öğretmenleriyle birlikte bir ay süreli Türkiye seyahatine katılmış. Bursa, Edirne, İstanbul ve Antalya’yı gezmiş. Bu geziden çok etkilenmiş. Burada üniversite okumaya karar vermesinde oldukça etkili olmuş bu program. Zaten babası da Müslüman bir ülke olduğu için Türkiye’de üniversite okumasına yeşil ışık yakıyormuş.
 </p>
 <p>
  Kassim, “Türk Okulu’ndan önce Türkiye diye bir ülkenin varlığından haberdar değildim. Şimdi üniversite okuyorum.” diyor. Okulların kapatılma girişimini şaşkınlıkla karşılamış: “Türk Kolejleri Mali’nin en iyi okulu. Bu kurumlarda biz en iyi eğitimi aldık. Kapanması durumunda gelecek nesiller bu imkânlardan mahrum kalır.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/baskanimiz-okullarin-kapatilmasina-izin-vermez_541215), [web.archive.org (arşiv bağlantısı)](http://web.archive.org/web/20150703011125/http://www.aksiyon.com.tr/dosyalar/baskanimiz-okullarin-kapatilmasina-izin-vermez_541215)
