# Eğitimde millî(!) tasfiye

*Abdulkerim Bedir 2014.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Millî Eğitim Bakanlığı’nda tecrübeli ve başarılı bürokrat kıyımı hız kesmiyor. En son 7 binden fazla okul müdürü tasfiye edildi. Yeniden atananların yüzde 81’i eğitim camiasının yalnızca yüzde 26’sını temsil eden Eğitim-Bir Sen’e üye. İtiraz davası açma süresi 5 Eylül’de bitiyor.
  </font>
 </div>
 <div id="newsText">
  <font class="detail-text">
   <p>
    17-25 Aralık 2013 rüşvet ve yolsuzluk operasyonları sonrasında iyice belirginleşen bürokratik ‘tasfiye’ hız kesmeden devam ediyor. Emniyet ve yargının ardından sıra Millî Eğitim Bakanlığı’nda (MEB). Binlerce başarılı ve tecrübeli millî eğitim bürokratının görevine “kriterleri haiz değiller” gerekçesiyle son verildi. Tasfiyeler dershaneleri kapatan ve bakanlık kadrolarını boşaltan 6528 sayılı Millî Eğitim Temel Kanunu ile “Bazı Kanun ve Kanun Hükmünde Kararname ile Millî Eğitim Bakanlığına Bağlı Eğitim Kurumları Yöneticilerinin Görevlendirilmelerine İlişkin Yönetmelik”e istinaden yapıldı. İlkin okullarda en az 4 yıldır müdür ve müdür yardımcısı vazifesindekiler havuza alındı. İl ve ilçe millî eğitim müdürleri ile yardımcılarına ve MEB’deki üst düzey yöneticilere de görevden el çektirildi. Merkez Teşkilatı’ndaki şube müdürleri de uzman yapıldı. Bürokratlar geri hizmete itildi. Bir anlamda Millî Eğitim’in hafızası sıfırlandı. Yönetici Atama Yönetmeliği’yle kadrolaşma tamama erdirildi. Nihai darbe havuzdaki müdürlere indirildi.
   </p>
   <p>
    <img alt="" height="208" src="http://web.archive.org/web/20141019094522im_/http://medya.aksiyon.com.tr/aksiyon/2014/09/01/egitimde2.jpg"/>
   </p>
   <p>
    16 bin okul müdüründen 7 binden fazlasının haksızca makamından uzaklaştırılmasına eğitim camiasının tepkisi hayli sert. Eğitim Sen Genel Sekreteri Sakine Esen’e göre müdür operasyonu toplumu yeniden dizayn etme hamlesinin bir parçası: “Hükümet, eğitim kurumlarını kendi ideolojik okulları olarak görüyor. Bu kapsamda öğretmenlerden yöneticilere kadar tüm eğitim ve bilim emekçilerini kendi askerleri gibi yetiştirmek istiyor. Attığı her adımla ayrımcılığı, siyasi kadrolaşmayı ve torpili olağanlaştırıyor. MEB eğitim yöneticilerinin belirlenmesinde ‘sözlü sınav’ yöntemini kullanarak tamamen bilimsel olmayan ve sübjektif kriterlerle yöneticileri belirledi. Ortaya çıkan tabloda sadece hükümetin siyasi kadroları ve yandaş sendikanın temsilcileri yönetici olmayı sözüm ona başarmıştır.”
   </p>
   <p>
    <img alt="" height="886" src="http://web.archive.org/web/20141019094522im_/http://medya.aksiyon.com.tr/aksiyon/2014/09/01/egitimde3.jpg"/>
    Tartışmalı yasa Anayasa Mahkemesi’ne (AYM) taşınmıştı. 11 Haziran’daki toplantısında Yüksek Mahkeme, “okul müdürlerinin görev süresini 4 yılla sınırlayan ve müdürlerin il millî eğitim müdürlüğünün teklifi ve valinin onayı ile atanmasına imkân sağlayan” düzenleme hakkındaki ‘yürürlüğün durdurulması’ talebini reddetti.
   </p>
   <p>
    Yönetmelik yayımladığında Millî Eğitim Bakanı Nabi Avcı “Okul müdürlerinin görevlendirilmesinde demokrasi getiriyoruz. Bundan sonra okul müdürlerini veliler, öğretmenler ve öğrenciler seçecek.”  demişti. Ancak yönetmeliğin ekindeki değerlendirme formu bakanı yalanlar mahiyetteydi. Puanlamanın yüzde 40’ı, en kıdemli ve kıdemsiz öğretmen, öğretmenler kurulunca seçilen iki öğretmen, okul-aile birliği başkanı ve yardımcısı ile öğrenci meclis başkanındaydı. Yüzde 60’ı yani bütün koz, ilçe millî eğitim müdürü ve iki şube müdüründeydi. Pek çok ilçenin müdürü ve şube müdürleri henüz yeniydi. Şubedekilerin önemli bir bölümü geçici görevdeydi. Beraber çalışmadıkları okul müdürlerine dair karar vermeleri sağlıklı bir değerlendirme olamazdı.
   </p>
   <p>
    Öyle ilginç hatalar da gerçekleşti ki bu süreçte; örneğin Karabük’te 27 Temmuz’da kalp krizinden ölen 75’inci Yıl Anadolu Lisesi Müdürü Murat Adnan Üren, 100 tam puanla atama listesindeydi. İlin Millî Eğitim Müdürlüğü, topu ‘sistem efendi’ye attı.
   </p>
   <p>
    Bir müdürün vazifeye devam edebilmesi için ilk şart asgari 75 puandı. Kendi okulundan tam (40) puan almalarına rağmen ilçedeki baraja takıldı çoğu. Hükümete yakın sendikaya üyeyse sorun yoktu. Değilse kariyer ve başarı dikkate alınmaksızın, azami 3-5 puan yazılıyordu hanesine. Tekrar müdürlük hakkı elde eden 8 bin 705 kişinin yüzde 81’i iktidar paralelindeki Eğitim Bir-Sen’e tabiydi. Kalanların yüzde 9’u Türk Eğitim-Sen, yüzde 4’ü Eğitim-Sen, yüzde 1’i Eğitim-İş, yüzde 1’i Aktif Eğitim-Sen üyesiydi. Yüzde 4’ü de sendikasızdı.
   </p>
   <p>
    Adaletsizlik ve sorun müdür tercihiyle nihayete ermiyor. Müdür yardımcıları, bu özel seçilmiş müdürlerce belirlenecek. Dolayısıyla ilgili sınavları kazanmışlığın en ufak kıymet-i harbiyesi olmayacak. Liyakat ikinci plana atılacak. Siyasi torpile bakılacak.
   </p>
   <p>
    _________
   </p>
   <p>
    <strong>
     İsmail Koncuk*
    </strong>
   </p>
   <p>
    <strong>
     Kendinden olmayanları bertaraf ediyorlar
    </strong>
   </p>
   <p>
    <img alt="" height="197" src="http://web.archive.org/web/20141019094522im_/http://medya.aksiyon.com.tr/aksiyon/2014/09/01/egitimde4.jpg"/>
    Hükümet öyle bir yasa ihdas etmiş, ardından öyle bir yönetmelik çıkarılmıştır ki, hukuk devletinde bu da olur mu dedirtiyor. 20-25 yıldır yöneticilik yapan insanların hayatı âdeta darmaduman edildi. Amaç çok açıktı: Siyasi erk, kendisine biat etmeyenleri, kendinden taraf olmayanları bertaraf etmek istiyor. Okul müdürleri sözde bir değerlendirmeye tabi tutuldu. Değerlendirmede ne yazılı sınav var ne de başarı, bilgi, tecrübe var. Değerlendirmede adam kayırma var, emek hırsızlığı var, usulsüzlük var, kişiye özel puanlamalar var, gayr-i ciddilik var. Koltuğuna daha 2-3 ay önce oturmuş şube müdürleri, okul müdürünün yöneticilik vasıflarına sahip olup olmadığından bihaber ilçe millî eğitim müdürleri, okul müdürlerine hangi kriterlere göre puan verdi?  Hemen söyleyelim: Listeler havada uçuştu. Birilerinin emir erliğini yapan bu sözde yetkililerin önüne isimler liste hâlinde geldi. Bazılarının bertaraf edilmesi, bazılarının da görevde kalmaları konusunda talimat verildi.
   </p>
   <p>
    <strong>
     *Türkiye Kamu-Sen ve Türk Eğitim-Sen Genel Başkanı
    </strong>
   </p>
   <p>
    <strong>
    </strong>
    _________
   </p>
   <p>
    <strong>
     Osman Bahçe*
    </strong>
   </p>
   <p>
    <strong>
     Tasfiye edilenler mahkemeye başvurmalı
    </strong>
   </p>
   <p>
    <img alt="" height="208" src="http://web.archive.org/web/20141019094522im_/http://medya.aksiyon.com.tr/aksiyon/2014/09/01/egitimde5.jpg"/>
    Şaibeli puanlamaya dayanak teşkil eden düzenleme hakkında Anayasa Mahkemesi’nde açılmış bir iptal davası var ve bu davanın eylül ayında sonuçlanması bekleniyor. Ancak, MEB yasasıyla 13 Haziran 2014’te ikinci bir işleme gerek kalmaksızın yöneticilikleri sona erenler Anayasa Mahkemesi’nden çıkacak kararı beklemeksizin, hemen durumlarını mahkemeye taşımalı. Bu yöneticilerin idare mahkemelerine açmaları gereken 2 tane dava var. Birincisi, 13 Haziran tarihinde önceden müktesep hak olarak kazandıkları okul müdürlüklerini yok eden düzenlemeyle uğradıkları haksızlıklara karşı mahkemelerde dava açmalarıdır ki bu konuda açılacak dava için son başvuru tarihi 5 Eylül 2014. İkincisi yeniden müdür seçilmelerini engelleyen son değerlendirme sistemini mahkemeye taşımalarıdır. Yapılan puanlamanın hukuki olmadığını ve sübjektif ölçülerin esas alındığını belirterek dava açabilirler. İkinci dava için son başvuru tarihi ise 22 Ekim 2014. Biz sendikamıza üye olsun olmasın, uğradığı mağduriyet ve hak kaybı karşısında hukuki yollardan hakkını arayan herkese hukuk servisimiz ve görevli arkadaşlarımız aracılığıyla hizmet vermeyi taahhüt ediyoruz.
   </p>
   <p>
    <strong>
     *Aktif Eğitim-Sen Genel Başkanı
    </strong>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=81A83DC8CDDDC9E54E7AA32DDCEB40BD?newsId=39383), [web.archive.org (arşiv bağlantısı)](http://web.archive.org/web/20141019094522/http://www.aksiyon.com.tr:80/aksiyon/newsDetail_getNewsById.action;jsessionid=81A83DC8CDDDC9E54E7AA32DDCEB40BD?newsId=39383)
