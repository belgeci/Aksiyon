# Merkez de hata yaparsa

*Abdulkerim Bedir 2015.08.18*

<div class="pNewsDetailMainContent ctx_content" itemprop="articleBody">
 <blockquote>
  <p>
   Merkezî sınavlardaki hatalar tavan yaptı. TEOG, Üniversite Sınavı ve KPSS’de 30’a yakın soruda yanlış çıktı. İnsanın aklına “hedef, merkezî sınavların itibarsızlaştırılıp kaldırılması mı?” sorusu geliyor.
  </p>
 </blockquote>
 <p>
  Milyonlarca öğrenciyi ilgilendiren merkezî sınavlarda sorular hazırlanırken yapılan hatalar ‘bu kadar da olmaz’ dedirtecek boyuta geldi. Bu sene yapılan TEOG, üniversite sınavı ve KPSS’deki yanlışlıkların tesiri hâlen daha geçmiş değil. Tartışmalar uzun süre devam edeceğe benziyor. Hayati önemdeki bu üç sınavda toplam 29 soruda hata yapıldı. Bazılarındaki yanlışlıklar tescillenip iptal edildi. Bazıları ise mahkeme kararını bekliyor.
 </p>
 <p>
  Tartışmaların fitili önce Yükseköğretime Geçiş Sınavı’nda (YGS) ateşlendi. Çünkü 5 Türkçe sorusunun hatalı olduğu iddia edildi. 3 soru ÖSYM tarafından iptal edildi. Üniversite ilk basamak sınavındaki tartışmalar durulmadan bu kez 1,3 milyon öğrencinin girdiği Temel Eğitimden Ortaöğretime Geçiş (TEOG) sınavındaki hatalı sorular tartışılmaya başlandı. Türkçeden 2 soru davalık durumda. Bazı uzmanlar matematikten 1 sorunun daha hatalı olduğu görüşünde. İngilizceden 1 sorunun yanlış olduğunu MEB kabul etti ve soruyu iptal ederek sonuçları gecikmeli olarak açıkladı.
 </p>
 <p>
  Soru iptalinin ardından TEOG’da ikinci bir skandal daha yaşandı. Din dersinden muaf olan 371 gayrimüslim öğrencinin Yerleştirmeye Esas Puanları (YEP), Din Kültürü ve Ahlak Bilgisi dersi sınavına girmiş ve sıfır almışlar gibi hesaplandı. MEB, hatayı önce kabullenmedi. Bir süre görmezden geldi. İtirazların artması üzerine mağdur öğrencilerin puanları yeniden hesaplandı.
 </p>
 <p>
  Hatalar zinciri bunlarla son bulmuyor ne yazık ki. Ön lisans programlarından lisans programlarına geçiş yapmak isteyen yaklaşık 400 bin adayın katıldığı Dikey Geçiş Sınavı nın (DGS) sonuçlarında da yanlışlık olduğu iddia ediliyor. Bazı adaylar, beklediklerinden düşük puan geldiğini iddia ediyor. ÖSYM’ye itiraz dilekçesi veren binlerce aday, puanının yeniden hesaplanmasını istiyor.
 </p>
 <p>
  Rekor hata KPSS’de
 </p>
 <p>
  Sınavlardaki en büyük fiyasko hiç şüphesiz bu yıl KPSS’de yaşandı. Öğretmen adaylarının girdiği ve 50 sorunun yöneltildiği Coğrafya sınavında 12 soru ‘hata’ gerekçesiyle iptal edildi. 3 sorunun cevabı da hatalı verildiği için düzeltildi. Öğretmenlik ile Öğretmenlik Alan Bilgisi (ÖABT) sınav sonuçları uzun süre açıklanamadı. Üstelik, hatalı olduğu gerekçesiyle mahkeme sonucu beklenen 4 soru daha var. Yargı bu soruları da iptal ederse, adayların puanları bir kez daha değişecek.
 </p>
 <p>
  Kamuoyundan gelen tepkiler üzerine ÖSYM Başkanı Prof. Dr. Ömer Demir durumu, “soru iptalleri istenmeyen ancak olağan bir sonuç” tezi ile savunmaya çalıştı. Yanlış soru tartışması soğumadan bu sefer de yaklaşık 7 bin öğretmen adayının doğru sayılarının sisteme yanlış girildiği iddiası ortaya çıktı.
 </p>
 <p>
  Öğretmen olma hayalleri ile sınava giren adayların kafası hayli karışık. Mahkeme soruları iptal ederse, soruyu doğru cevaplandıranların puanı düşecek ve bu kez de onlar dava açacak. Bir şeylerin yanlış olduğu ortada. Sosyal bilgiler öğretmeni olmak isteyen Nilgün Yılmaz, sorulardaki garipliği daha sınavda anlamış ama işin içinden çıkabilmek için bir sürü vakit harcamış. Şu anda puanlar tam belli olmadığı için ücretli öğretmenliğe de başvuramıyor. “Ne zaman öğretmen oluyorsun?” sorusuna cevap vermekten yorulduğunu söylüyor. Hayalleri âdeta kâbusa dönüşmüş. Edebiyat öğretmeni adayı Fatma Altun da ÖSYM’nin kendi sınav sonucunu yanlış hesapladığı iddiasında: “5 net daha az geldi. İtiraz dilekçesi doldurdum. 7 gün geçti şu an bir cevap yok. Gerçi basından takip ettiğim kadarıyla itiraz edenlere genellikle ‘incelendi, bir değişiklik olmadı’ cevabı geliyormuş.”
 </p>
 <p>
  Milyonlarca öğrencinin katıldığı hayati önemdeki sınavlarda bu kadar hatanın yapılması akıllara soruları “kimler, nasıl hazırlıyor” sorusunu getiriyor. 17-25 Aralık yolsuzluk operasyonun ardından yapılan tasfiyelerden ÖSYM de fazlasıyla nasibini aldı. Kurumun ölçme ve değerlendirme teknikleri açısından yetişmiş ve önceki senelerde soruları hazırlayan ekibi değiştirildi. Yerlerine liyakat sorunu olan kişiler getirildi. Hataların temelinde işte bu değişiklikler yatıyor.
 </p>
 <p>
  ÖSYM’nin “soru hazırlamak zor” gerekçesiyle, Bilgi Edinme Hakkı Kanunu dışına çıkararak sınavlardan sonra soruları kamuoyuyla paylaşmadığını da hatırlatmakta fayda var. ÖSYM’nin bu girişimine Anayasa Mahkemesi ve Danıştay ‘dur’ dedi. Yüksek mahkemeler, ÖSYM’nin başta üniversite olmak üzere yaptığı sınavlardaki soru ve yanıtları açıklamamasını hukuka aykırı buldu.
 </p>
 <p>
  ÖSYM’de yaşananların fazlası MEB’de de yaşandı. Müsteşar haricindeki millî eğitim bürokrasisi baştan aşağı değiştirildi. Yetişmiş kadrolara işlerinden el çektirildi. Hakları ellerinden alındı. Stratejik önemi haiz mevkilere parti referanslı kişiler getirildi. Atamalar yalnızca mülakat ile yapıldı. Tecrübesiz kadrolarla girişilen projelerin hüsranla sonuçlanması bu yüzden normal görünüyor. Geçen seneki TEOG sonrası öğrencilerin yaşadığı sıkıntılar hafızalarda hâlen daha taze. Bir türlü kayıt yaptıramamışlardı. Bu sene de benzer sıkıntılar yaşanıyor.
 </p>
 <p>
  Sınav sonucu beklediği gibi gelmeyen pek çok öğrenci ÖSYM’ye itirazda bulunuyor. Dilekçe 5 TL. Öğrenciler kitapçığı görmek istiyorsa 50 TL ödemek ve Ankara’da bulunmak zorundalar. İsterlerse soruları inceletme hakkına da sahipler. Tabii soru başına 20 TL ödeyerek. Geçen sene bu konuda 200 bin itiraz yapıldı. Bir anlamda ÖSYM’ye hatasını şikâyet etmek ‘para’ ile eş anlama geliyor. Hatalı soruların tavan yaptığı bu sene rakamın artacağı da muhakkak. Yani her hâlükârda sınavın tek bir kazananı var. O da ÖSYM.
 </p>
 <p>
  <strong>
   ÖSYM’ye ehil insanlar gelmeli!
  </strong>
 </p>
 <p>
  <img alt="" src="http://web.archive.org/web/20151216175558im_/http://medya.aksiyon.com.tr//aksiyon/2015/08/18/570834.jpg "/>
  “Milyonlarca genç kamuda işe yerleşmek için büyük emek sarf ediyor. KPSS gibi önemli bir sınavın şaibeli hâle getirilmesi ve bu kadar çok hata yapılması kabul edilir bir durum değil. ÖSYM’nin hakkındaki iddialara artık bir cevap vermesi ve özeleştiri yapması gerekiyor. Kuruma duyulan güven azaldı. Ne yazık ki iddialar karşısında adını temize çıkaracak, kamuoyunu tatmin edecek açıklamalar yapmıyor. ÖSYM iyi yönetilmiyor.  İktidar, kurumun kadrolarına ‘benim adamım olsun’ düşüncesiyle liyakatsiz kişileri doldurdu. Bu mantık sürdükçe gelecekte bu türden hatalarla daha çok karşılaşırız. ÖSYM’ye alanında iyi yetişmiş uzman kadrolar getirilmelidir.”
  <em>
   <strong>
    (*) Türk Eğitim-Sen Genel Başkanı İsmail Koncuk
   </strong>
  </em>
 </p>
 <p>
  <strong>
   Amaç: Merkezî sınavları kaldırmak!
  </strong>
 </p>
 <p>
  <img alt="" src="http://web.archive.org/web/20151216175558im_/http://medya.aksiyon.com.tr//aksiyon/2015/08/18/570835.jpg "/>
  “Sınavlardaki hataların bilinçli yapıldığını düşünüyorum. Basit bir beceriksizlik değil. Merkezî sınavlar itibarsız hâle getirilmeye çalışılıyor; kaldırılması için kilometre taşları döşeniyor. Nihai amaç, kamuya memur alımını mülakatla yapmak. Torpili daha yaygın hâle getirmek istiyorlar. Siyasi ahlak oturana kadar yalnızca mülakatla memur alınmasına karşıyız. Son zamanlarda ÖSYM’de liyakat sorunu olan insanlar önemli görevlere getirildi. Hâlbuki çok sayıda ölçme ve değerlendirme uzmanı var. 50 soruluk Coğrafya testinde 12 soru nasıl yanlış çıkar, çok merak ediyorum. Bu soruları kimler hazırladı? Rezalet karşısında kimse niye hesap vermiyor.”
  <em>
   <strong>
    (*) Anadolu Eğitim-Sen Genel Başkanı Cansel Güven
   </strong>
  </em>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/egitim/merkez-de-hata-yaparsa_552005), [web.archive.org (arşiv bağlantısı)](http://web.archive.org/web/20151216175558/http://www.aksiyon.com.tr/egitim/merkez-de-hata-yaparsa_552005)
