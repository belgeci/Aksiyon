# Sınavlarda görünmez engel

*Abdulkerim Bedir 2015.08.11*

<div class="pNewsDetailMainContent" itemprop="articleBody">
 <p>
  Millî Eğitim Bakanlığı, engelli öğrencileri görmezden geliyor. Sınavlarda onların özel durumlarıNI yeterince gözetmiyor. Düzenlemeler pratiğe dökülmediğinden, öğrenci ve aileleri mağdur oluyor.
 </p>
 <p>
  Büşra, sistemin mağdur ettiği binlerce görme engelli öğrenciden biri. Dört sene İstanbul’daki Kilyos Veysel Vardar Görme Engelliler Okulu’na gitti. O yıllar her şey yolundaydı. Babasının yeni işinden dolayı İzmit’e  taşındı. Aile için karanlık günler başladı. Bulundukları yerde görme engellilere özel okul yoktu. Büşra yeni okuluna bir türlü alışamadı. Psikolojik sıkıntılar yaşadı. Süreç aileyi yıprattı. O günden bu yana babası her gün iki saatini ayırarak kızıyla birlikte okul ödevlerini yapıyor.Her ne kadar geçen sürede okul ortamına biraz uyum sağlasa da Büşra özellikle sınavlara alışamamış. Her seferinde arkadaşlarından ayrılarak öğretmenler odasında tek başına sınava sokulması onda travmaya sebep olmuş. Babası  yaşadıklarını birkaç cümleyle şöyle özetliyor: “ Okulunda dersler mecburen normal öğrencilere göre işleniyor. Sınıflarında akıllı tahta var ama orada gösterilen dersleri anlaması mümkün değil. Okulda da farklılığını sürekli hissediyor olması ona ek yük getirdi. Mağdur psikolojisini bir türlü atlatamıyor.”
 </p>
 <p>
  Büşra milyonlarca akranı gibi bu yıl TEOG sınavına girecek. İşi hiç de kolay değil. Sınavlara hazırlanabileceği kendisine hitap eden kabartma soru bankası yok. Büşra’yı kara kara düşündüren bir başka husus da lise. Çünkü Türkiye’de görme engellilere hitap edecek müstakil lise mevcut değil. O ve onun durumundaki öğrenciler için mecburi istikamet normal liseler.
 </p>
 <p>
  Görme engelli öğrencilerin sıkıntıları aslında daha ilkokul sıralarında başlıyor. Bütün Türkiye’de yalnızca görme engellilerin gittiği on beş okul var, ikisi İstanbul’da. Kilyos Veysel Vardar Görme Engelliler Ortaokulu’nun 100, Türkan Sabancı Görme Engelliler İlkokulu’nun 300 kontenjanı bulunuyor. Talep karşısında hayli yetersizler. Aynı şehirde yaşadıkları hâlde günde 3-4 saatini serviste geçiren öğrencileri var. Bu çocukların haricinde bine yakın görme engelli öğrencinin de normal okullarda eğitimlerini sürdürmeye çalıştıkları tahmin ediliyor. Aslında uzmanlar görme engelli öğrenciler için kaynaştırma eğitimini tavsiye ediyor. Bütün dünyada kabul gören görüş olmasına karşın, öğrenciler bu eğitim modelinde daha fazla sorunla karşılaşıyor.
 </p>
 <p>
  Liselerde görme engelli öğrenciler arkadaşlarıyla aynı müfredata tabi. Fakat özel durumlarından dolayı yazılıları farklı yapılıyor. Sınavlarda ortak bir yöntem söz konusu değil. Her öğretmen kendi sistemini işletiyor, genellikle sözlüyü yeterli görüyor. Bazen de öğrenci sınıf ortamından ayırılarak öğretmenler odasında uzman olmayan başka bir öğretmenin gözetiminde yazılı sınava tabi tutuluyor. Soruları okuyan öğretmenin konuya hâkim olmaması ve hatta telaffuz hataları, görme engelli öğrencinin işini zorlaştırıyor. Bazı öğrenciler soruları sözlü cevaplıyor, cevabı öğretmen kâğıda geçiriyor. Birbirlerine alışık olmadıkları için burada da zorlanıyorlar. Hatta çoğu zaman, öğretmen soruları kendisi cevaplamayı tercih ediyor.
 </p>
 <p>
  Yıllarca görme engelliler okulunda öğretmenlik yapan bir eğitimci şu önerileri getiriyor: “Bazı öğrenciler için sınavlar bilgisayar ortamında, Braille alfabesi bilenler içinse bu alfabeden hazırlanan kitapçıklarla yapılabilir. Herhangi bir sınav yöntemi öğrenciye dayatılmamalı, değişik seçenekler sunulabilir. Öğretmen ile öğrenci sınavın nasıl yapılacağına birlikte karar verebilir.”
 </p>
 <p>
  <strong>
   Merkezî sınavlar işkence!
  </strong>
 </p>
 <p>
  Millî Eğitim Bakanlığı bu öğrencilerin özel durumlarını merkezî sınavlarda görmezden geliyor. Görme engeller TEOG, Devlet Parasız Bursluluk Sınavı ve üniversite sınavında büyük zorluklar yaşıyor. 2009’da Braille alfabeli soru kitapçığına, bir yıl sonra da seslisine geçilmesi planlandı. Fakat teori pratiğe bir türlü dökülemedi.
 </p>
 <p>
  Görme engelli öğrenciler bilinenin aksine herhangi bir merkezî sınavdan muaf değil. Liselerin Anadolu lisesi olmasıyla kontenjanları da kaldırılmış durumda.Dolayısıyla 8. sınıf yani TEOG kâbusla eş değer. Birinci sınıftan 7. sınıfa kadar alıştıkları tarzın dışına bu dönemde çıkmak zorunda kalıyorlar.
 </p>
 <p>
  Merkezî sınavlara girecek görme engelli öğrencileri MEB teoride iki kategoride ele alıyor: Az görenler ve hiç görmeyenler. Az görenler istemeleri hâlinde tek kişilik sınıflarda sınavlara alınıyor. Ayrıca her sınav için 15’er dakika ek süre veriliyor. Bunun yanı sıra okuyucu ve kodlayıcı ya da 18 punto büyüklüğünde soru kitapçığı ve cevap kâğıdı gibi seçenekler sunuluyor. Hiç görmeyenler ise okuyucu ve kodlayıcı eşliğinde tek kişilik sınıflarda sınavlara alınıyor. Sınav öncesi vaatler bir türlü uygulmaya geçirilemiyor.Öğrenciler şekil sorularının olmadığı test sınavı çözüyor. Bir anlamda eski düzen devam ediyor. Eğitimci Ömer Kara mevcut duruma şu öneriyi getiriyor: “Devlet iki öğretmene verdiği gözetmenlik ücretiyle bu öğrencilerin isteklerini her hâlükârda karşılayabilir. Yapılması gereken yalnızca planlama.”
 </p>
 <p>
  <strong>
   Gözetmenler uzman olmalı
  </strong>
 </p>
 <p>
  Merkezî sınavlarda görevli öğretneler, rastgele seçildiği için çoğunlukla  görme engelli öğrencilerin anlayabileceği dilden konuşamıyor. İyi niyet bazen problemi çözmeye yetmiyor. Bir merkezi sınavda  görme engellilerin okulunda gözetmenlik yapan bir öğretmenin yaşadıkları belki de meselenin özeti: “Sınavda bir öğrenciye iki öğretmen düşüyordu. Bayan öğretmen soruları okuyordu. İyi niyetliydi fakat normal bir öğrenciye anlatır gibi anlatıyordu. Belli bir süre sonra öğrenci sıkıldı. ‘Ben artık cevaplamak istemiyorum’ dedi ve masaya kafasını koydu. Başka bir sınıfta ise daha ilginç bir olay gerçekleşti. Bir gözetmen öğretmen görme engelli öğrencilerin merkezî sınavlara girerken bakanlık tarafından izinli özel aletlerini sınava almadı. Aile itiraz etti. Tartışma büyüdü. Öğretmen arkadaş daha önce böyle bir durumla karşılaşmadığı için bilgi sahibi değildi. Öğrenci sınava bu ortamda girdi.”
 </p>
 <p>
  Liseyi bitiren öğrencilerin önüne bu kez üniversite sınavı çıkıyor. Problem sadece ÖSYM değil. Yükseköğrenimde de engelli öğrencilerin sınav yöntemleriyle ilgili kabul görmüş bir sistem bulunmuyor. Her üniversite ya da hoca kendi sistemini uyguluyor. Uygulamadaki mantık lisedekiyle hemen hemen aynı. Pek çok görme engelli öğrenci asistan odalarında sınava giriyor. Odadaki gürültü ve konuşmalar nedeniyle öğrencinin dikkati dağılıyor. Bazı üniversitelerde ise sınavlar sınıf içinde yapılıyor. Öğrencinin cevapları sesli olarak okuyucuya söylemesi bu kez diğer öğrencilerin motivasyonunu etkiliyor.
 </p>
 <p>
  Peki, çözüm ne? Aslında çözüm için hiç de dâhi olmaya gerek yok. Problem ancak engelli öğrenci herhangi bir aracı olmaksızın sınava girebilirse ortadan kalkar. Bütün gelişmiş ülkelerde işler böyle yürüyor. Tabii bunun için eğitim sisteminde engelli öğrencileri ciddiye alan bir düzenleme ve bunun takipçisi olacak zihnî bir değişiklik şart.
 </p>
 <p>
  <strong>
   Eğitim kurumlarımız  görme engelliler için hazır değil
  </strong>
 </p>
 <p>
  <strong>
   Doç. Dr. Ahmet Cezmi Savaş - Zirve Üniversitesi PDR Bölümü Öğretim Üyesi
  </strong>
 </p>
 <p>
  Görme engelliler tıpkı diğer bireyler gibi yaşamak, topluma karışmak, çalışmak ve eğitim almak istiyor. 2007’de yapılan bir araştırmada, bütün dünyada yayımlanan kitap, dergi gibi eğitim materyallerinin  yüzde 95’inin görme engellilere uygun olmadığı tespit edildi. Tıpkı bina girişlerimizin, kaldırımlarımızın hazır olmadığı gibi eğitim kurumlarımız da görme engelliler için hazır değil. Son yıllarda görme engellilere yönelik birtakım kolaylaştırıcı uygulamalar yapılsa da yeterli değil. Örneğin ülkemizde 2005 yılında çıkarılan 5378 sayılı Özürlüler Kanunu ile görme engelli üniversite öğrencilerinin eğitim yaşamlarının kolaylaştırılması amaçlandı. Fakat gerçek uygulamalara baktığımızda görme engelli öğrencilerin gerek bilgiye erişimde gerekse öğrendiklerini sınavla ortaya koymada birtakım imkânlardan uzak oldukları söylenebilir. Özellikle görme engellilerin sınavı sırasında atanan uzman olmayan ve tecrübesiz gözetmenler öğrencilerin başarısız olarak görünmelerine yol açıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sinavlarda-gorunmez-engel_551916), [web.archive.org (arşiv bağlantısı)](http://web.archive.org/web/20150822044509/http://www.aksiyon.com.tr:80/dosyalar/sinavlarda-gorunmez-engel_551916)
