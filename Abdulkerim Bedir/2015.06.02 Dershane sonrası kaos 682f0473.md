# Dershane sonrası kaos

*Abdulkerim Bedir 2015.06.02*

<div class="pNewsDetailMainContent" itemprop="articleBody">
 <p>
  Dershanelerin kapatılmasıyla doğacak boşluktan en çok 1 milyon lise mezunu etkilenecek. Bakanlığın formülü olan halk eğitim merkezlerinin ihtiyaca cevap verebilmesi mümkün görünmüyor.
 </p>
 <p>
  Yunus Emre Durmaz, İstan-bul’da bir Anadolu lisesinin son sınıf öğrencisi. Büyük bölümü dershanede olmak kaydıyla günde 8 saat ders çalışarak üniversite sınavına hazırlanıyor. Boğaziçi Üniversitesi’nde psikoloji okumak istiyor. Fakat Yükseköğretime Geçiş Sınavı (YGS) pek arzuladığı gibi geçmemiş. Bu yüzden Lisans Yerleştirme Sınavı’na (LYS) daha sıkı çalışıyor. Onda da beklentilerine erişemezse mecburen planını revize edeceğini söylüyor: “Bu sene mutlaka sınavı kazanmam gerekiyor. Çünkü seneye dershaneler kapanacak. Ne yapacağımı açıkçası bilmiyorum. Bir belirsizlik var. Kimse ne olacağını kestiremiyor. Eğer kazanamazsam KPSS kurslarına yazılarak sınava hazırlanırım. Yardım almadan tek başına sınava hazırlanmak çok zor.”
 </p>
 <p>
  Başka bir 12’nci sınıf öğrencisi Berke Yıldız da gelecek sene oluşacak belirsizlikten şikâyetçi: “İstanbul Teknik Üniversitesi’nde kimya mühendisliği okumak istiyorum; fakat şu an için kazanmam oldukça zor. Seneye dershaneler kapanınca ne yapacağım bilmiyorum. Özel ders almak istesem ailemin bütçesi kaldırmıyor. Tek başıma halledemediğim konular var. Ama böyle bir durumda mecburen evde yalnız başıma hazırlanacağım.”
 </p>
 <p>
  Dönüşüm adıyla 1 Eylül 2015’ten itibaren dershanelerin kapısına kilit vurulması, sınavlara girecek 2 milyon 400 bin öğrenciyi kara kara düşündürüyor. Bunların 1 milyonu lise, 1 milyon 400 biniyse ortaokulda. Millî Eğitim Bakanlığı (MEB) dershane yokluğunda sınavlara nasıl hazırlanılacağı konusundaki belirsizliği kâğıt üzerinde dahi çözebilmiş değil. Temel stratejisi şöyle özetlenebilir: Lise son sınıf öğrencileri dershaneden dönüşen temel liselere ya da okul kurslarına, mezun lar ise halk eğitim merkezlerine yönlendirilecek. Ortaokul öğrencilerinin tek seçeneği var: Okul kursları.
 </p>
 <p>
  ALTYAPI KALDIRABİLİR Mİ?
 </p>
 <p>
  Şu ana kadar 2 bin 240 dershaneden 2 bin 195’inin dönüşüm başvurusu kabul edildi. Yalnızca 276’sı temel liseye dönüştü. 401 dershane ise kendi isteği ile faaliyetine son verdi. Bu arada toplam dershane sayısının 4 bine yakın olduğu göz önüne alınırsa dönüşüm projesinin yolunda gitmediği söylenebilir. Bu hâliyle temel liselerin talebi karşılaması hayli zor. Mezun ama herhangi bir üniversiteye yerleşemeyenlerin temel liselerden hazırlık hizmeti alamayacakları ortada. Tek alternatifleri, halk eğitim merkezleri. Bu kurumların eğitim kalitesi ve öğrenciye ne kadar destek sunabilecekleri tam bir muamma.  Sayıların diliyle ifade edersek; gelecek sene üniversite sınavına yaklaşık 1 milyon mezun katılacak. Bunlar için 40 bin dersliğe, 4 bin binaya ihtiyaç var. Yani şu anki 12’nci sınıfların eğitim gördüğü derslik miktarınca açık mevcut. “Halk eğitim merkezleri bu açığı hangi oranda karşılayabilecek?” suali cevapsız.
 </p>
 <p>
  Millî Eğitim Bakanlığı’nın lise son sınıfa geçen öğrencilere gösterdiği mecburi istikamet temel liseler. Bu okulların ücretleri, dershanelerin birkaç katı. Yıllık dershane maliyeti 1500 ile 4 bin lira arasında değişiyor. İstanbul’daki temel liselerin fiyatı 6 bin liradan başlayıp 20 bine kadar çıkıyor. Recep Tayyip Erdoğan’ın başbakanken 2013 sonbaharında yaşanan dershanelerin kapatılması tartışması sırasında dile getirdiği “Ayşe teyze ineğini satmak zorunda kalıyor” tezini kökten çürütüyor bu sayısal veriler.
 </p>
 <p>
  Dershanelerin gelecek seneden itibaren kapatılacak olması özel ders piyasasını da hareketlendirdi. Bir saatlik ders ücreti ortalama 150 lira. Bazı devlet kurumlarındaki memurlar bile mesai sonrasında özel ders veriyor. Sınavlara hazırlanan bir öğrenciye dershaneler 6 dersten toplamda 540 saat eğitim veriyor, bu iş için ortalama 3 bin lira para talep ediyordu. Doküman ve etütler içinse herhangi maddi bir talepte bulunulmuyordu. Aynı ders saatini özel olarak almak isteyen bir öğrenci 81 bin lirayı gözden çıkarmak zorunda. Bu seçenekten dar gelirli ailelerin yararlanması çok zor. Meselenin maddi kısmı bir tarafa, denetlenemeyen bu sektörün ne tür sosyolojik problemlere yol açacağı bir başka tartışma konusu.
 </p>
 <p>
  ‘Matematik ve Fizik Kurs Merkezi’ ve ‘Eğitim Danışmanlığı’ ve benzeri adlarla faaliyet gösterecek yerler de devrede olacak. Ancak buradaki kurslar sınırlı. Öte yandan belirli dersleri verebildiğinden fiyatlar buna göre ayarlanacak. Sadece bir ders için 2 ya da 3 bin lira ödeyecek veliler. Asgari 6 dersin kursuna devam edildiği düşünülürse 12-18 bin lirayı bulabilecek fatura.
 </p>
 <p>
  OKUL KURSLARI FORMALİTE
 </p>
 <p>
  Dershanelerin kapısına kilit vuran Millî Eğitim Bakanlığı, 7 yıl önce sonlandırdığı ‘okullarda hafta sonları kurs’ uygulamasına ‘gördüğü lüzum üzerine’ yeniden döndü. Altyapı çalışması uzayınca kurslar çoğu yerde belirtilen tarihte başlayamadı. Başlatılanlar ise kısa zaman sonra yeterli ilgi olmadığı gerekçesi ile sonlandırılmak zorunda kaldı. MEB okullardaki hafta sonu kurslarından 7 yıl evvel öğrencilerin dinlenme ve eğlenme zamanlarını kısıtladığı gerekçesiyle vazgeçmişti. Fakat dershaneler kapatılınca mecburen bu uygulamayı devreye sokmak zorunda kaldı.
 </p>
 <p>
  Okul kurslarında ilk zil 20 Ekim’de çalacaktı. Fakat evdeki hesap daha işin başında çarşıya uymadı. Altyapı yetersizliğinden daha ilk haftasında çöktü. Pek çok okulda hazırlık süreci öngörülen tarihe dek sonuçlandırılamadı. Kurslar pek çok yerde TEOG sınavlarından birkaç hafta önce ancak başlatılabildi.
 </p>
 <p>
  Metropol şehir İstanbul’da bile ancak bir elin parmakları sayısınca kurs organizasyonu ilk zamanlar pratiğe dönüşebilmişti. Öğrenciler sınavlara yönelik dersin anlatılmadığı bu kurslara fazla rağbet göstermedi. Zamanla kurslara katılan öğrenci sayısı azaldı. Pek çok okulda öğrenciler bir sınıfta toplanmak zorunda kalındı.
 </p>
 <p>
  Ücretsiz dershane ambalajıyla sunulan kurslara öğretmenler de umulan ilgiyi göstermedi. Bakanlığın belirlediği 9 liralık ders ücreti cazip bulunmadı. Öğretmenler ders ücretinin 18 liraya çıkarılmasını istiyordu. Girişimlerde bulunuldu. Sonuçta ders ücretlerine beklenen zam ancak 15 Nisan’da yapıldı.
 </p>
 <p>
  İstanbul’da bir lisede edebiyat öğretmeni H.Y.’nin anlattıkları gerçeğin özeti: “Okulumuzda 15 tane edebiyat öğretmeni var. Fakat yalnızca ben derslere giriyorum. Sene başında kurslara başlayan öğrencilerin ancak çok az bir kısmı devam etti. Derste anlattığımız konunun aynısını kurslarda tekrar anlatıyoruz. Bu durum öğrenciyi sıkıyor, zamanla dersten koparıyor. Sayı azalınca mecburen sınıfları birleştirmek zorunda kalıyoruz.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/dershane-sonrasi-kaos_551103), [web.archive.org (arşiv bağlantısı)](http://web.archive.org/web/20150719214939/http://www.aksiyon.com.tr/dosyalar/dershane-sonrasi-kaos_551103)
