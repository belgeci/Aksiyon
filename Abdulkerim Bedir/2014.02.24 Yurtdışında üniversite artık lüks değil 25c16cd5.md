# Yurtdışında üniversite artık lüks değil

*Abdulkerim Bedir 2014.02.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Öğrenciye yeni bir bakış açısı kazandıran yurtdışı eğitimi lüks olmaktan çoktan çıktı. Dünyanın değişik ülkelerinde her bütçeye uygun bölüm okumak mümkün. Gelişen iletişim teknolojileriyle birlikte aileler çocuklarını artık gönül rahatlığıyla yurtdışına gönderiyor.
  </font>
 </div>
 <div id="newsText">
  <font class="detail-text">
   <p>
    Ahmet Mert, geçen sene girdiği üniversite sınavında 200’üncü olarak Boğaziçi Üniversitesi Sosyoloji Bölümü’nü kazandı. Fakat o uluslararası ilişkiler okumak istiyordu. Bir ara yurtdışı eğitim imkânlarını araştırdı. Bir arkadaşı Rusya’daki devlet üniversitelerini tavsiye etti. Rusya ve bölgesi hakkında sayılı uzmanlardan biri olmak isteyen Ahmet’in kafasına bu fikir yattı. Rusya hakkında kapsamlı bir araştırma yaptı. İdealist öğrenci, sonunda burada okumaya karar verdi. Karar vermeden önce vize, askerlik, denklik ve sağlık meseleleri kafasına takılmıştı. Vize işlemlerini kolayca halletti. Zamanla diğer sorulara da cevap buldu. Ahmet nihayetinde dünyanın sayılı üniversiteleri arasında gösterilen Moskova Devlet Üniversitesi Uluslararası İlişkiler Bölümü’nde karar kıldı. Fakat ailesini bu işe ikna etmesi pek de kolay olmadı. İlk zamanlar çevresi de tepki gösterdi onun bu kararına. Ahmet önce ailesini sonra da çevresini ikna etti. Yeni bir hayata yelken açan genç adam, ilk zamanlar biraz zorlansa da Moskova’ya alıştı: “Öğrenci olduğum için her türlü sağlık hizmetinden yararlanıyorum. Değişik kültürden öğrencilerle tanışıyorum. Rusçayı yerinde, İngilizceyi ise okulda öğreniyorum. Rusya ile iş yapan Türk firmalarıyla iletişim kurup onlara yardımcı oluyorum. Şimdiden staj yapmış gibiyim. Geçen süre zarfında ne kadar doğru karar verdiğimi gördüm.”
   </p>
   <p>
    <span>
     <strong>
      Yurdışında geniş imkânlar var
     </strong>
    </span>
   </p>
   <p>
    Türkiye’de istediği bölümü okuma imkânı bulamayan ya da daha kaliteli üniversitelerde eğitim almak isteyen Ahmet gibi pek çok öğrenci rotayı yurtdışına çeviriyor. Ekonomideki büyüme yurtdışı eğitimine olan ilgiyi her geçen gün artırıyor. Aileler çocuklarını yurtdışına gönderirken, eskisi kadar korkmuyor, teknolojinin gelişmesi ve iletişim imkânlarının artması ailelere bir anlamda güven veriyor. Türkiye’deki öğrencilerin yurtdışına yönelmesi biraz da zorunluluktan kaynaklanıyor. Her ne kadar üniversite sayısı 175’e kadar çıkmış olsa da mevcut kontenjan, talebi karşılamaktan uzak. Bundan dolayı yüz binlerce genç yükseköğrenim hayaline kavuşamıyor. Üniversite sınavında 2 milyona yakın öğrenci 805 bin kişilik ön lisans ve lisans programına yerleşmek için yarışıyor. Yerleşemeyen pek çok öğrenci için yurtdışı cazip bir seçenek. Türkiye’de okumak istemediği bölüme girmek yerine dışarıda kabiliyetlerine ve isteklerine uygun programda okumak mümkün. Bu iş için öğrencinin yüksek puanlar almasına da gerek yok. Lisans programları için Lisans Yerleştirme Sınavı’ndan (LYS) 180 puan almak yeterli.
   </p>
   <p>
    Yurtdışına giden bütün öğrencilere Türkiye’de herhangi bir bölüme yerleşemedi nazarıyla bakılmaması gerekiyor. Zira aralarında Robert Koleji ve Galatasaray Lisesi gibi okullardan mezun pek çok öğrenci eğitim kalitesinden dolayı Amerika, İngiltere ve Fransa gibi ülkeleri tercih ediyor. Bu arada bazı ülkelerin öğrenci kabullerinde kendi belirledikleri şartları hatırlatmakta fayda var. Sadece Türkiye’deki sınavın sonucu bazı ülkeler için yeterli olmayabiliyor. Amerika, Kanada ve İngiltere’nin ayrıca belirlediği kriterler var. Dolayısıyla bunlara göre hazırlık yapılması gerekiyor. Türkiye, yurtdışına öğrenci gönderen ülkeler arasında Çin (510 bin 842), Hindistan (184 bin 801), Güney Kore (115 bin 464) ve Almanya’nın (94 bin 408) ardından 65 bin 459 öğrenciyle beşinci sırada yer alıyor. Bu kapsamda yurtdışı eğitimine yıllık 2 milyar dolar harcıyor. Türkiye’den yurtdışına üniversite eğitimi için giden öğrenciler, en çok işletme, iktisat, finans ve uluslararası ticaret ile mühendislik bölümlerini tercih ediyor. Son senelerde Rusya’da uzay mühendisliğine, Çin’de alternatif tıp konusunda eğitim veren üniversitelere hayli ilgi söz konusu.
   </p>
   <p>
    Cihan Uluslararası Öğrenci ve Kültür Federasyonu (CİHANFED) Genel Sekreteri İbrahim Pehlivan, bu süreçle alakalı önemli bir uyarıda bulunuyor. Pehlivan’a göre, öncelikli olarak tercih edilen bölümün Yükseköğretim Kurulu (YÖK) tarafından denkliğine bakılması gerekiyor. YÖK’ten denklik alamayanlar döndüklerinde lise mezunu muamelesi görüyor. Bu da öğrencide telafisi zor mağduriyetlere yol açıyor.
   </p>
   <p>
    Ayşe Cengiz, Türkiye’de ilahiyat fakültesi için yeterli puan almış olmasına rağmen daha iyi bir kariyer düşüncesiyle yurtdışında okumaya karar verdi. Bu konuda ailesinin de desteğini arkasına aldı. Tekrar üniversite sınavına girmeye gerek kalmadan Yemen Fen ve Teknoloji Üniversitesi’nde istediği bölüme kayıt yaptırdı. Birçok ülkeden arkadaşının olduğunu belirten Ayşe Cengiz, yurtdışındaki üniversite eğitiminin kendisi için zenginlik olduğunu ifade ediyor: “Hem İngilizce hem de Arapça öğreniyorum. Bu benim için büyük zenginlik. Kendime güvenim geldi. Türkiye’de okusam yabancı dil ve kültür konusunda kendimi bu kadar geliştiremezdim. Tanıdığım bazı aileler kızlarının yurtdışında okuması konusunda endişe taşıyor. Ben bu endişelerini kırdım. Şimdi çok sayıda aile kendi kızlarının da yurtdışında okumasını istiyor ve benden fikir alıyorlar.”
   </p>
   <p>
    <span>
     <strong>
      Öğrenci akademik kaliteye bakıyor!
     </strong>
    </span>
   </p>
   <p>
    Yurtdışında okuyacak öğrenciler için eğitimin kalitesi ve maliyeti çekici güç mahiyetinde. Batı’daki üniversiteler kalitesinden dolayı öğrencilerin gözdesi. Doğal olarak beyin göçünün merkezi konumundalar. Stanford, Harvard, Oxford, Cambridge gibi üniversitelerden alınan diplomalar dünyanın her yerinde itibar görüyor. Mezunları parmakla gösteriliyor. Sahip oldukları imkânlarla Türkiye’dekilerin imkânları arasında uçurumlar var. Mesela Harvard Üniversitesi’nin topladığı bağış miktarı Türkiye’deki bütün üniversitelerin bütçelerinden daha fazla. Türkiye’deki üniversiteler son senelerde önemli akademik başarılar elde etmesine rağmen ilk 100’de birinin bile ismi yok. Çin’in 3, Japonya’nın 6, Singapur’un 2, Güney Kore’nin 2 üniversitesi bu listeye girmeyi başarıyor.
   </p>
   <p>
    Cihan Uluslararası Öğrenci ve Kültür Federasyonu (CİHANFED) Genel Sekreteri İbrahim Pehlivan, Küresel dünyada öğrencilerin kendi ülkeleriyle sınırlı kalmamasını tavsiye ediyor. Pehlivan, “Yurtdışında her türlü bütçeye uygun üniversite ve bölüm bulmak mümkün. Yurtdışında üniversite eğitimi derken akıllara ilk Amerika ve Avrupa geliyor. Fakat Uzakdoğu’daki pek çok üniversite dünyanın en iyi üniversiteleri sıralamasında ilk 100 içerisinde yer alıyor. Dolayısıyla meseleye bir de buradan bakmak lazım.” diyor.
   </p>
   <p>
    UNESCO verilerine göre, dünyada bugün yükseköğrenim gören 177 milyon öğrenci var. Bu rakamın yalnızca 4 milyonu başka bir ülkede eğitim görüyor. 2020’de öğrenci dolaşımının 7 milyonu bulacağı tahmin ediliyor. Dünya genelindeki öğrenciler, en çok ABD, İngiltere, Avustralya, Almanya ve Fransa gibi ülkeleri tercih ediyor. Amerika yılda 700 bin, İngiltere 400 bin, Avusturalya 300 bin öğrenciye ev sahipliği yapıyor. Türk öğrenciler en fazla Azerbaycan, ABD, Almanya, Bulgaristan, İngiltere, Avusturya ve Fransa’yı tercih ediyor. Eğitim kalitesi, denklik meselesi, ekonomik uygunluk, dil ve kültür birliği, coğrafi yakınlık gibi sebepler bu tercihlerde etkili.
   </p>
   <p>
    Son olarak, üniversite için Polonya’ya giden Emre Çamur’a kulak verelim: “Polonya, Avrupa’nın ortasında ve uluslararası etkileşimin çok olduğu bir ülke. Okulda dünyanın birçok ülkesinden arkadaşım var. Bilgisayar mühendisliğini Türkiye’de de okuyabilirdim ama bu vizyonu ve birikimi asla elde edemezdim. Polonya bana Anadolu’da bir şehir gibi geliyor. Kampanyaları takip edip ucuz uçak bileti yakalayıp ders programım da müsait olunca Türkiye’ye gelebiliyorum. İnternet sayesinde de hemen her gün ailemle görüşebiliyorum. Bazen düşünüyorum da Anadolu’da bir şehirde okusam ailemle bu kadar sık görüşmezdim. Yurtdışında okumak benim aileme olan bağlılığımı da artırdı.”
   </p>
   <hr/>
   <p>
    <span>
     <strong>
      Mustafa Kırmıç*: Global bakış açısı için yurtdışı şart
     </strong>
    </span>
   </p>
   <p>
    Günümüzde kariyer planlamasında iyi derecede yabancı dil son derece önemli. Yurtdışında yabancı dili pratiğe dayalı öğrenmek gibi bir avantaj söz konusu. Bir de üniversiteyi okurken o ülkeden dünyayı seyretmek ve oradaki insanlarla yapılan fikir alışverişleri öğrencinin ufkunu inanılmaz genişletiyor. Globalleşen dünyaya doğru bakış açısı ise ancak yurtdışı eğitim tecrübesiyle sağlanır. Özellikle uluslararası ilişkiler, ekonomi eğitimleri yurtiçinde olmaz. Bir zamanlar eğitim kalitesini artırmak için büyük şehirlere gidiliyordu. Şimdilerde bu yetersiz kaldı. Dün köyden şehre, şehirden mega şehirlere gelenler artık çocuklarını mega şehirlerden dünya şehirlerine gönderiyor. Yurtdışı üniversitelerinin denklik problemi de kalmadı. Japonya, Çin, Filipinler, Endonezya, Güney Kore’den binlerce genç dünyanın çeşitli ülkelerinde eğitim görüyor. Amerika bile değişimi yakalamak için gençlerini yurtdışına göndermeye başladı. Bizim gençlerimiz de bu değişimi yakalamak zorunda.
   </p>
   <p>
    <em>
     *(FEM Dershaneleri Genel Müdür Yardımcısı)
    </em>
   </p>
   <p>
   </p>
   <hr/>
   <p>
    <span>
     <strong>
      LİSANS EĞİTİM ÜCRETİ*
     </strong>
    </span>
   </p>
   <p>
    Amerika    20 bin dolar
   </p>
   <p>
    Brezilya    10 bin dolar
   </p>
   <p>
    Güney Afrika    8 bin dolar
   </p>
   <p>
    Filipinler    5 bin dolar
   </p>
   <p>
    Hindistan    .......4 bin  dolar
   </p>
   <p>
    Ürdün    3 bin dolar
   </p>
   <p>
    *(Konaklama, Ulaşım, Yemek giderleri dahil)
   </p>
   <hr/>
   <p>
    <span>
     <strong>
      Yurtdışı eğitiminde en çok sorulan sorular
     </strong>
    </span>
   </p>
   <p>
    <strong>
     -Yurtdışında burs bulmak mümkün müdür?
    </strong>
   </p>
   <p>
    Ülkeler yabancı öğrencilere yönelik çeşitli burslar vermekte. Başarıya göre bu burs oranları artıyor.
   </p>
   <p>
    <strong>
     -Gidilen ülkede yabancı öğrencilere yönelik hak kısıtlamaları ve ekstra maddi yükümlülükler var mı?
    </strong>
   </p>
   <p>
    Genel olarak bütün ülkeler yabancı öğrenciye pozitif bakar ve yardımcı olur. Maddi imkânları çok kısıtlı olmasına rağmen binlerce öğrenci yurtdışında eğitim alıyor.
   </p>
   <p>
    <strong>
     -Yurtdışına para transferi nasıl yapılır?
    </strong>
   </p>
   <p>
    Pek çok ülkede Türk bankalarının şubeleri mevcut. Citibank ve HSBC gibi küresel bankaların tüm dünyada şubesi var. Ayrıca uluslararası para transferi yapan Money Gram ve Amerikan Express gibi şirketler komisyon alarak para transferi gerçekleştiriyor.
   </p>
   <p>
    <strong>
     -Buradan çıkartacağımız kredi kartı yurtdışında kullanılabilir mi?
    </strong>
   </p>
   <p>
    Visa ve Mastercard özelliğine sahip kredi kartları tüm dünyada geçerlidir.
   </p>
   <p>
    <strong>
     -Öğrenim gördüğüm üniversite ile askerliğimi erteleyebilir miyim?
    </strong>
   </p>
   <p>
    Üniversite dönem kaydınız ve büyükelçilikten aldığınız evraklarla askerliği erteleyebilirsiniz.
   </p>
   <p>
    <strong>
     -Vize işlemleri nasıl yapılır, hangi evraklar isteniyor?
    </strong>
   </p>
   <p>
    Her ülkenin vize işlemleri farklı. Genelde öğrenciye kolaylık sağlanıyor. Genel itibari ile diploma, pasaport, fotoğraf gibi evrakları her ülke istiyor. İstenilen evraklar ülkeden ülkeye değişiyor.
   </p>
   <p>
    <strong>
     -Gittiğimiz ülkede bölüm seçme imkânımız var mı?
    </strong>
   </p>
   <p>
    Sizin kariyer planlarınıza uygun tavsiye edilen bölümleri seçebilirsiniz. Ayrıca üniversite sonrasında yüksek lisans ve doktora yapabilirsiniz.
   </p>
   <p>
    <strong>
     -Gideceğimiz ülkede hem çalışma hem okuma imkânı var mı?
    </strong>
   </p>
   <p>
    Birçok ülkede eğitim vizesi ile gelen yabancılara çalışma hakkı verilmiyor. İngiltere, Japonya, ABD gibi bazı ülkelerde haftada 12 saat ile 20 saat arası çalışma izni veriliyor. Fakat elde edilen para masrafların sadece bir kısmına yetmektedir. Çalışarak okuma öğrenciyi yıpratmakta ve eğitimini olumsuz yönde etkilemektedir.
   </p>
   <p>
    <strong>
     -Sadece dil öğrenmek için hangi ülkelere gidebilirim?
    </strong>
   </p>
   <p>
    Bütçenize ve standartlarınıza göre, öğrenmek istediğiniz yabancı dil için ilgili her ülkeye gidilebilir.
   </p>
   <p>
    <strong>
     -Gideceğim ülkede üniversiteye giriş sınavına girecek miyim?
    </strong>
   </p>
   <p>
    Genel olarak tekrar üniversite sınavına girilmez. Az sayıda ülkenin ekstra kendi kriterleri var. Amerika ve İngiltere gibi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37936-yurtdisinda-universite-artik-luks-degil.html), [web.archive.org (arşiv bağlantısı)](http://web.archive.org/web/20140416082012/http://www.aksiyon.com.tr:80/aksiyon/haber-37936-yurtdisinda-universite-artik-luks-degil.html)
