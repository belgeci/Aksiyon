# Sarkozy’ye Kaddafi’nin inadı gaz verdi

*Mesut Çevikalp - Yusuf Acar 2011.03.28*

<font class="agenda2NewsSpot">
 Halkının reform taleplerine kulağını tıkayan Kaddafi’nin inadı, ülkeyi dış güçlerin çatışma alanına çevirdi. Tunus ve Mısır’da perde arkasında devam eden güç oyunu, Libya’da sahneye taşındı.
</font>
<font class="newsDetail">
 <p>
  <p class="MsoNormal">
   Libya tiranı Albay Muammer Kaddafi 17 Mart Perşembe günü devlet radyosundan yayımlanan konuşmasıyla dünyanın kanını dondurdu: "Bu gece geliyoruz. Kimseye merhametimiz olmayacak." Bingazi halkına seslenen Kaddafi muhaliflere yine hakaret ediyor ve yok etmekle tehdit ediyordu. Bu konuşmadan saatler sonra, Birleşmiş Milletler (BM) Güvenlik Konseyi Libya’da acil ateşkes talep eden ve ülke üzerinde uçuşa yasak bölge oluşturulmasını onaylayan 1973 sayılı tarihî karara imza attı. Bingazi’de korku dolu anların yaşandığı esnada, New York’taki BM binasında Libya ile ilgili hararetli tartışmalar sürüyordu. Fransa, Lübnan ve İngiltere tarafından önerilen karar tasarısı, ABD, Bosna-Hersek, Kolombiya, Gabon, Lübnan, Nijerya, Portekiz ve Güney Afrika tarafından kabul edildi. Brezilya, Almanya ve Hindistan ile daimi üyeler Çin ve Rusya çekimser kaldı. 18 Mart’ta, Libya ordusunun muhaliflerin üssü Bingazi kentini kuşatacağını açıklayan
   <span>
   </span>
   Muammer Kaddafi’nin oğlu Seyfülislam Kaddafi müdahale taraftarlarının ekmeğine yağ sürdü bir bakıma. Sorunun diplomasiyle çözümünden yana tavır takınan ülkeler zor durumda kaldı. Batı, Kaddafi yönetiminin uluslararası kamuoyuna karşı geldiğini iddia etti.
  </p>
  <p class="MsoNormal">
   19 Mart’ta ajanslardan gelen ‘Libya’ya müdahale’ haberleri dünyayı teyakkuza geçirdi. Kaddafi tanklarının muhalifleri bombaladığı haberlerinin duyulmaya başladığı sıralarda BM’den gelen son dakika açıklaması gidişatın vahametini ortaya koyuyordu: "Libya ateşkes kararını ihlal etti." Aynı gün öğleden sonra Paris’te Fransa Cumhurbaşkanı Nicholas Sarkozy’nin ev sahipliğinde Libya Zirvesi başlarken Fransız ve İtalyan savaş uçakları Libya semalarında uçuyordu. Libya’ya askerî müdahaleye karşı çıkan Türkiye’nin davet edilmediği zirvenin sonuç bildirisinde Kaddafi’ye uluslararası toplumun taleplerine uyma çağrısı yapıldı. Ama karşı tarafın cevabı beklenmeden Fransız jetleri Libya topraklarını bombalamaya başladı. İlk etapta Kaddafi’ye bağlı 4 tankın bombalandığı duyurulurken hafta boyunca devam eden operasyonlarda sivil halktan da kayıplar olduğuna dair bilgiler gelmeye başladı.
  </p>
  <p class="MsoNormal">
   1973 sayılı kararın hazırlanmasından itibaren Sarkozy yönetimindeki Fransa lider ülke rolünü kapmaya çalıştı. Daha ortada askerî operasyonun esamisi okunmazken Libyalı muhaliflerin kurduğu geçici ulusal konseyi tanıyan Paris, Bingazi’de diplomatik temsilcilik açabileceğini açıklamıştı. Fransa bu aceleci tarzıyla yeni kurulacak Libya’da söz sahibi olmak istediğini abartılı bir şekilde ortaya koyarken, Irak ve Afganistan’ın ardından üçüncü bir İslam ülkesinde cephe açmış görünmek istemeyen ABD ise nispeten geride kalmayı tercih etti. Ancak operasyonun ilk haftasında Paris’in tutumu ve askerî müdahalenin akıbetine ilişkin endişeler başta Ankara olmak üzere dünya kamuoyunda bir kırılmaya neden oldu. Ankara, Fransa liderliğinde yürüyen operasyonla birlikte NATO’nun devreye girmesine karşı çıktı, bunun iki başlılığa neden olacağını ileri sürdü. 19 Mart’taki aceleci operasyonu eleştiren Ankara, Libya’yı çıkara dayalı, ülke bazlı operasyonlardan kurtarmak için müdahalenin NATO şemsiyesi altına alınmasını istedi. Amaç, enerji zengini Libya’yı, Kaddafi geçmişinden ötürü cezalandırmak isteyen Fransa gibi ülkelerin elinden almaktı. Bunda kısmen başarıya da ulaştı. 25 Mart itibariyle askerî müdahalenin NATO şemsiyesi altına alınması kararlaştırıldı. Kararın açıklanmasından saatler önce Türkiye, BM kararı doğrultusunda Libya’ya uygulanacak silah ambargosunu desteklemek için donanma unsurlarını Akdeniz’e gönderdi.
  </p>
  <p class="MsoNormal">
   Aslında Libya krizinde, Tunus ve Mısır’dan farklı olarak dış güçler kartlarını daha açık oynadı, daha doğrusu buna mecbur kaldı. Bu iki ülkedeki diktatörlerin devrilmesi sonrasında yeni kurulacak yönetimlerde büyük devletlerin etkili olmaya çalıştıklarını herkes tahmin ediyor ama bunu ispat etmek pek mümkün değil. Libya’da ise Kaddafi’nin inadı ve değişime direnmesi neticesinde ülke üzerinde hesapları olan devletlerin çatışması gün yüzüne çıktı. Tunus ve Mısır’da perde arkasında devam eden güç oyunu Libya’da sahneye taşındı. Üstüne bir de Sarkozy’nin durumdan vazife çıkarıp Avrupa ve Ortadoğu’da rol kapmaya çalışması başta Ankara olmak üzere sağduyulu başkentlerde rahatsızlık oluşturdu.
  </p>
  <p class="MsoNormal">
   Krizin başlangıcından itibaren ‘Libya Libyalılarındır’ diyen Türkiye’nin Libya açıklarına 4 fırkateyn, 1 yardımcı gemi ve 1 denizaltı göndermesinin ve savaş uçaklarını hazırlamasının hem Libya ile yürütülen ilişkilere hem de ‘komşularla sıfır sorun’ politikasına ters düştüğü düşünülebilir. Ancak Ankara, Libya’daki krize Batı nazarından yaklaşmıyor. Kaddafi rejiminin, Tunus ve Mısır’da olduğu gibi tamamen iç dinamiklerle demokratik yapıya dönüşmesini istiyor. Ankara, Libya’ya dışarıdan müdahaleye karşı çıkmanın yanında, Muammer Kaddafi ve Bingazi’deki isyancı oluşumla görüşüp sorunu diplomasi masasında çözmeye çalışıyordu. Kaddafi’nin yeni bir anayasaya onay verip ülkeyi en kısa zamanda demokratik bir seçime götürmesi isteniyordu. ABD-Fransa önderliğindeki Batı koalisyonunun 19 Mart’taki aceleci operasyonu sadece Libya’yı değil, Ankara’nın diplomasiye dayanan çözüm planını da vurdu. O noktadan sonra Ankara’nın Libya’da diplomasi yürütebileceği bir zemin kalmadı.
  </p>
  <p class="MsoNormal">
   Türkiye’nin 25 bin vatandaşının yaşadığı, şirketlerinin milyar dolarlık işler yaptığı, tarihî bağlarının bulunduğu Libya’daki değişen dengelere kayıtsız kalması elbette düşünülemezdi. Libya’daki yeni yönetim Fransa’nın gölgesinde şekillenirse, Türk yatırımcı ve iş adamlarının Libya devletinden hak edişlerini almasında ve sonrasında işlerine devam etmesinde sorun yaşanabilir. Başından bu yana Türkiye’nin AB üyeliğine karşı çıkan, elde ettiği her fırsatta Ankara’nın alan genişletmesine engel olan (Rus-Gürcü Savaşı, Ermenistan sorunu ve İran krizinde olduğu gibi), 26 Şubat’taki günübirlik üslupsuz Ankara ziyaretiyle Fransa-Türkiye gerilimini tırmandıran Sarkozy, Libya krizi üzerinden de Türkiye’yi hedef almayı sürdürecek. Sarkozy’nin temelsiz Türkiye karşıtlığının farkında olan Ankara ise Libya operasyonunu Fransa-ABD tekelinden çıkarmaya çalışıyor. Ankara’nın, coğrafi ve tarihî açıdan hinterlandına giren Libya’yı Fransa gibi Soğuk Savaş mirası politikalar izleyen Batılı ülkelere bırakmaması Ortadoğu’da barış ve istikrar adına oldukça önemli.
  </p>
  <p class="MsoNormal">
   Türkiye, NATO güdümüne geçen askerî müdahalede rol alarak, Afganistan’da olduğu gibi askerî operasyonları daha makul bir çerçeveye çekmeye çalışacak. Bugün itibariyle Libya kıyılarında konuşlanan Türk donanması gibi Türk gücünün çıkış noktası Libya’yı vurmak değil, Libya’yı savunmak olacak. Ankara, yedek kulübesindeki oyuncu gibi bekleyerek, sahada oynanan maça etki edemeyeceğinin farkında. Libya ile tarihî bağlara sahip Türkiye’nin gerek bu aşamada gerekse ileriki dönemde NATO gibi daha geniş tabanlı müdahalede etkin rol alması en başta Libyalıların faydasına olacak. Ankara bu vizyonunu hem Bingazi’deki isyancı oluşuma hem de Trablusgarp yönetimine açıkça anlatıyor. Türk askerinin ülkeyi yıkmaya değil, sınır bütünlüğünü koruyup imar etmeye geldiğini vurguluyor.
  </p>
  <p class="MsoNormal">
   100 yıl önce olduğu gibi Türkler bugün de Trablusgarp yolunda. Batı’yla birlikte hareket ediyor görünse de asıl amacı 1911’de olduğu gibi ülkenin işgal edilip sömürülmesine engel olmak.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29030-213-sarkozyye-kaddafinin-inadi-gaz-verdi.html), [web.archive.org (arşiv bağlantısı)](http://web.archive.org/web/20110501135456/http://www.aksiyon.com.tr:80/aksiyon/haber-29030-213-sarkozyye-kaddafinin-inadi-gaz-verdi.html)
