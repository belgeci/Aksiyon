# Somali geleceğini Türkiye ile inşa ediyor

*Fatih Akalan 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardır süren iç savaşla savrulan Somali’nin makûs talihi geçen yıl Türkiye’nin gündemine girmesiyle değişmeye başladı. Afrika’nın boynuzu, şimdi kader ağlarını Türk insanıyla birlikte örüyor.
  </font>
 </div>
 <div id="newsText">
  <font class="detail-text">
   <p>
    ‘SSomali eşittir korsan’ algısı Türkiye’nin bölgeye yaptığı açılımla değişti. Uluslararası kamuoyu, 21 yıldır iç savaşın devam ettiği ülkede yaşanan dramdan haberdar oldu. Anadolu insanı ise gördüğü yokluğa bigâne kalmadı. Büyük yardım kampanyaları düzenlendi. Devlet ve Sivil Toplum Kuruluşları (STK) 9 aydır aralıksız çalışıyor.
    <p>
     Mogadişu Havalimanı’nda “Ülkeye girebilmeniz için sizi bir Somalilinin alması gerekiyor.” dediklerinde şaşırdık. Kimse Yok mu Derneği Afrika Koordinatörü Orhan Erdoğan’ı aradığımızda Somalili Muttalip’in alanda olduğunu ve birazdan yanımıza geleceğini söyledi. Çeyrek asırdır iç savaş yaşanan ülkede ‘rutin’ bir uygulamaydı anlaşılan yaşadığımız. Havalimanı asker kaynıyordu. Düzenli bir ordu görüntüsü yoktu. Bazıları terlikliydi. Bir kısmının altında kamuflaj, üstünde eşofman vardı.  Kum torbalarıyla oluşturulan mevzilerin arasından yürürken sivil giyimli bir yetkili bizi fark etti ve rütbeli askere kızmaya başladı. Muttalip’e neler olduğunu sordum. “Neden yürütüyorsunuz? Ya bir serseri kurşuna kurban gitseler! Hemen araçlarını içeri alın.” demiş.
     <p>
      Üzerinde Kimse Yok mu Derneği’nin flaması olan camları siyah filmle kaplı bir arazi aracı geldi. Arkasında asker dolu ikinci bir pikap vardı. Ve o askerler 7 gün boyunca nereye gittiysek bizimleydi. Türk de olsanız Mogadişu tehlikeli bir yerdi. Şebap (Gençler) Örgütü 1 yıl öncesine göre şehirde hâkimiyetini kaybetmiş. Ama korku hâlâ Mogadişu’da kol geziyor.
      <p>
       Yola koyulduk.  Savaşın izleri her yerdeydi. Parlamento binası dâhil pek çok bina yıkıktı. Ayakta kalanlarsa delik deşikti. Oysa bir Akdeniz şehrini andırıyordu başkent. Beyaz kireçle boyanmış bahçeli evler, bahçelerden dışarı sarkan ağaçlar ve çiçekler. Gözlerinizi kapatıp barışın geldiği güneşli ve güzel günlerin hayalini kurduracak kadar güzel bir şehir. On yıllar önce dikilen ağaçların gölgelediği düz ve güzel bulvarlar…
       <p>
        Hint Okyanusu’ndan esen rüzgâr öyle tatlı bir serinlik veriyordu ki tam tepede duran güneşe bile hükmünü geçirebiliyordu kimi zaman. Ama gerçeğe dönmek zorundaydım. Muttalip’in, “21 yıldır nüfus sayımı dahi yapılamıyor ama herkeste silah var biliyor musun?” demesi yetti. Peki, fakir insanlar bu kadar silahı nereden ve nasıl bulabiliyordu?
        <p>
         İlk durağımız ‘Seyit Kampı’ydı.  Yıkık parlamento binasının yanı başında derme çatma barakalarda 15 bin insan yaşıyor. Kampa gelenleri Türk bayrağı karşılıyor. Kimse Yok mu Derneği, Seyit Kampı dâhil, 4 kamp, 4 yetimhane ve 1 cezaevinde her gün 120 bin kişiye sıcak yemek dağıtıyor. Ramazan öncesi Türkiye’den 2 gemi erzak ve 300 bin kumanya paketi gönderildi. Gönüllü doktorlar 15’er günlüğüne Somali’ye gelip sağlık hizmetleri veriyor. Klinikte Somalili sağlık çalışanları da var. Doktor Nurettin ve hemşire Zehra onlardan ikisi. Nurettin ailesiyle İsviçre’de yaşamak yerine ülkesine gelip hizmet etmeyi seçmiş bir vatansever. Zehra ise ailesinin pek çok üyesini savaşta kaybetmiş cesur bir kız.
         <p>
          Kampta “Türki Türki” diye bağıran çocuklar etrafımızı çevirdi. Gülüyorlardı. Belli ki savaştan haberleri yoktu. Anneleri çekiyordu acıyı, onların yerine. Kadınların söylediklerini anlamıyorduk ama birkaç metrekarelik korumasız barakalarda, babaları savaşta ölmüş çocuklara sahip çıkmanın ne demek olduğunu anlamak için dil bilmeye gerek yoktu.
          <p>
           Somalililer Başbakan Tayyip Erdoğan’ın yaptığı ziyareti çok önemsiyor. “Türkler geldi, iyi şeyler olmaya başladı.” diyorlar. Makûs talihlerini Türklerin değiştirdiğine inanıyorlar. Öyle ki, her gördükleri beyaza “Türki” diye sesleniyorlar.
           <p>
            Somali’de 7 gün boyunca ‘oruç tutmayan insana rastlamadık’ desek yalan olmaz. Kamplardaki çocukların çok kötü şartlara rağmen Kur’an-ı Kerim öğrendiğine şahit olduk. Çadırlar mektep hâline getirilmiş. Kur’an ayetleri tahta tabletler üzerinden hıfzediliyor.
            <p>
             Akşam iftar için Kimse Yok mu’nun misafirhanesindeydik. Sofrada 5 Somalili vardı. Mütevazı sofranın konuklarının Somali Cumhurbaşkanı Yardımcısı, 2 bakan, 2 de cumhurbaşkanı danışmanı olduğunu öğrendiğimizde çok şaşırdık. Çay içerken sohbet ettik. Türkiye’nin Somali’ye karşılıksız yardım etmeyi seçen tek ülke olduğunda hemfikirdiler. Cumhurbaşkanı Şeyh Şerif Ahmet’le görüşme imkânı bulduk. Bizi makamında ağırladı. Odanın tam ortasında duran sehpanın kırık olması çok şey anlatıyordu. Ahmet, birkaç ay öncesine kadar Şebap Örgütü’nün saldırıları sırasında kurşunların odasına isabet ettiğini söyledi. Erdoğan’ın ziyaretini ve Kimse Yok mu Derneği’nin yardımlarını ayrı bir yere koyuyor. Orhan Bey üç kez ölümden dönmüş. Saldırıların arkasında kim var, tam olarak bilinmiyor. Ancak Türkiye’nin bölgede etkin olmasını istemeyen yabancı istihbarat örgütlerinin olma ihtimali öne çıkıyor. Cumhurbaşkanı Ahmet, ülkedeki fedakâr ve olağanüstü hizmetleri dolayısıyla dernek adına Orhan Bey’e üstün hizmet madalyası verdi biz oradayken.
             <p>
              Kanuni’nin 500 yıllık mührü
              <p>
               Türk insanı aslında 500 yıl sonra yeniden Somali’de. Hint Okyanusu kıyısındaki Kanuni Sultan Süleyman döneminde inşa edilen kale hâlâ dimdik ayakta. Kale şimdilerde cezaevi olarak kullanılıyor. Mahkûmların büyük çoğunluğu ise Şebap Örgütü üyesi çocuklar. İçerideki manzara ürkütücü. “Ne işi var bu çocukların burada diye?” sormadan edemiyor insan. Örgütler dünyanın her yerinde çocukları kullanıyor maalesef…
               <p>
                Somalili korsanlara ulaşmak için 5 gün uğraştık. Sonunda ikna oldular. 3 korsanla birlikte Hint Okyanusu’na açıldık.  Kendilerini Afrika’nın en uzun sahiline sahip Somali’nin bereketli denizlerini koruyan milisler olarak görüyorlar. Başlarındaki Necip Ömer Musa, bir Amerikalıyı kaçırdığı için 3 yıl Kenya’da hapis yatmış. Musa, “Japon, Koreli, Çinli ve diğer balıkçılar bizim karasularımızda dilediği gibi avlanıyordu. Onları engellemek için yola çıkmıştık. Bazıları zamanla kontrolden çıktı. Açık denizlerden yük gemilerini kaçırmaya başladılar. Para tatlı geldi. Korsanlığa başladılar. Artık yabancılar avlanmıyor. Gelseler yine ülkemi korumak için saldırırım.” diyor.
                <p>
                 Türkiye Cumhuriyeti ve STK’lar artık kalıcı eserler bırakma peşinde. Sağlık Bakanlığı ve TİKA çalışmalarını sürdürüyor. Kimse Yok mu Derneği ise Mogadişu’nun en modern hastanesini yapmaya hazırlanıyor. Çelik konstrüksiyon hastane Türkiye’de imal edildi. Somali’ye götürülüp monte edilecek. Dernek bir yandan da eğitim faaliyetleri yürütüyor. Yetimhane projeleri tek tek hayata geçiyor. İlk yetimhaneye “Umut” adı verildi. Sırada 6 yetimhane daha var. Türk okulları da ilk kez geçen yıl öğrenci aldı. Yeni okul binası inşaatı da hızla devam ediyor. 1.500 öğrenci de eğitim için Türkiye’ye gönderildi.
                 <p>
                  Somali tam 20 yıl sonra genel seçim havasını yaşıyor. Nüfus sayımı yapılamadığı ve pek çok kişinin kimliği olmadığı için seçime sadece kabilelerin ileri gelenlerinin katılma hakkı var. Seçim 20 Ağustos’ta yapılacaktı. Dergimiz yayına hazırlandığı sırada sonuçlar belli değildi. Eğer seçim sağlıklı gerçekleşirse 20 yıl sonra ülkede düzenli bir hükümet kurulacak. Ardından parlamento yeni cumhurbaşkanını seçecek. Cumhurbaşkanı Şeyh Ahmet Şerif yeniden aday. Diğer yandan ise yeni anayasa çalışmaları devam ediyor.
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33370-somali-gelecegini-turkiye-ile-insa-ediyor.html), [web.archive.org (arşiv bağlantısı)](http://web.archive.org/web/20130101142021/http://www.aksiyon.com.tr:80/aksiyon/haber-33370-somali-gelecegini-turkiye-ile-insa-ediyor.html)
