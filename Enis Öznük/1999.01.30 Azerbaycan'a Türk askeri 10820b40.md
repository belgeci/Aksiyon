# "Azerbaycan'a Türk askeri"

*Enis Öznük 1999.01.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Azerbaycan topraklarının bir bölümünü işgal ederek 1.5 milyon insanın göçmen konumuna düşmesine yol açan Ermenistan'ın,
  </font>
 </div>
 <div id="newsText">
  <font class="detail-text">
   Rusya'yla imzaladığı Askeri İşbirliği Anlaşması neticesinde, topraklarına çok sayıda silah yığması Azerbaycan hükümetini harekete geçirdi.
   <br/>
   <br/>
   Bölgede yaşanan bu gelişmeler üzerine Azerbaycan Cumhurbaşkanı Haydar Aliyev'in dış politika müşaviri Vefa Guluzade, bir açıklama yaptı ve Rusya'nın Ermenistan'daki askeri üsleri artırmaktaki amacının Kafkaslar'daki dengeleri bozmaya yönelik olduğunu söyledi. Guluzade, bölgedeki dengelerin korunabilmesi için Amerika Birleşmiş Devletleri ve Türkiye'nin NATO aracılığıyla ülkesine bir askeri üs kurmasının gerekliliğine işaret etti. Devlet Müşaviri Vefa Guluzade'nin bu açıklamaları bölgedeki gündemi bir anda alt üst etti. Rusya ve İran açıklamaya sert tepki gösterirken, Türkiye olaya temkinli yaklaşıyor.
   <br/>
   <br/>
   Rusya sert çıktı
   <br/>
   <br/>
   Vefa Guluzade'nin NATO'nun Azerbaycan'a üs kurması teklifine kendisini SSCB'nin varisi olarak gören Rusya'dan sert tepki geldi. Rusya Dışişleri Bakanlığı yaptığı açıklamada "Bazı Azeri yetkililerin bu tip garip iddialarının Bakü'nün resmi görüşünü yansıtmadığını biliyoruz.. Azerbaycan hükümeti bu açıklamayı değerlendirerek net bir görüş belirtmelidir" ifadelerini kullandı. Açıklamada Rusya'nın Kafkaslar'daki tarihi ve jeopolitik güç dengesini bozmaya yönelik her türlü girişimi kınadığına dikkat çekilmesi ise SSCB düşüncesinin hâlâ kafalarından silinmediğinin bir göstergesiydi.
   <br/>
   <br/>
   Rusya'nın bu sert çıkışının ardından, Azerbaycan ikinci bir hamle daha yaparak Rusya'nın suçunu kabul etmesini istedi. Cumhurbaşkanlığı Başkatibi Eldar Namazov'un Rusya'nın gerek gizli yollardan ve gerekse açık olarak Ermenistan'ı silahlandırdığını, bunun da ülkesini tehdit eder boyuta ulaştığını söylemesi Azerbaycan'ın artık bu olaylara seyirci kalmayacağını gösteriyordu. Namazov konuyla ilgili olarak gazetecilerin sorularını yanıtlarken, şunları söylüyordu: "Rusya'nın açık ve gizli yollardan Ermenistan'ı silahlandırmasına, Azerbaycan'ın seyirci kalacağını düşünüyorlar. Azerbaycan topraklarının %20'sini işgal eden Ermenistan'a bu şekilde silah yardımının yapılmasının bölgedeki dengelere vereceği zararı Rus Hükümeti düşünmelidir. Biz Azerbaycan olarak bu konuda gerekli tedbirleri almak zorundayız."
   <br/>
   <br/>
   İran: Hedef biziz
   <br/>
   <br/>
   Azerbaycan'a NATO üssü kurulması tartışması İran tarafından da eleştirildi. İran yetkilileri açıklamalarında üssün hedefinin kendileri olduğunu ifade ettiler.
   <br/>
   <br/>
   Devlet Müşaviri Vefa Guluzade'nin Türk askerinin ülkesinde konuşlandırılması teklifine Türkiye Cumhuriyeti yetkilileri temkinli yaklaştılar. Başbakan Bülent Ecevit resmi bir teklif gelmeden açıklama yapmalarının mümkün olmadığını ifade ederken, Cumhurbaşkanı Süleyman Demirel dolaylı yoldan Azerbaycan'ın teklifine olumlu baktığını açıkladı. Demirel'in, Azerbaycan Cumhurbaşkanı Haydar Aliyev'i GATA'da ziyaretinden sonra gazetecilere "Azerbaycan'a batan iğneyi kendimize batmış hesap ederiz" demesi Rusya'nın Ermenistan'ı silahlandırmasından doğacak sonuçların Türkiye'yi doğrudan etkileyeceğine işaret ediyordu.
   <br/>
   <br/>
   Kararlılık yok
   <br/>
   <br/>
   Hükümet yetkililerinin NATO'nun Azerbaycan'a üs kurması teklifi ülkede çeşitli kesimlerce farklı yorumlandı. Azerbaycan'ın siyasi tarih bilimcilerinden Prof. Dr. Şirmemmed Hüseyinov, Rusya'nın böyle bir oluşuma engel olacağına işaret ederek, Türkiye'nin de NATO üyesi olması sebebiyle üye ülkelerden izin almadan Azerbaycan'a üs kuramacağını söylüyor. Hüseyinov yıllarca Rus askerlerden kurtulmak için mücadele veren Azerbaycan'ın yeni bir dış gücü kabullenmesinin zor olacağının da altını çiziyor. Diğer bir tarihçi Prof. Dr. Refael Hüseynov ise böyle bir gücün Azerbaycan'a yerleştirilmesini ülke bağımsızlığının garanti altına alınması olarak değerlendiriyor.
   <br/>
   <br/>
   Siyasi partilerin de bu konudaki görüşleri farklı farklı. Azerbaycan Sosyal Demokrat Partisi Başkanı Zerdüşt Alizade, Milli İstiklal Partisi Başkanı Etibar Memmedov ve eski Meclis Başkanı Resul Guliyev konuya ilişkin değerlendirmelerinde böyle bir oluşuma karşı olduklarını ifade ederlerken, Azerbaycan Demokrat Partisi Başkan Yardımcısı Serdar Celaloğlu ise Rus tehdidine karşı tedbir alınması gerektiğine işaret ediyor. Eski cumhurbaşkanlarından Ebulfeyz Elçibey'in başkanlığını yaptığı Azerbaycan Halk Cephesi Partisi ve eski Meclis Başkanı İsa Gamber'in başkanlığını yaptığı Müsavat Partisi bu konudaki suskunluğunu koruyor. Halkta ise meraklı bir bekleyiş hakim. Rusya'nın Ermenistan'ı silahlandırmasının topraklarına geri dönüşü zora sokacağının bilincinde olan Azeriler, bir yandan da, Rus emperyalizminden gördükleri zararların yeniden yaşanması endişesini taşıyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4611-azerbaycana-turk-askeri.html), [web.archive.org (arşiv bağlantısı)](http://web.archive.org/web/20120228143834/http://www.aksiyon.com.tr:80/aksiyon/haber-4611-azerbaycana-turk-askeri.html)
