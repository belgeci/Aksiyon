# Houston'ın Müslüman lejyonerleri

*Necati Kola - M. Serkan Akcan 1998.12.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mirsad Türkcan'la bundan on dört ay evvel Efes formasını giyerken görüştüğümüzde NBA'e gidip gidemeyeceği henüz belli değildi.
  </font>
 </div>
 <div id="newsText">
  <font class="detail-text">
   Efes, Ümit ve A Milli Takım formalarını giyerken basketbol otoritelerinin dikkatini çeken, sonra da NBA'in hazırlık kamplarına çağrılarak Detroit Pistons takımıyla antrenmanlara çıkan Mirsad Türkcan, Grand Hill ve Joe Dumars gibi büyük yıldızlarla birlikte idman yapmış ve kendini kıyaslama imkanı bulmuştu. Bu vesile ile dünyanın en büyük basketbol ligi olan NBA'yi yakından tanıma fırsatını yakalayan Mirsad, hedefini de büyüterek oldukça iddialı konuşmuştu: 'NBA'e mutlaka ve mutlaka gideceğim'. Peki, Efes ile altı yıllık sözleşmesi bulunan bu genç yetenek, NBA'e gitmeyi başarabilecek miydi acaba?
   <br/>
   <br/>
   Bosna'dan Efes'e, Efes'ten NBA'e
   <br/>
   <br/>
   Türk basketbolunun yetiştirdiği nadir yeteneklerden biri olan Mirsad Türkcan, gelecek vaadetmeye, futbol topuyla haşır neşir olduğu ilkokul yıllarında boyunun iki metreyi bulmasıyla başladı. Yugoslavya'nın dağılmasının ardından savaş başlayınca Türkiye'deki akrabalarının yanına geldi. Şu anda Tofaş'ın kaptanlığını yapan ve aynı zamanda kuzeni olan Şemsettin Baş, basketbolcu olmak isteyen Mirsad'ın kolundan tuttuğu gibi Türk basketbolunun en önemli okulu sayılan Efes Kulübü'ne götürdü. Başlayış o başlayış. Türk vatandaşlığına geçerek Yahoviç olan soyismini Türkcan olarak değiştiren Mirsad, çıkılması gereken bütün basamakları hızla çıktı; Genç, Ümit ve A Milli Takım formalarını giyerek dikkatleri üzerine çekti. 1996 yılında Avustralya'da yapılan Dünya Ümitler Basketbol Şampiyonası'nda altıncı olan Milli Takımımız'ın formasını giyen Mirsad Türkcan, ribaunt kralı oldu ve şampiyonanın en iyi oyuncusu seçildi. Bu şampiyonadan sonra da NBA'den teklifler gelmeye başladı: Houston Rockets, Detroit Pistons, Portland Trail, Milwauke Bucks...
   <br/>
   <br/>
   Bonservisi hâlâ problem
   <br/>
   <br/>
   Mirsad Türkcan, geçtiğimiz yaz NBA'in en güçlü takımlarından Houston Rockets'ı tercih ederek NBA'e merhaba dedi ama bonservisi hâlâ Efes'te. Nedeni, bonservis için Efes'in 1 milyon dolar istemesi, NBA kuralları gereği Houston Rockets'ın da en fazla 250 bin dolar ödeyebilmesi. Amerika'daki Yugoslav işadamları genç basketbolcumuzla görüşerek 'Kalan kısmı biz ödeyelim, maçlara Yahoviç ismiyle çık' önerisinde bulunuyorlar ancak Mirsad Türkcan bu önerileri kabul etmiyor.
   <br/>
   <br/>
   Efes Kulübü ise Mirsad'ın 'Bonservisime indirim yapın' önerisine hâlâ olumlu cevap vermiş değil. Efes'ten umudunu kesen Mirsad ise NBA'deki lokavtın sona ermesini bekliyor. Mirsad Türkcan, NBA Ligi başlarsa Türkiye'deki evini, arabasını satacak ve kalan kısmı Efes'e ödeyerek resmen Houston Rockets formasını giyecek.
   <br/>
   <br/>
   En büyük dostum Hakeem Olajouwan
   <br/>
   <br/>
   Üç hafta önce İsveç, Letonya ve Gürcistan ile oynayacağımız milli maçlar için Türkiye'ye gelen Mirsad ile uzunca bir sohbet etme imkanı bulduk. Amerika'daki günlerini anlatan Türkcan, en çok da Rüya Adam olarak tabir edilen takım arkadaşı Hakeem Olajouwan'dan bahsetti.
   <br/>
   <br/>
   On dört yıldır Houston Rockets formasını giyen ve takımına şampiyonluklar tattıran Nijerya asıllı Hakeem Olajouwan, yıllardır aynı takımda oynayacakları Müslüman bir oyuncuyu bekliyormuş. Beklediği oyuncu da yıllar sonra Mirsad Türkcan olmuş. 'Ben sadece kendimi değil, İslam ülkelerini ve Afrika'yı da en iyi temsil etmek için savaşıyorum' diyen Olajouwan, Mirsad'ı adeta koruması altına almış.
   <br/>
   <br/>
   Namaz kılmayı Hakeem öğretti
   <br/>
   <br/>
   Genç yeteneğimiz, Hakeem'in kendisine çok şey öğrettiğini, bunların başında da dini konuların geldiğini söylüyor. 'En büyük destekçim Hakeem. Onun desteğiyle Amerika'ya çabuk alıştım. İkimizin de Müslüman olması aramızdaki bağı iyice güçlendirdi. Yıllardır Müslüman bir sporcu ile aynı takımda oynamak istiyormuş, bunun gerçekleşmesi için de dua ediyormuş. Benim Houston formasını giymemle dualarının kabul olduğunu söyledi. Amerika'ya gitmeden önce namaz kılmasını bilmiyordum. Namaz kılmasını Hakeem'den öğrendim. Devamlı beraber dolaşıyoruz ve namazlarımızı da evinin bahçesindeki mescidde beraber kılıyoruz. Bana devamlı moral veriyor ve NBA'in inceliklerini anlatıyor. Oynadığımız hazırlık maçlarında hep beni kolluyor, devamlı bana pas atıyor ve bunun resmi maçlarda da devam edeceğini söylüyor. Diğer arkadaşlar ise 'Senin Hakeem'den torpilin var. Başarısız olman imkansız' diyorlar. Hakikaten Hakeem ile aynı takımda oynamaktan dolayı kendimi şanslı hissediyorum'.
   <br/>
   <br/>
   Amerika'daki Türklerin gururu
   <br/>
   <br/>
   Mirsad Türkcan, Houston Rockets'ın bir diğer yıldızı Charles Barkley ile de arasının çok iyi olduğunu söylüyor. Antrenmanların dışında ise Barkley ile dolaşmamaya özen gösterdiğini belirtiyor. Çünkü Barkley, gece hayatına oldukça düşkünmüş.
   <br/>
   <br/>
   Mirsad, NBA'deki lokavt nedeniyle oyuncuların kendi aralarında antrenman yaptıklarını ifade ediyor ve hergün Hakeem Olajouwan, Charles Barkley, Shaque O'Neil gibi yıldızlarla Houston meydanında buluşup sokak basketbolu oynayarak lokavtın bir an evvel sona ermesini beklediklerini söylüyor.
   <br/>
   <br/>
   Mirsad ile Hakeem iki ay kadar önce bir mağaza açılışına katılmışlar ve bütün gazeteler onlardan bahsetmiş. Sokaktaki herkes artık beni tanıyor diyen Mirsad, Amerika'da yaşayan Türkler için de gurur kaynağı olmuş. Türkiye'nin Los Angeles Büyükelçisi de Mirsad'ı arayarak 'Benim 15 yılda yapamadığımı sen bir ayda yaptın. Sen Türkiye'nin tanıtımında büyük rol oynuyorsun' demiş.
   <br/>
   <br/>
   NBA'de de başarılı olacağım
   <br/>
   <br/>
   Dünyanın kendisini tanımasında Efes'in ve Aydın Örs'ün katkısının çok büyük olduğunu da belirten Mirsad, emeği geçen herkese teşekkür ediyor. Şu ana kadar çok çalışarak nasıl başarılı olduysa, NBA'de de çok çalışarak başarılı olacağını iddia eden Mirsad Türkcan, Türkiye'nin ismini dünyaya duyurmak için elinden geleni yapacağını söylüyor. Ünlü atlet Carl Lewis'in kondüsyon antrenörüyle de anlaşarak maçlara sıkı bir şekilde hazırlanan Mirsad, sabırsızlıkla lokavtın bir an evvel sona ermesini bekliyor.
   <br/>
   <br/>
   Biz de Mirsad'a başarılar diliyor, Türkiye'nin gururu olacağına inanıyoruz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4480-houstonin-musluman-lejyonerleri.html), [web.archive.org (arşiv bağlantısı)](http://web.archive.org/web/20130314034159/http://www.aksiyon.com.tr:80/aksiyon/haber-4480-houstonin-musluman-lejyonerleri.html)
