# Başkentte hastalıklı senaryolar

*Fatih Uğur - Nursel Dilek 2006.10.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başbakan Erdoğan'ın kan şekerinin düşmesi hükümet ve Çankaya üzerinden yeni siyasi senaryoları gündeme getirdi. Bunlara göre Başbakan Erdoğan sara hastası! Oysa Başbakan iddiaların aksine sara hastası değil.
  </font>
 </div>
 <div id="newsText">
  <font class="detail-text">
   'Siyah, zırhlı Mercedes Atatürk Bulvarı üzerinde hızla seyrediyordu. Meclis kapısına yaklaşıldığında elini uzattı: 'Ağır olun, iyi değilim.' Bu, başbakanın şuuru kaybolmadan önce söylediği son sözleri oldu. Ömer Çelik'in elinden tuttu, başı yanına düştü. Araç en yakın hastaneye yöneldi. Konvoy Meclis Çankaya kapısından dönerek 45 saniyede Güven Hastanesi'nin önüne geldi. Milletvekili Ömer Çelik ile koruma amiri çıktı ilk, araçtan. Ardından şoför. Yapılacak en son hatayı yapmıştı şoför Harun Kandemir. Baygın hâlde yatan başbakan üst düzey korumalı zırhlı araçta kilitli kalmıştı. Balyoz gelene kadar herkes soğuk terler döktü. (Aracın kapısına ateş etmeyi bile düşünmüşlerdi korumalar) Zırhlı cam 9 dakikalık uğraştan sonra kırıldı. Başbakan sedyeyle hastaneye alındı. Nabzının kontrol edildiği o ana kadar herkes öldüğünü düşünüyordu Erdoğan'ın. Şükür ki korkulan olmadı."
   <br/>
   <br/>
   Geçen haftanın en çok okunan senaryosu Türkiye'nin yüreğini ağzına getirdi. Başbakan Recep Tayyip Erdoğan'ın kan şekerinin düşmesi sonucu yaşadığı sağlık sorunu, Türkiye'ye kısa sürede küçük çaplı bir kriz ortamı yaşattı. Dokuz saat müşâhede altında tutulan Erdoğan, salı akşamı bitkin vaziyette hastanenin önündeki pozlarıyla 'yola devam' mesajı verdi. Türkiye rahatladı. İlk gün tansiyon ve kandaki şekerin düşmesi şeklinde süren tartışmalar, Erdoğan'ın tahlil sonuçlarının yayımlanmasından sonra 'gizli şeker' hastalığı tartışmalarına kadar geldi. Pusuda bekleyenlerin ellerinde de yeni bir hastalık argümanı ve senaryo vardı.
   <br/>
   <br/>
   BAŞBAKAN ÜLKEYİ YÖNETEMEZ KAMPANYASI MI?
   <br/>
   <br/>
   Perde arkasında konuşulan iddiayı ilk olarak Genç Parti Genel Başkan Yardımcısı Emin Şirin dillendirmişti: "Başbakan epilepsi, yani sara hastası." Balyoz operasyonu ile araçtan kurtarılırken Erdoğan'ın çenesinin kilitlendiği ve doktorların ilk iş çenesini açmaya çalışmaları bu iddialarının deliliydi. İddia gizliden gizliye yeniden dillendirildi; başbakan sara krizi geçirmişti. Oysa kan şekeri düşüklüğünde de benzer kasılmalar yaşanabiliyordu. Üstelik baygın bir insanın ilk olarak solunum yolunun açılarak rahat nefes almasının sağlanması ilk yardımın ilk kuralıydı.
   <br/>
   <br/>
   Aslında Erdoğan'ın hasta olduğu iddiası ilk olarak Yalçın Küçük'ün 'Putları Yıkıyorum' kitabında (2004) yer almıştı. Küçük, doktor olmadığını belirtip 'İrecep İrdogan' diye bahsettiği Erdoğan'ın hasta olduğunu iddia ediyordu: "İrecep İrdogan sağlıklı görünmemektedir. Ben doktor değilim, medyakratlar içinde doktorlar var. Ecevit'in hastalığını doktorlardan önce teşhis ettiler. Ama şimdi de İrdogan'ın beyninde düzensizlikler görünüyor, patlamalarla karşılaşıyoruz. Bunu uzun zamandan beri seziyordum, son düzensizlik ya da patlama kuşkularımı azalttı, bakışları da tuhaf bağırırken, gözleri çok donuk bakmaz gibi bakıyor. Öyle sanıyorum, İrecep İrdogan'ın derhal Haberal'a (Bülent Ecevit'e işgöremezlik raporu vermeyi düşünen Profesör Mehmet Haberal'ı kast ediyor.) götürmek gerekiyor. Bilemem iş doktorluktur ve İrdogan için 'çalışamazlık' raporu almak mümkündür."
   <br/>
   <br/>
   Yalçın Küçük'ün 'devletin derinliklerinden gelen' bu teşhisi (?) şaşırtıcı değildi aslında. Sabetayizmi merkeze alarak dünya tarihini açıklayan, birçok gizli dosyayı açık ediverendir o (!). Eh, başbakan da hazır Mercedes'inde kilitli kalıp, kriz geçirmişken bu senaryonun alttan alta dillendirilmesinde fayda vardı. Fısıltı gazetesi sara haberlerini yaydı, yaymaya devam ediyor. Ancak işin tuhafı Küçük'ün bu iddialarına Emin Şirin o zaman bir internet sitesinde yazdığı köşe yazısında 'inandırıcı değil' diyordu. Bugün kendisi 'başbakan epilepsi' diyor.
   <br/>
   <br/>
   Demokrasinin hazmedilemediği dönemlerde devletin zirvesinde 'hasta adam arama' psikolojisinin ilk örneği değil tabii bu. Bülent Ecevit'in rahatsızlığı, 28 Şubat döneminde kimi askerlerin ellerindeki hastane imkânlarını kullanarak 'hasta komutan' çeteleleri tutması başkent için tanıdık senaryolar. Sahi merhum Cumhurbaşkanı Turgut Özal'ın by-pass ameliyatları, hatta prostat rahatsızlığı yüzünden cumhurbaşkanı olamayacağı konuşulmamış mıydı? Siyasî ve insanî ahlâka sığmayan ise bunun birinin ayağının sürçmesini bekleyip, zor günlerde sinsice deşifre edilmeye çalışılması.
   <br/>
   <br/>
   Peki Erdoğan gerçekten sara ya da şeker hastası mı? İlk kısmın cevabı net: Başbakan kesinlikle sara hastası değil. İddiaları hem Güven Hastanesi doktorları, hem de Sağlık Bakanı ve kendi doktorlarından oluşan en yakın sağlık ekibi yalanladı. Ona yakın tecrübeli bir ismin tabiriyle "Saranın belirtileri çene tutulmasından da ibaret değil. Hasta olması hâlinde gözden kaçması imkânsızdı." İkinci kısım şeker hastalığıyla ilgili. Bunun için Erdoğan'ın hasta hikâyesine (patient history) bakılması gerekiyor. Futbolcu olması, spora yatkınlığı, son 2 yıldır evinde yürüme bandında eksersiz yapması, eski arkadaşlarıyla İstanbul'da özel halı saha maçlarında buluşması, belinden geçirdiği kas spazmı rahatsızlığına rağmen Avrupa liderleriyle yaptığı futbol maçı hesaba katıldığında Erdoğan'ın düzensiz de olsa sporla iç içe olduğu biliniyor. Doktorlara göre, bu krizlerden birinin vücut performansının en üst düzeyde zorlandığı süreçte ortaya çıkmaması imkânsız. Özellikle sara iddiasını ortaya atanların argümanları burada boşa çıkıyor, çürüyor.
   <br/>
   <br/>
   Peki, başbakanın gizli şeker hastası olduğu doğru mu? Erdoğan'ın bu anlamda ilk hikâyesi cezaevi yıllarına dayanıyor. İstanbul Büyükşehir Belediye Başkanı iken Siirt'te okuduğu şiir nedeniyle 4 ay 10 gün Pınarhisar'da tutuklu kaldığı zaman Erdoğan'a kapsamlı bir check-up yapılmıştı. Basının latent diyabet diye yazdığı, pre-diyabet (gizli şeker) teşhisi ilk kez işte o sancılı süreçte kondu. Erdoğan'ın en yakınındaki birkaç kişinin bildiği teşhis süreci Pınarhisar'dan çıktığı günlere rastlıyor. Bu ilk teşhis, şekerinin Erdoğan için problemli olduğunu göstermiyordu. Ancak sınır değerler aşılmıştı. Stresli ve zor günlerin ardından yapılan ilk sağlık kontrollerinde şeker oranının yüksek olması nedeniyle o dönemde Erdoğan'a bir de diyet önerildi. Ancak 3 Kasım seçimlerinden sonra başlayan yoğun siyasi tempo sonucunda bu önerilerin hepsi rafta kaldı.
   <br/>
   <br/>
   ÇÖMEZ: GİZLİ ŞEKERİNİ BİLİYORDUK
   <br/>
   <br/>
   Düzenli beslenmesi, spor yapması ve mutlaka diyet uygulaması gerekiyordu. Özellikle yurtiçi ve yurtdışı seyahatleriyle bezeli siyasi tempo her şeyi unutturdu. Yorgunluk, stres ve sahursuz başlanan bir sonbahar gününde kriz, Meclis kapısında gelip başbakanı yakaladı. Fırsatı ganimet bilip 'Başbakan ülkeyi yönetemez kampanyası' başlatanlara gün doğdu böylece.
   <br/>
   <br/>
   Epilepsi hastası iddialarını 'spekülasyon' olarak değerlendiren ilk isimlerden biri eski özel kalem müdürü, AK Parti Balıkesir Milletvekili Doktor Turhan Çömez oldu. Çömez, Erdoğan'ın birkaç yıldır gizli şekerinin olduğunun bilindiğini doğruluyor ve yoğun iş temposundan dolayı önlemleri almak için özen gösteremediğini söylüyor.
   <br/>
   <br/>
   Gizli şekeri olan kişiler bazen hipoglisemik (kan şekerinin düşmesi) ataklar yaşayabiliyor. Açlık süresinin uzaması ve yeterli kalori alınamaması, bu atakları tetikleyebiliyor. Kan şekerinin düşmesi geniş bir zaman dilimi içinde olursa hissedilmeyebiliyor. Hafif durumlarda; sinirlilik, gerginlik, dikkat bozukluğu, uykuya eğilim şeklinde ortaya çıkabiliyor. Beynin en temel beslenme kaynağı olan şeker, kanda yeteri kadar bulunmazsa ve bu eksiklik ani olarak ortaya çıkarsa, bellek sorunları oluşabiliyor. Önlem alınmadığı takdirde, şuur bulanıklığı ve baygınlık da ortaya çıkıyor.
   <br/>
   <br/>
   Bu bilgiler ışığında Çömez, "Sayın başbakanımızın, kan şekerindeki ani düşme böyle bir tabloya neden oldu. Hastane yolundaki bir dizi talihsizlik ise süreci dramatik hâle getirdi. Dakikalar boyunca süren kan şekerindeki düşüklük, yaşanan tablonun nedeni olmuştur." diyor.
   <br/>
   <br/>
   Türk Diyabet Vakfı Başkanı Prof. Dr. Temel Yılmaz gizli şeker hastalığının 15-20 yıl belirti göstermeden ortaya çıkabileceğini söylüyor. Hastalık sessiz ilerliyor ve ilk belirtisi tıpkı Başbakan Erdoğan'ın yaşadığı gibi 'hipoglisemi' atağıyla ortaya çıkıyor. En önemli özelliği ise açken değil yemek yedikten sonra atakların oluşması. Gizli şekeri ortaya çıkan ilk siyasi Erdoğan değil. İsmet İnönü, Celal Bayar, Süleyman Demirel ve Cumhurbaşkanı Ahmet Necdet Sezer de gizli şeker hastası liderler. İki kez hipoglisemi krizi atlatan Demirel kameraların gözü önünde Bilkent Üniversitesi'ndeki bir programında 21 Şubat 2001'de rahatsızlık geçirmişti.
   <br/>
   <br/>
   RAHATSIZLIK AÇIK ŞEKERE DÖNÜŞEBİLİR
   <br/>
   <br/>
   Dünya Sağlık Örgütü'nün (WHO) uyarısına göre açlık kan şekeri 100'ün üzerinde olan herkes risk taşıyor. Prof. Yılmaz, gizli şeker hastalarının özelliklerini şöyle sıralıyor: "Sabah uyandıklarında fazla acıkmazlar, genelde kahvaltı yapmazlar, öğle yemeğini hafif geçiştirirler, gece yemek yeme alışkanlıkları vardır ve sık sık açlık hissederler." Yılmaz özellikle 50 yaşın altında ortaya çıkan tansiyon, koroner hastalığı ve enfarktüste mutlaka gizli şeker aranması gerektiğine işaret ediyor. Gizli şeker testi açlık kan şekerinde ortaya çıkmıyor. Hastaya şeker yükleme testisi yapılıyor (75 gram şekerli su içirilerek) 5 saat kan şekeri izleniyor. Tokluk kan şekeri 140'ın üzerindeyse gizli şeker tespit ediliyor. Nitekim Başbakana şeker yüklemesi yapıldıktan sonra çıkan sonuç 154. Pınarhisar Cezaevi çıkışına rastlayan günlerde de Erdoğan'a şeker yüklemesi yapılmış. O günkü teşhisle bugünkü veriler yakın değil. Ancak gizli şeker başlangıcı o gün de açık şekilde görülmüş.
   <br/>
   <br/>
   Tedavi için 6-8 öğün sık aralıklarla az yemek yemek gerekiyor. Eğer dikkat edilmezse gizli şeker diyabete dönüşebiliyor. Kişide giderek kilo alma, kolesterol oranında yükselme, karaciğerde yağlanma ve yüksek tansiyon oluşuyor. Seyahatlerine rağmen orucunu aksatmayan Erdoğan'ın en yoğun günü pazartesi ve salı günleri oluyor.
   <br/>
   <br/>
   Erdoğan son bir aylık yoğun gezi programında hafta sonu İstanbul, bir de günübirlik Mekke (umre) ziyareti sırasında nefes alabileceği anlar bulabildi. Günlük 18-20 saat tam mesai yapan Erdoğan, ortalama 4-5 saat uyuyor. Ramazan nedeniyle bu uykular 2'şer, 3'er saate bölündü. Başbakanın uyku düzeni bozuldu. Başbakan 16 Ekim Pazartesi'nin yoğunluğunun üstüne bir de sahursuz güne başlayınca o hareketli saatler yaşandı. Üstüne korumaların ve makam şoförünün paniği de eklenince Türkiye kısa süreli bir 'hipoglisemi' şokuna girdi. Yeni bir şoka girmemek için Erdoğan'ın kurmaylarına söz verdiği gibi programını hafifletmesi lâzım.
   <br/>
   <br/>
   Ancak Erdoğan'ı bu haftadan itibaren yoğun bir tempo daha bekliyor. 29 Ekim Cumhuriyet Bayramı nedeniyle Köşk'te verilecek resepsiyonda mesajların dozajı muhtemelen Erdoğan'ın yeni sağlık durumuna göre ayarlanacak. Resepsiyondan iki gün sonra Milli Güvenlik Kurulu toplanacak. Kasım ayının ortalarında AK Parti Genel Kurulu gerçekleştirilecek. AB'nin İlerleme Raporunu açıklaması da kuşkusuz hem Erdoğan'ın hem Türkiye'nin performansını etkileyecek. Erdoğan'ın sağlığıyla ilgili spekülasyonlar, kimilerinin cumhurbaşkanlığını engelleme, devlet yönetemez başbakan kampanyasına dönüşürse şaşırmayacağız.
   <br/>
   <br/>
   TAYYİP ERDOĞAN'I KRİZE GÖTÜREN SON 20 GÜN
   <br/>
   <br/>
   25 Eylül: Bakanlar Kurulu, MKYK, iftar.
   <br/>
   <br/>
   26 Eylül: ABD hazırlığı, evinde çalışma.
   <br/>
   <br/>
   27 Eylül: İstanbul'da The Economist'in konferansına katıldı.
   <br/>
   <br/>
   28 Eylül: Her eve bilgisayar kampanyasını başlattı. Gece bir buçuğa kadar süren bir canlı yayına katıldı.
   <br/>
   <br/>
   29 Eylül: Genelkurmay Başkanı Orgeneral Yaşar Büyükanıt ile buluştu. Akşam ABD'ye uçtu.
   <br/>
   <br/>
   30 Eylül: ABD'de Türk toplumunun önderleriyle bir araya geldi.
   <br/>
   <br/>
   1 Ekim: Uçakla Washington'a geçti.
   <br/>
   <br/>
   2 Ekim: ABD Başkanı George Bush'la buluştu. (Genelkurmay Başkanı Org. Büyükanıt Harp Akademileri açılışında irtica uyarılı konuşma yaptı.)
   <br/>
   <br/>
   3 Ekim: ABD dönüşü, sabahın erken saatlerinde Londra'ya geldi. Başbakan Tony Blair ile görüştü.
   <br/>
   <br/>
   4 Ekim: AB Komisyonu'nun genişlemeden sorumlu üyesi Olli Rehn'le ve Marcus Wallenberg'i kabul etti. TBMM'de Arınç'ın iftarına katıldı.
   <br/>
   <br/>
   5 Ekim: Almanya Başbakanı Angela Merkel Ankara'ya geldi. Ortak basın toplantısının ardından İstanbul'da iftarda buluştu, boğaz gezisi yaptı.
   <br/>
   <br/>
   6 Ekim: Angela Merkel ve Erdoğan, Türk-Alman Ekonomi Forumu'na katıldı. Ortak basın toplantısı düzenledi. Akşam iftarda İstanbullularla buluştu.
   <br/>
   <br/>
   7 Ekim: Maltepe Üniversite'si yeni yıl açılışını yaptı. Lütfi Kırdar'da teşkilat iftarına katıldı. Aynı gece sürpriz şekilde Suudi Arabistan'a uçtu. Gece geç saatlere kadar kralla görüştü. Sabah Kâbe'de namaz kıldı, umre yaptı.
   <br/>
   <br/>
   8 Ekim: Cidde'de Kral Abdülaziz'le görüşmesini tamamlayıp Türkiye'ye döndü.
   <br/>
   <br/>
   9 Ekim: Bakanlar Kurulu toplantısı yaptı. Avrupa Sosyalist Parti üyelerini kabul etti. Cebeci'de iftara, sonra MKYK'ya katıldı.
   <br/>
   <br/>
   10 Ekim: AK Parti grup toplantısına, ardından Hüseyin Çelik aleyhine verilen gensoru görüşmelerine katıldı.
   <br/>
   <br/>
   11 Ekim: Bütçenin görüşüldüğü Bakanlar Kurulu'na katıldı. Subayevleri'nde teravih namazını kıldı.
   <br/>
   <br/>
   12 Ekim: Afganistan Dışişleri Bakanı Rengin Daftar Spanta'yı kabul etti. TBMM'de Anayasa değişikliği için gece geç saatlerde oylamaya katıldı.
   <br/>
   <br/>
   13 Ekim: Esenboğa Protokol Yolu ve Esenboğa Havalimanı yeni terminal binasının açılışını yaptı. Akşam İstanbul'a gitti.
   <br/>
   <br/>
   14 Ekim: İstanbul'da Uğur Dündar'la röportaj yaptı. Akşam Edirne'ye yola çıktı. Emine Erdoğan ile iftara katıldı. Selimiye'de teravih namazını kıldı.
   <br/>
   <br/>
   15 Ekim: İstanbul Feshane'deki iftara katıldı. Ankara'ya döndüğünde gece birde Esenboğa Havalimanı yeni terminaline gelen ilk yolcuları karşıladı.
   <br/>
   <br/>
   16 Ekim: Bakanlar Kurulu toplantısına, ardından Gazi Öğrenci Yurdu'nda iftara katıldı. AK Parti MKYK toplantısında baş ağrısından şikayet etti.
   <br/>
   <br/>
   17 Ekim: Herkes onu AK Parti grup toplantısına beklerken o Meclis'in Çankaya kapısına yaklaştığında fenalaşarak Güven Hastanesi'ne götürüldü.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=19952), [web.archive.org (arşiv bağlantısı)](http://web.archive.org/web/20130624005719/http://www.aksiyon.com.tr:80/aksiyon/newsDetail_getNewsById.action?newsId=19952)
