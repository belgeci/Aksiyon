# "Hatalarımızdan yararlanın"

*Mehmet Gündem 1997.11.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Birleştirici zekanın nadir rastladığımız örneklerinden Taha Akyol.
  </font>
 </div>
 <div id="newsText">
  <font class="detail-text">
   Bir grubun, bir güç odağının, bir siyasal ya da inanç kesiminin sözcülüğüne soyunmak yerine 'insan'a seslenmeyi ilke edinmiş, yerellik ile evrensellik arasındaki dengeyi kurabilme maharetiyle de, 'anlama' kaygısıyla yaşadığı dünyayı genişletebilen bir isim. Felsefi bilgi ile güncel olanın, aktüalitenin 'püf nokta' halinde okuyucuya sunulması ve bu serüvenin uzun soluklu olması, Akyol'un, 'entelektüel' sıfatını haiz bir düşünce adamı olduğuna işaret ediyor. Son kitabı 'Hayat Yolunda' ile özelde gençlere sesleniyor ve zihnimizin pencereleri açık, kişilik gücüyle geleceğe yürürken, Yunus'un yardımıyla 'Dağ ne kadar yüce olsa, yol onun üstünden aşar' diyor Akyol.
   <br/>
   <br/>
   Akyol'un gayreti, sloganların, kavgaların, ideolojilerin ve sokak kültürünün yerini bilgi, başarı, güven, kalite, diyalog ve hür zihinlerin alması yolunda. Akyol ile son kitabından hareketle bir kuşak analizi denemesi yaptık.
   <br/>
   <br/>
    Son kitabınıza 'Hayat Yolunda' adını verirken, bu kitap bir borç duygusunun eseri diyorsunuz. Nasıl bir borç bu?
   <br/>
   <br/>
   Kendimi yetişmekte olan gençlere karşı borç içerisinde hissediyorum. Türkiye tarım toplumundan sanayi toplumuna, kapalı toplumdan açık topluma geçmektedir. Bu geçiş, uzun bir süreç ister. Biz bu süreçleri yaşadık. Sık sık elimizi sobaya değdirerek yaktık. Gençlere sobanın yakacağını bilin demeyi borç biliyorum. Ayrıca ülkenin nimetlerinden istifade ettik, okulunda okuduk, şimdi kendimizi tatmin eden bir sosyal statü içerisindeyiz. Bunu bir nimet sayıp, yaşadığımız bunca tecrübeleri gençlere anlatmayı borç biliyorum. Her kuşak kendi birikimini kendisiyle götürseydi medeniyet oluşmazdı.
   <br/>
   <br/>
    Çabanız bir önceki neslin yaşadığı olumsuzlukları, bir sonraki neslin yaşamaması için ise, nasıldı sizin neslinizin yaşadığı ortam?
   <br/>
   <br/>
   O günkü Türkiye daha fazla içe dönüktü. Sloganlaştırılmış Kemalizm ve sosyalizm diyordu o günkü Türkiye. Anasından babasından öğrendiği birtakım değerleri, duygularıyla yüceltip 'ben milliyetçiyim' diyordu. Bugünkü Türkiye sosyal demokrasi, liberalizm, muhafazakarlık diyor. Bizim kuşağımız MHP'liydi, İşçi Partiliydi, Kemalistti. Bunların üçü de Türkiye'ye evrensel felsefeleri öğreten 20. yüzyılı etkilemiş akımlar değildi. Bugünkü nesiller daha açık bir dünyada yetişiyorlar. Buradan iki sonuç çıkar: Bugünkü nesil bizim neslimizden daha açık zihinlidir. İki, bugünkü nesilde kültür şokları bizim neslimizden daha fazladır.
   <br/>
   <br/>
    Zihin pencerelerimizin açık olması. Peki bu nasıl olacak? Pek az insan gençlere seslenirken, 'nesin, necisin bilmiyorum, seni herhangi birşeye inandırmak çabasında değilim, sadece senin aklına sesleniyorum' diyor. Dogmalarını kabul ettirme çabasına girenlerin çokluğu zihinlerin açık yolunu tıkamıyor mu?
   <br/>
   <br/>
   Bunu yapanlar bilim veya felsefe öncesi diyebileceğimiz bir düşünme biçimini sürdürenlerdir. Burada merak ve soru yok, peşin kabuller var. Sadece bizde böyle değildir, Çin'de de böyledir. 16. asırdan önce Avrupa'da da böyleydi. Ama bizim geçmişimizde bir dönem vardır ve 12. yüzyıla kadar devam etmiştir. O dönemde insanlar, zihinlerine devamlı soru işaretleri atmışlardır ve İslam medeniyeti öyle oluşmuştur. Daha sonra insanların sürekli doğru kabul edilen birtakım kıstaslara uymaları ve soru sormamaları istenmeye başlanıyor. Osmanlı medresesi'nin de, Cumhuriyetin mektebi'nin de yaptığı budur.
   <br/>
   <br/>
    'Din bağnazları da, laik fanatikler de iç huzurundan yoksundur' tesbitinde bulunuyorsunuz. Bağnazlık huzursuzluk mu içeriyor?
   <br/>
   <br/>
   Bu konuda çeşitli psikolojik araştırmalar var. Fanatizm dediğimiz olayın temelinde hayattan rahatsız olmak vardır. Hayata, merhametiniz gazabınızı aşacak şekilde bakamadığınız zaman, insanlarda daima bir yanlış görürsünüz. Bu sizin dar dini veya dar laik ölçülerinizle hayatı kavrayamamanız biçiminde de olabilir. Fanatik ideolojilerde fikir farklılaşmasına döneklik denir. O sebeplerle iç huzursuzluğun sebebi hayattan rahatsız olmaktır. Hayattan rahatsız olmayan insan, tasvip etmediği olaylarla karşılaştığı zaman beşer şaşar diyerek bir asgari hoşgörüyle bakmasını bilir. Düşüncenin ve kültürün daha ileri aşamasında onu anlamaya çalışır. Huzursuzluğun simgesi sıkılmış yumruktur. Asık suratla, ağzından köpükler saçarak bağırır. Sağcı mı, solcu mu, İslâmcı mı, lâiklik yanlısı mı olduğu farketmez. O hayatın renklerinden rahatsız olan bir tiptir.
   <br/>
   <br/>
    İnsanın bir şeye ait olmadan önce, birey olması ve bununla birlikte aidiyet içinde bulunması ne ölçüde mümkün?
   <br/>
   <br/>
   Aidiyet duygusunun bir kültür niteliğinin bulunduğunu ancak bunun bireyi bir makinanın kişiliksiz dişlisi haline getirmemesi gerektiğini söylüyorum. 1954 yılında Kruşçev diyor ki; 'Sosyalizm, Marksizm, Leninizm büyük bir evrensel felsefe olduğu halde maalesef bizde, bu konudaki çalışmalar okul ödevine dönüşmüştür'. Çünkü orada soru işaretleri kaldırılmıştır, en dahi Rus çocuklarının zekası bile sistemin kişiliksiz bir parçası haline getirilmiştir. Karşı çıktığım aidiyet duygusu budur. Kendi düşüncesini dünyanın merkezi kabul edip, bütün diğer değerlere düşman olmak. Biz bir milletin, bir dinin mensubuyuz. Ondan sonra kendimizi çeşitli cereyanların mensubu sayabiliriz. Bunların da olması lazım. Ancak aidiyetinden aldığı değerleri kendi yorumuyla geliştirebilen insan lazım. Bağlandığımız bir felsefeye, inanca hizmet etmek istiyorsak, birey olarak kaliteli olmamız lazım. Yoksa o ekibin sırtında yük haline gelirsiniz.
   <br/>
   <br/>
    Kitabınızda 68 kuşağını irdeliyorsunuz. Her kuşak hayat mücadelesi verirken kendi kültürünü de oluşturur. Bize 68'den kalan miras nedir?
   <br/>
   <br/>
   Olumlu yönlerinin çok az olduğu kanaatindeyim. Bu kuşak taşra kökenlidir. Çünkü o zaman nüfusun büyük kısmı taşralıydı. Bunlar birdenbire büyük şehre gelmenin şokuyla keskin ideolojilerle karşılaştılar. Bu kuşak eğitim sistemi sebebiyle mutlak yanılmaz doğrulara inanmak üzere eğitildi. Bu kimine göre Kemalizm oldu, kimine göre sosyalizm oldu, kimine göre dokuz ışık oldu. O zaman dünyada sosyalizmin, üçüncü dünya akımlarının güçlü olduğu bir dönemdi. Mantıkla düşünmeye alışmamış bir kuşak olarak mutlak doğru kabul ettiğimiz değerler için savaşa tutuştuk. Bazıları diyorlar ki o nesil idealisti. Peki, şartlanmaların sonucu oluşan mariz bir psikoloji olamaz mı? 68 kuşağının bugünkü gençlere örnek olmaması lazımdır.
   <br/>
   <br/>
    Peki neyi örnek almalı gençler?
   <br/>
   <br/>
   Gençler önce nasıl bir Türkiye'de işleve sahip olacaklarını düşünmelidir. Onbeş sene, kırk sene sonraki Türkiye, bu insanların inisiyatifinde olacak. Türkiye bu insanlardan ne isteyecek; militanlık mı yoksa bilgi mi, felsefe mi, üretim mi, teknoloji mi? Bunları düşünen gençler neyi örnek alacaklarını bizden daha iyi bilirler.
   <br/>
   <br/>
    Sosyal realitelerin göründüğünden farklı olduğunu kavrayacak bir kuşağın olması gerekiyor söylediklerinizin gerçekleşmesi için...
   <br/>
   <br/>
   Kesinlikle öyle. Aristo'nun çok güzel bir örneği var. Ateş, duman, alev yükselir çünkü güneşe gitmek ister. Çünkü o da sıcaktır. Ama bu gerçek değildir. Realiteyi tanımanın bilimsel metodu vardır. O metodun çizgisinde kalarak olaylara baktığımızda farklılık olur. Meselâ RP ile birlikte bir irtica paranoyasının başlatılmış olması bilim öncesi bir laik kafanın ürünüdür. Türkiye'nin RP'nin yükselişiyle nereye gittiğinin derindeki eğilimlerini kavrayamayıp Aristo gibi bakarak Türkiye, İran oluyor diye ayağa kalkmışlardı. Halbuki RP iktidara yaklaşırken ve geldikten sonra, laikleşme dönemine girmiştir. Dolayısıyla bilgisiz akıl yürütme çok tehlikeli bir zihin hastalığıdır.
   <br/>
   <br/>
    Time'ın başlattığı yüzyılın adamı anketinde biz Türkler bilim, sanat, siyaset, edebiyat, asker.... tüm alanlarda Atatürk'ü birinci sıraya çıkardık oylarımızla. Bu tavrımız psikolojimizi ortaya koyması açısından enteresan bir örnek. Bu örneği nasıl okuyorsunuz?
   <br/>
   <br/>
   Komik ama aynı zamanda çok ciddi bir şey. Çünkü bizde sadece aklın değil, analitik düşüncenin de gelişmediğinin en iyi isbatı. Görünen şeyi meydana getiren parçaları ayıracaksın, onları teker teker tanıyacaksın. Bilimsel düşünce budur. Şimdi İslâmda hükümet şekli arayan, kapitalizm gibi, sosyalizm gibi ekonomik düşünceyi arayan kafayla, Atatürk'ün Einstein'dan büyük bir bilim adamı olduğunu ispatlamaya kalkışan yaklaşım, aynı elmanın iki yarısıdır. Bizim din, Atatürk, sosyalizm, kapitalizm, liberalizm anlayışımız önceden sahip olduğumuz bir zihniyete göre şekilleniyor. Analitik bir zihniyete sahipseniz, din anlayışınız da ona göre şekilleniyor. Bunun için anlayışlarımız totaliter oluyor.
   <br/>
   <br/>
    Bir kuşağın açmazlarından Taha Akyol'a geçmek istiyorum. Akyol neyin mücadelesini verdi bu hayatta?
   <br/>
   <br/>
   Hayatımın her safhasında okumaya çok düşkündüm. Dahil olduğum örgütler bana kitap okumayı yasakladıkları zaman bile okumaya ara vermedim. Okudukça da kafamda soru işaretleri oluştu. Tipik bir örnek vereyim, lisedeyim, Darwin mi doğru Kur'an mı doğru? Bunu nasıl çözerim? Tefsirden daha iyi kaynak olur mu dedim. Gittim Yozgat kütüphanesinde Tibyan tefsirini elime aldım. Baktım Jüpiter gezegenini anlatıyor. Bir melek insan haline gelmek istemiş Allah'a yalvarmış ve Allah ona müsaade etmiş. O melek de kadın olarak indiğinde kötü yola sapmış. Ondan sonra tekrar yalvarmış. Allah onu yukarı çekerken bir noktada taşlaştırmış ceza olarak. O mübarek hâlâ orada parlıyormuş. Bir lise talebesi olarak tefsirde okuyorum. Bana öğretilen değerlerin birdenbire nasıl berhava olduğunu anlayabiliyor musunuz? Bu bunalımın insana neler okutturabileceğini bir düşünün.
   <br/>
   <br/>
    Bu tecrübelerin sonucuyla mı kalite, güven, başarı ve metotlu düşünme diyorsunuz?
   <br/>
   <br/>
   Onun için diyorum ki soru işaretlerinden korkmamak lazım. Soru işaretlerinden Atatürkçüler korkmasınlar. Takriri Sükun'un sorgulanmasından, Terakki Perver Fırka'nın kapatılmasını tartışmaktan, Kemalizmi tek ideoloji kabul etmenin dünyadaki diğer fikri cerayanlara Türkiye'nin kapalı hale gelmesine, siyasi kültürümüzün zayıflamasına sebep olduğunu söylemekten korkmasınlar. İslamcılar da sadece karşılarındakini sorgulamakta kalmasınlar, kendilerini de sorgulasınlar ve İslamcı ideolojinin sorgulanmasından korkmasınlar. Eğer Türkiye Atatürk'ün hedef gösterdiği muasır medeniyete ulaşacaksa bunun yolu zihinlerde oluşan soru işaretlerinden geçer. Atatürk'ün vecizelerini ezberlettirmekle olacak şey değil. Eğer Türkiye İslam medeniyetinin 1112. asıra kadar yaşadığı o büyük rönesansı 21. yüzyılda yaşayabilecekse onun da yolu Allah'ın zatı ve sıfatları aynı mıdır, gayrı mıdır diye dinamit gibi bir soruyu zihinlere atmaktır. O soru zihinlere dinamit gibi atıldığından ki, 11 ve 12. yüzyıla kadar medeniyet yaşatıldı. İmamı Azam, caminin içerisinde dehrilerle, yani ateistlerle münakaşa eder, hiçkimse de bunu yadırgamazdı. Bir fikrin kendisini muhafaza altına alması intihardır. Ben verdiğim var olma mücadelesi içinde bunu öğrendim ve gençlere öğütlüyorum.
   <br/>
   <br/>
    Size bunları öğütleyenler olmadı mı?
   <br/>
   <br/>
   Ben soru sorarak yetiştim. İçimde hep kuvvetli Türkçülük duyguları vardı, Çerkez olduğum halde. Hem de yetiştiğim çevre dindar insanlardı. Nurcuların medresesinden çıkıp ülkü ocaklarına giderdim. Aralarında da bir çelişki görmezdim. Nurcuların medresesinde dini bir heyecan, Türkeşçilerin çevrelerinde bir turan heyecanı yaşardım. Aynı zamanda Ali Fuat Başgil ve Prof. Mümtaz Turhan'ı tanıma fırsatı buldum. Birisi hukuk felsefecisi diğeri sosyolog. Sağın yıldızları bizi politik militan olarak kullanan bir mantalite değildi benim için. Sağın yıldızları o günlerde benim için Ali Fuat Başgil ve Mümtaz Turhan'dı. Bunlara özenirdik. Üniversitedeyken yatağımın üzerinde Başgil hocanın resmi vardı. Bu bir ülkücünün Türkeş hayranlığı, bir Marksist, Leninistin onlara hayranlığı gibi birşeydi. Sağın bir grubuna sadık kalmayıp, kapı kapı dolaşmam beni daha geniş düşünmeye sevketti. Bir bilimsel düşünme heyecanı duydum. İyi ki zaman zaman milliyetçilikle İslamiyet konusunda derin şüphelere düşmüşüm. İyi ki Marksizmi çok okumuşum.
   <br/>
   <br/>
    Tüm bu 'iyi ki'lerden sonra hayatın genç yolcularına ne diyorsunuz?
   <br/>
   <br/>
   Bütün bunların faydasını gördüğüm için, gençlere diyorum ki; zihninizin penceresi açık olsun. Cemaatlere, örgütlere, sağcılara, solculara diyorum ki taraftarlarınızı kendi değerlerinizle şartlandırmayın. Onları yarının büyük insanları olacak şekilde yetiştirin. Bu yaklaşım içinde Bediüzzaman'a hayranlığım vardır. Fakat Fethullah Gülen Hoca'ya ortaya koyduğu eserin çapından dolayı büyük bir saygı duyuyorum.
   <br/>
   <br/>
    Taha Akyol, geriye baktığında nelerden pişmanlık duyuyor?
   <br/>
   <br/>
   Bazı olaylardan son derece pişmanım. Fakat bu olayların bir de öbür tarafı var ki tecrübe oldu bana. Pişmanlık duyduğum olaylar hayatı bir deney gibi daha yoğun yaşamamın unsurlarıdır. O olayları yaşamasaydım bu olayların sebebini belki bukadar kolay kavrayamayacaktım. Şimdi ben militanı çok iyi tanıyorum, çünkü ben öyleydim. Kafamda şüpheler olmasaydı bu kadar çok kitap okumayacaktım.
   <br/>
   <br/>
   Mutlak olarak pişmanlık duyduğum olay, rahmetli Başgil'in asistan ol teklifini kabul etmeyişimdir. Bu sözlerini vatanı kurtarmak için reddetmiştim. Akademisyenlik içimde bir özlemdir. Hiç bir şekilde kendimi teselli etmediğim mutlak pişmanlığım odur.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8ABE0E6C145FF0C9F1B2B37A7278A370?newsId=3180), [web.archive.org (arşiv bağlantısı)](http://web.archive.org/web/20140904073340/http://www.aksiyon.com.tr:80/aksiyon/newsDetail_getNewsById.action;jsessionid=8ABE0E6C145FF0C9F1B2B37A7278A370?newsId=3180)
