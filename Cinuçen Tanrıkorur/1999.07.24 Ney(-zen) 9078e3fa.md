# Ney(-zen)

*Cinuçen Tanrıkorur 1999.07.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yine epeyidir müzik konuşamadık sevgili okuyucular. Aslında bana kalsa, sizlerle günler geceler boyu müzik konuşurum; becerebildiğim kadar çalar, okurum da...
  </font>
 </div>
 <div id="newsText">
  <font class="detail-text">
   Ama ne çâre ki 'düşmen kavî, tâli' zebûn', gayri ne ben söyleyim, ne siz sorun!.. Tamam, müzik zaten 'biraz'dı ama, nasıl olsa bizden diye ertelenen hep o oluyor yazık. Efendim, bugün size ney ve neyzen'den bahsetmek geldi içimden. Mâlûmunuz, bazı sazlarımızı çalanlar, her ikisi de Farsçadan alınmış olan î veya zen, bazen de özellikle halk müziğimizde (cı) ekiyle belirtilirken (kemanî, udî, kanunî, neyzen, rebabzen, kudümzen, davulcu, zurnacı, bağlamacı, gırnatacı gibi) (zen Farsçada 'icra eden' demektir). Konu müzik âletlerinden açılınca, hangi müzik söz konusu olursa olsun, 'organoloji' (çalgı bilimi) denilen dalın kapısını şöyle bir aralamak zarureti doğar. Bu bilim dalında çalgılar, ortaya çıkışlarının kronolojik sırasına göre, a) vurmalılar, b) nefesliler, c) telliler olarak tasnîf ediliyor. Ayrıca her üç tür de kendi içinde çeşitlendiriliyor. Ben bu köşeden size sazlarımızı, nefeslilerden başlayarak tanıtmaya çalışacağım. Mûsikîmizde tarih içinde ve bugün kullandığımız nefesli sazların 'dilliler' grubunda, zurna, mey, kaval, tulum, sipsi, çifte, argul ve düdük olmak üzere 8; 'dilsizler' grubunda ise, nefir, kaval, ney, girift, mıskal, pîşe, mû, kara kamış, komuz, garmon ve hokkabaz borusu olmak üzere 11 saz var. Bu 19 nefesli sazımız içinde en tanınmışları ise kaval, zurna, mey ve ney.
   <br/>
   <br/>
   Önce Ney'i alalım ele: 6'sı önde, 1'i arkada olmak üzere, yüzümüzdeki gibi 7 deliği olan ney, sıcak bölgelerde kamışlıktan koparılmış 9 boğumlu basit bir kamış parçasıdır; üflenen üst kısmına da 'başpâre' denen, çoğunlukla boynuz, bazen fildişinden tornada çekilmiş kesik koni şeklinde bir ağızlık konur (İranlılar Ney'i başpâresiz ve dudaklarına değil, üst dişlerine dayayarak üflerler) (bu arada 'basit' sözümüz sadece görünüşü açısındandır; icrası ve ortaya koyduğu müzik açısından değil). Tarihte 'Nâ' adıyla Sümerler zamanında dahi kullanılmış olan Ney'in sesi (Farsça Nây'in yumuşatılmışı), Hz. Mevlânâ'yı (k.s.) öylesine çarpmıştır ki, koca velî, kamışlıktan koparılmış olan bu sazı, Yaratanından ayrılarak dünyaya gelmiş olan insana benzetmiş, yürek sızlatan feryâdını işte o ayrılıktan yakınma olarak nitelendirmiş ve ünlü Mesnevî'sine, ney'i kasdederek, 'Dinle!' uyarısıyla başlamıştır. Böylece hem tasavvufî, hem klâsik, hem de gündelik mûsikînin baş sazı olmuş olan ney, 'İnneme'l'âmâlu bi'nniyât' düstûru uyarınca eğlence yerlerinde (hattâ dansöz eşliğinde dahi) kullanılmıştır. Sazın teknik yapısı ve icrası hakkında detaylı bilgi vermeye bu köşenin hacmi kâfî değil. Ancak şu kadarını söylemekle yetinelim ki, mûsikîmizin bu en güç sazının üflenmesinde, baş hafifçe eğilerek kamışın içine açılı olarak verilecek olan nefesin, alt uca gelince kaybolması (bunun için de alt uca konan bir mumun alevinin hiç hareket etmemesi) gerekir. Bu arada hatırlatalım: ney 'çalınmaz', üflenir; onun için de 'ney çalmak' değil, 'ney üflemek' denir.
   <br/>
   <br/>
   Şimdi biraz da göçmüşlere rahmet dileyerek bu sazın sanatkârlarını analım. Ney tarihimizin tanıdığı ilk büyük isimler olan Kutbünnâyî (Neyzenlerin kutbu) Osman Dede, Salih Dede, Aziz Dede, Yusuf Paşa ve Kazasker Mustafa İzzet Ef.'den sonra gelen neyzenlerden (amatör/profesyonel) hatırlayabildiklerim şunlar (yaklaşık yaş önceliği sırasına göre):
   <br/>
   <br/>
   Hüseyin Fahreddin Dede, Neyzen Emin Dede (neyin Mevlevîlikle organik bağlantısı sebebiyle, eski neyzenlerin hemen hepsi Mevlevî 'dede'siydi), Neyzen Tevfik, İhsan Aziz Bey, Ressam Halil Dikmen, Halil Can, Hayri Tümer, Burhaneddin Ökte, Hakkı Sühâ Gezgin, Şevkı Sevgin, Emin Kılıçkale, Süleyman Erguner ('Erenler'in bestekârı), Ulvi Erguner, Selâmi Bertuğ, Niyazi Sayın, Sencer Derya, Akagündüz Kutbay, Erdoğan Köroğlu, Ârif Biçer, Doğan Ergin, Fuad Türkelman, Fikret Bertuğ, Sadreddin Özçimi, Ömer Erdoğdular, Ârif Erdebil, Ali Balakbabalar, Uğur Onuk, Ümit Gürelman, Yavuz Akalım (A. Kutbay'ın öğrencisi, refakat ve deşifrenin genç ustası), Süleyman Erguner (torun), Aziz Şenol Filiz, Ahmet Şahin, Murat S. Tokaç (tanburu kadar neyinde de başarılı, Sayın ekolü mensûbu en genç solist adayı).
   <br/>
   <br/>
   Tabiî bunlar Radyo ve sanat çevrelerinde tanınmış isimler. Ayrıca Anadolu'nun Konya, Kütahya, Antep, Bursa vd. merkezlerinde yetişmiş ve yetişmekte olan daha yüzlerce ney gönüllüsü var ki, hepsinin adlarını biraraya getirmeye ne imkân yeter, ne de sayfalar. Yukarıdaki isimlerin arasında dahi amatör veya vasat/vasataltı profesyonel çizgide kalmış olanlar var. Ancak, her ney üfleyene âdeten veya nezaketen neyzen deniyorsa da, benim neyzen olmamakla birlikte bilebildiğim kadarıyla 20. yüzyılı aydınlatan 34 neyzen vardır ki bana göre şunlardır: Halil Dikmen (Emin Dede'nin çırağı, Sayın'ın hocası), Niyazi Sayın (Cemil kaynağından beslenmiş hezârfen sanatkâr, kendinden sonraki bütün iyi neyzenlerin hocası), Akagündüz Kutbay (mevlevî mıtrıbında neyzenbaşı, yabancılarla cazcı, Ş. Filiz tarzının öncüsü) ve A. Ş. Filiz (21. yüzyıla açılan Türk müziğinde gençliğin sesi). Bunların dışında kalan, herşeyinher değerin maalesef ucuzlatılıp haysiyetsizleştirildiği bir kısım medyada adları 'büyük neyzen'e çıkmış dahi olsa, neyzenlerin neyzen dahi saymadığı bazı istismarcıları, ney sazı ve kalemim kirlenmesin diye anmıyorum. Mûsikîmizin en ihtişamlı sazı ney ve icracıları üzerine köşemin sınırları içinde ancak bu kadar yazabildim. Kusurlarımı bağışlayınız. Sazlarımızın tanıtımına devam edeceğim inşallah.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4725-ney-zen.html), [web.archive.org (arşiv bağlantısı)](http://web.archive.org/web/20140115021300/http://www.aksiyon.com.tr:80/aksiyon/haber-4725-ney-zen.html)
