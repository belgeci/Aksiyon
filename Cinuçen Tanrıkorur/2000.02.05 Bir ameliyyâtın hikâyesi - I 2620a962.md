# Bir ameliyyâtın hikâyesi - I

*Cinuçen Tanrıkorur 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AKSİYON'da yazmaya başladığım uzun yıllardan bu yana ilk defa sizlerden uzak kalmama sebep olan bir ameliyyâtın hikâyesi bu, anlatmak istediğim. Çok fazla müzikal bir ameliyyât değil bu.
  </font>
 </div>
 <div id="newsText">
  <font class="detail-text">
   Ama kesilen ve kullanılamaz hale gelen de bir müzisyenin eli. Bu kesilip biçilme macerasını anlatmakla, aynı zamanda, telefon, telgraf ve bizzat ziyaret suretiyle muhabbetlerini göstermiş olan dost ve okuyucularımın nezaketine topluca teşekkür etme imkânını da bulmuş oluyorum.
   <br/>
   <br/>
   Benim bir böbrek hastası olduğumu okuyucularım biliyorlardır. Böbrek hastaları, a) Böbrekli böbrek hastaları (yani canlı verici veya kadavradan uygun böbrek bulunup takılmış olan ve belirli birkaç koruyucu ilâcı almaktan başka yükümlülükleri olmayan hastalar), b) Böbreksiz böbrek hastaları (yani çalışmayan böbrekleri yerine "dializ" adlı sun'î böbrek temizleme işlemine girmek zorunda olanlar veya takılan canlı veya kadavra böbreği herhangibir sebeple "reddolmuş" bulunanlar) olmak üzere ikiye ayrılırlar. Ben bir süre b tipi, uzun süre de a tipi böbrek hastasıydım. Geçirdiğim çeşitli ameliyyatlar sonucu böbreğim reddolduğu için, şimdi tekrar b tipindeyim, yani yeniden diyalize girmek zorundayım.
   <br/>
   <br/>
   Diyaliz tedavîleri de; "hemodiyaliz" (yani halkımızın 'makineye bağlanmak' olarak bildiği, daha yaygın kullanılıp haftada üç gün ort. dörder saat süreyle diyaliz merkezinde kola girilen iğnelerle hemşire tarafından yapılan kan temizleme işlemi), veya "periton (karın zarı boşluğu) diyalizi" adı verilen, kan değişiminden ziyade bir kısmı karnın içinde, bir kısmı dışarıda "kateter" adlı plastik tüp yardımıyla çeşitli yoğunluklarda şekerli serum dolaşımına dayalı, Türkiye'de henüz fazla yaygınlaşmamış olan tedavi şekli olmak üzere iki türlüdür.
   <br/>
   <br/>
   Amerika'da geçirdiğim tedavî sırasında yeniden hemodiyalize dönebilmem için kolumda gereken "fistül"ün açılmasını sağlayacak damarlarımın durumunu gösterecek bir tür ultrasonografi olan "Doppler" testi yapılmış, ancak kolda atardamarı toplardamara bağlayacak müsâit durum görülemediği için periton diyalizine başvurmak zorunda kalınmıştı. Ancak evdeki hesab çarşıya uymadı, hemodiyaliz gibi haftada üç defa dörder saatten oniki saat yerine hergün evde 10 saat makine + 12 saat elle (manuel) yapılan işlem, her gece dört defa uyanıp toksinli sıvıyı vücuttan atabilmek için yatağın kenarına oturup çeşitli hareketler yapmak maalesef bizim bünyemize uygun gelmedi. Ayrıca periton diyalizi yüzde maskeyi, ellerde batikonu gerektiren büyük bir sterilite içinde yapılması zarurî olan, bu şartlara uyulmazsa karın zarı iltihabı anlamında "peritonit" adlı çok tehlikeli bir hastalığa sebep olma riski olan bir tedavî. Ve biz maalesef buna da bir defa yakalanıp kısa süre önce ağır antibiyotik sayesinde kılpayı kurtulduk. Kurtulduk ama verilen antibiyotikler dört aydanberi vücudu perîşan etti, ne barsak düzeni bıraktı, ne de iştah. Bir deribir kemik haline geldik hamdolsun. Yeniden hemodiyaliz tedavisine dönme kararı bu şartlarda verildi.
   <br/>
   <br/>
   Eski ve yeni nefrologlarım Prof. Mehmet Sever'le (İ.Ü.) Doç. Çetin Özener'in (M.Ü.) ortaklaşa tavsiye ettikleri kardiovasküler cerrah Prof. Selçuk Baktıroğlu'nun, lüzum gördüğü yeni bir Doppler testinden sonra 12 Ocak'ta fistül ameliyyatım yapıldı. Ancak testin gösterdiğinin aksine, birinci kesimde değil, ikinci kesimde değil, ancak üçüncü kesimde atar ve toplardamarlar bulunup bağlanabildi. Bunun da sonucu üçüncü kesimin bilekten "kan çalması" ile sol el beslenmesizlikten buz gibi, parmaklarda hareket çok zayıf, el mor ve şiş. Hele lokal anestezinin etkisi geçtikten sonra sancıdan vay Allah vay!
   <br/>
   <br/>
   Ertesi gün gece 11.30'da Özden'den telefon geldi. Ankara Göz Bankası kornea nakli operatörü, çok yakın dostumuz, Prof. Özden Özdemir nasıl olduğumu soruyordu. Feryadlarım onun da canını sıkmış olmalı ki, onbeş dakika sonra tekrar aradı. Bu süre zarfında, hafta içinde Hacettepe'de görevli, Türkiye Diyanet Vakfı'nın Aksaray'daki 29 Mayıs Özel Hastanesi yönetim kurulu başkanı olan Prof. Ârif Özdemir'le görüşüp bana yapılması gereken morfin için hastaneden bir ambülans gönderilmesini sağlamıştı. Ve yarım saat içinde gelen ambülans gecenin birinde beni hastaneye ulaştırdı. Hazırlanan özel odada da tedavim derhal başladı. Beş gün süren bu mükemmel tedavî için, başta aziz kardeşim Prof. Özden Özdemir olmak üzere, Prof. Ârif Özdemir Beyefendiye, hastane başhekimi Dr. İlhan Eğilmez ve Dahiliye uzmanı Dr. Celâlettin Peru'nun yanısıra, bizzat ziyaretime gelen Aksiyon yöneticisi kardeşlerime de sonsuz teşekkürlerimi arzederim. Dostlar, kulun en güç zamanlarında Allahın gönderdiği şifa melekleri. Gönderene de, gelene de binlerce şükran...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5827), [web.archive.org (arşiv bağlantısı)](http://web.archive.org/web/20120629094857/http://www.aksiyon.com.tr:80/aksiyon/newsDetail_getNewsById.action?newsId=5827)
