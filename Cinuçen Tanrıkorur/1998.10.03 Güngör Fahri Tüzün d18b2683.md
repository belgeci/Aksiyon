# Güngör Fahri Tüzün

*Cinuçen Tanrıkorur 1998.10.03*

<div class="pNewsDetailMainContent ctx_content" itemprop="articleBody">
 Biraz da şiir konuşalım ister misiniz, sevgili okuyucular? Nasıl olsa zaman zaman az farklı kızkardeşinden (müzikten) bahsediyoruz. Üstelik yazı halinde lezzetine kulaklarımızla varamadığımız için,  sadece lâfıyla yetinmek zorunda kalıyoruz. Hiç olmazsa şiir öyle değil; lezzetine okuyarak da varılıyor. Bu yazıda sizlere, adını büyük ihtimalle duymamış olduğunuz (benim şarkılarımın şairlerine de meraklı olanlar hariç) bir gerçek şairden bahsetmek istiyorum. Şairin de gerçeği, sahtesi olur mu demeyin; ortalıkta ne kadar çok 'büyük sanatçı' müzisyen olduğunu görmüyor musunuz? Atalarımızın 'yalancı pehlivan' sözüne bayılırım. 'Sahtekâr' daha da kısa belki, ama bunun kadar esprili değil. Osmanlı bunlarla kendi dilince 'müteşâir' diye eğlenmiş (şair bozuntusu veya özentisi demek). Ama bugün sizi sanatıyla tanıştırmak istediğim, TRT EğitimKültür yayınları prodüktörü, 1934 Trabzon doğumlu Güngör Fahri Tüzün bunlardan değil; şiir meydanının gerçek pehlivanlarından. Şiir kitabı yok. Zaten pek seyrek yazdığından, kitap olacak kadar şiiri de yok. Ama yazınca öyle bir yazıyor ki, benim kalbimi delip geçiyor. İşte bir şiir (Hüzzam'dan bestelemeğe çalıştığım ve 1973'te Pamukkale Belediyesi'nce düzenlenen Altın Horoz GüfteBeste Yarışmasında hasbettesadüf 1.lik ödülüne lâyık görülen Aksak Şarkı):
 <br/>
 <br/>
 Yavru Güvercin
 <br/>
 <br/>
 İndirip yerlere benden kaçırıp gözlerini,
 <br/>
 <br/>
 Bana  toprakları kıskandırarak geçti yine..
 <br/>
 <br/>
 Beni bir yırtıcı kuş sandı da ardında duyup,
 <br/>
 <br/>
 Bürünüp yavru güvercinlerin ürkekliğine,
 <br/>
 <br/>
 Görmeden kaçtı öperken ben ayak izlerini..
 <br/>
 <br/>
 Gerçek sanatın, kendini aracısız anlatma gücüne sahip olmak bakımından, ayrıca açıklanmaya ihtiyacı yoktur. Picasso'nun veya Rothko'nun bir tablosundaki güzellikleri/özellikleri kim kime nasıl açıklayabilir ki? Ama, lâteşbih, büyük Itrî, Nâbî'nin 'Hemsohbeti dildâr ile mesrûr idik evvel'ini dinlediği zaman, elektrik şerâresine çarpılmış gibi nasıl yerinden fırladıysa, beni de duyar duymaz, çarpan bu şiiri neden besteleme arzusu duyduğumu (şiir uzmanlarının müsâmahasına sığınarak) açıklamak istiyorum. Şiirin teknik yapısı, aruzun Remel bahrine ait, benim Fe(Fa)3 formülüyle kısalttığım, ilk tef'ilesi Fâilâtün olabilen Feilâtün+Feilâtün+Feilâün+Feilün kalıbında ve abcba kafiye düzeninde, 5 mısralı (muhammes) şarkı. Klâsik şiiri bilenler dışında, aruz olduğunu kimsenin anlaması dahi mümkün değil. Zihâfı bırakın, imâlesi bile yok. Dili, halkımızın her kesiminin gündelik konuşmalarından alınmış kelimelerden  yapılmış. Benim için aslâ mahzur olmamakla beraber, içinde Osmanlıca diye burun kıvrılabilecek bir tek kelime bile yok. Ya muhtevâsı ve teşbihleri? Siz bütün Türk edebiyâtında, bu teşbihlerin kullanıldığı bir başka aşk şiiri hatırlıyor musunuz?
 <br/>
 <br/>
 Öyle mütevâzı, öyle kendi halinde bir insandır ki Güngör, değil şiir neşretmek, evinde oyalanmak için yaptığı hârikulâde yelkenli gemileri dahi (Karadenizli ya!) pek kimseye göstermez. Bir şiirini daha vereyim ister misiniz? Bunun bestesi de Hicaz/Aksak Fantezi'miz:
 <br/>
 <br/>
 Nisan Yağmuru
 <br/>
 <br/>
 Camlarda nakışlar belirirken yine yeryer
 <br/>
 <br/>
 Hep aynı Nisan yağmurunun damlalarından,
 <br/>
 <br/>
 Durmuş gibidir sanki zaman pencerenizde..
 <br/>
 <br/>
 Bir çağrışımın böyle yoğunlaştığı her ân,
 <br/>
 <br/>
 Hep aynı hayâl bellibelirsiz görünür de,
 <br/>
 <br/>
 Efsanelerin çizdiği çehrendeki müjde,
 <br/>
 <br/>
 Yağmurla yıkanmış camın ardında gülümser...
 <br/>
 <br/>
 Güngör şiirlerinde murabba'ya (4 mısra) hapsolmayıp, yukarıdaki şiirindeki gibi 7 mısrâlı bütüne kadar (müsebba') çıktı. Bu şiir de Hezec'in ünlü Mef'ûlü+mefâîlü+mefâîlü+fe'ûlün kalıbında. Ama yine hiç belli mi aruz olduğu?. 'Yavru Güvercin' şiiri için söylediklerimin hepsi aynen bu şiirde de var. Çünkü sanat, müellifinin atmadığı imzasını taşırsa sanat olur. Yüzyılımızın en büyük Türk bestekârı Sadettin Kaynak'ın eserlerini nasıl hemen tanıyorsunuz? İşte bundan. 'Efsanelerin çizdiği çehrendeki müjde / Yağmurla yıkanmış camın ardında gülümser'.. Kelimelerle bir modern tablo bundan daha güzel nasıl yapılabilir?.. Keşke daha çok yerim olsaydı da Güngör Tüzün'den size birkaç şiir daha tattırsaydım diye hayıflanmıyorum; zirâ biliyorsunuz, 'güzele doyum olmaz'. Şiir de zaten (lâf aramızda), müzik gibi, anlamayana davulzurna değil midir?.. 15 gün sonra bir başka gerçek şairin dünyasında yapacağımız gezintiye kadar, hepinize sağlık ve mutluluklar diliyorum.
 <br/>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/gungor-fahri-tuzun_504198), [web.archive.org (arşiv bağlantısı)](http://web.archive.org/web/20151114220105/http://www.aksiyon.com.tr:80/kultur-sanat/gungor-fahri-tuzun_504198)
