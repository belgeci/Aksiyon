# “Barışa Rock” yaşamaya mecburuz

*Fatih Vural 2006.09.04*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Rock’n Coke’a karşı bir festival olarak ortaya çıkan ve sivil toplum örgütlerinin desteğini alan Barışa Rock’u bu yıl 80 binden fazla insan izledi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061027211054im_/http://www.aksiyon.com.tr/resim/613/58.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Bir yer arıyoruz. Buluşacağız orada. Hep beraber bu festivali orada da düzenleyeceğiz’ diye seksen bin kişiye savrulan sözlerin ardından, yaşamın diyalektiğinin sihrine dokunup, aşkı ve savaşı bitiştirerek başlıyor konserine, Bulutsuzluk Özlemi: “Yolun sonu neresi / Hani kent nerede / Göster yolu kâhin / Çok yorgunum / Bekler o şimdi beni / Çok geç kaldım / Buluşmam lâzım / Bağdat Kafe’de / Bağdat Kafe, varamadım hâlâ / Orda duruyor mu hâlâ”.
   <br>
    <br>
     Bağdat, Felluce, Gazze, Batı Şeria, Nablus ve en sonunda Beyrut... ‘Gazap Üzümleri’ni çocukların ağzına şeker çalma niyetine yediren İsrail ve yandaşı ABD’nin vazgeçemediği kibri, Ortadoğu’nun üzerini aşk şarkıları yerine ağıtlarla kaplıyor. Savaşla doğmuş çocuklar yine savaşla büyürken, hayatında belki park bile göremeden yumuyorlar gözlerini. Âşıkların buluşacağı bir Bağdat Kafe’leri bile yok, dumanlı ve karanlık kentte. Aşk, kendine yurt bulamıyor, sürgün bile edilemeden!
     <br/>
     <br/>
     ELLERİNDE GÜNDÜZ ÇÖP, GECE MİKROFON
     <br/>
     <br/>
     Bombaların miras bıraktığı ölümün kokusu kalkmak üzereyken, BM’nin girmeye cesaret edebildiği (!) Lübnan’ın bayrakları, Filistin’in bayraklarına yandaş olmuş, Sarıyer Mehmet Akif Ersoy Parkı’nda. Bayrakları sallayanların ağzından haykırıyor şarkılar. Barışa Rock-Karşı Festival için ormanlık alana açtıkları çadırlarında konaklarken, ‘Müzik, yaşamak ve zulme direnmek için vardır’ dercesine rock müziğin o sert tınılarıyla kendilerinden geçiyor, kimine göre seksen kimine göre yüz bin kişi. Bu kadar gencin savaş karşıtlığında  buluşması iyi güzel, bir de maksadı aşan manzaralar olmasa...
     <br/>
     <br/>
     2003 yılında ‘dünyanın en önemli markası’ sayılan Coca Cola’nın düzenlediği Rock’n Coke Festivali’ne ‘karşı festival’ atağıyla cevap veren etkinlik, o dönemde Bağdat’ı işgal eden ABD’ye karşıtlığıyla ses getirmişti. Karşı cephe genişliyor… Coca Cola ve ABD’nin yanında artık İsrail de var. Dahası, etnik ayrımcılık, anti-Semitizm, cinsiyet ayrımcılığı, nükleer silah kullanıcıları ve çevre yıkıcılar… Kısacası, Barışa Rock, dördüncü yaşında kendisini müzikle ifade eden önemli bir ‘sivil inisiyatif platformu’ haline geldi. ‘Başka Bir Dünya Mümkün’ sloganıyla hareket eden platformun bu yılki afişinde kullanılan ‘bağıran genç’ figürü, yükselen seslerin imgesi. Bu fotoğraf, yalnızca görüntüde kalmıyor. Grupların verdikleri konserlerden kimi zaman nüktedan kimi zaman öfkeli politik mesajlar, kalabalıkta yankı buluyor: “Katil ABD, Ortadoğu’dan defol! Filistin’e özgürlük!”
     <br/>
     <br/>
     Barışa Rock, Rock’n Coke gibi paralı bir festival değil. Aksine kapitalizmin insanı yok edici mantığına ‘karşı durma’ felsefesi güttüğü için katılımcı müzisyenlerin bile para almadığı bir etkinlik. Coca Cola’nın eğlence amaçlı etkinliği, Barışa Rock’ta tepkisel bir eylem niteliğine dönüşüyor. “Arkamızda büyük bir firma olmadığı için görmezden geliniyorduk.” diyor Bulutsuzluk Özlemi’nin solisti Nejat Yavaşoğulları. Ve bu konserde olmanın bir amacı var: “Burada yer almak tüm dünyada savaşa karşı, sömürüye karşı ve insan haklarından yana olan insanların yanında yer almak anlamını taşıyor. Bu direniş sadece burada değil, dünyanın birçok yerinde var.” Yavaşoğulları’na göre, Türkiye çok önemli bir adım atarken, yapılan bu önemli eylem yeterince duyurulmadı. “Bütün dünyada ilgi uyandıracak, 100 bin kişiyi toplayan bir konser, bu. Öncülüğünü Türkiye yapıyor. Ama kimse farkında değil. Eğer bu konser ABD’de, İngiltere’de olmuş olsaydı çarşaf çarşaf gazetelerde ve televizyonlarda yayınlanırdı. Bizim medyamız her şeyi parayla ölçtüğü için, parayı verenin düdüğü çaldığı ortamda Barışa Rock hak ettiği yeri bulamıyor.”
     <br/>
     <br/>
     İki gün boyunca otuza yakın sanatçının sahne aldığı Barışa Rock’ın önemli bir yanı da katılımcı sanatçıların aynı zamanda koordinasyon grubu içinde yer alması. Geçtiğimiz pazar gecesi, festivalin son gününde sahne alan Yaşar Kurt’u iki gün boyunca elinde telsizle güvenlik çadırında görebilirdiniz. Ya da çöp toplarken… Keza, Moğollar’ın üyesi Taner Öngür de üç gün boyunca oradan oraya koşturdu.
     <br/>
     <br/>
     İÇTİĞİM HER KOLA, BİR ÇOCUĞUN CANINI ALIYOR
     <br/>
     <br/>
     Barışa Rock’ın kapsamı giderek genişliyor. Her yıl yüze yakın sivil toplum örgütü, bu ‘eylem’e destek veriyor. Bu yıl ise 13 tiyatro kendi imkanlarıyla sahne alırken, resim sergileri, sanatçılarla söyleşiler gibi farklı etkinlikler, çadırlarıyla kamp alanına konuşlanmış on binlerce insana önemli anlar yaşattı. Tüm bu birlikteliğin arkasında mart ayında başlayan ve her çarşamba düzenlenen toplantılar yatıyor. Bu toplantılar, herkese açık yürütülürken; farklı düşüncelerin ifade olanağı bulmasına dikkat ediliyor. Kural tek: Para yok. Barışa Rock’ın mimarlarından biri de Seçki Erdi. Konser sonralarında yaptığı konuşmalarla kalabalığı ateşleyen Erdi, 26 yaşında ve Kabalcı Yayınları’nda editörlük görevini sürdürüyor. İktisat alanında yaptığı yüksek lisansına atfen, “Daha önce de İngilizce iktisat okudum. Yani kapitalizm denen nanenin ne olduğunu öğrendim.” ifadeleriyle süslüyor konuşmalarını. Barışa Rock’ı herkes kendi penceresinden yorumlarken, onun vurgusu savaşlar üzerine. “Savaş bir resim gibi çizilerek bir hakikatmiş gibi algılanıyor. Ama bu bir yanılsama. Bizi kandırıyorlar.” Böylesine büyük bir kalabalık içinde gözümüze takılanlarla konuştuğumuzda sürekli bir Rock’n Coke kıyaslaması yapılıyor. Herkes, Coca Cola’ya duyduğu nefreti kusuyor. Bunlardan biri de 17 yaşındaki Can Dedeoğlu. “Bu festivali, Rock’n Coke’la kıyaslayamayız; çünkü bu bir siyasi festival, karşı festival. Rock’n Coke, festival ayarında bile değil. Ticari kaygılarla yapılıyor. Ona katılmayı, hiçbir zaman düşünmüyorum.” 21 yaşında ve halen makine mühendisliğinde okuyan Tezer Özen bu nefretin, mecburi olması gerektiği düşüncesinde: “Rock’n Coke’la karşı kıyılarda olmamız gerekiyor. Onlara sorduğunuzda herhangi bir siyasi amaç gütmüyorlar; ama sonuçta insanlar Coca Cola’nın gelirlerinin bir kısmının İsrail’e bağış olarak gittiğini biliyor. Benim içtiğim her kola, bir çocuğun canını alıyor.” Nejat Yavaşoğulları ise Coca Cola’nın ismini dahi zikretmek istemiyor. “Ben o ismi vermeyeyim, gazlı içecek firması diyelim, tek kutuplu dünyanın bugünkü simge markalarından biri. Doğuşundan itibaren halkçı bir söylemi dile getiren bir müziğe el atmaları bizim gibi kendini bu müzikle ifade eden insanlar için kabul edilebilir bir şey değildi. Yani paranın gücüyle rock müziği kendi alanları içine almalarına razı olamazdık.”
     <br/>
     <br/>
     Hal böyleyken, Barışa Rock, ‘karşı festival’ sapağından çıkmış kendi bilincini yakalamış durumda. Artık, Rock’n Coke ile aynı tarihte yapılmıyor. Kaldı ki katılımcı sayısı da, rakibinin seyirci sayısını ikiye katlamış durumda. Kalabalığın yaptığı çöp yığınlarını toplaması, aşırıya kaçan hareketler için sürekli uyarıların yapılması, ‘terbiyeli bir tepki’yi işaretliyor.
     <br/>
     <br/>
     Gelelim bu yılki sanatçılara… Barışa Rock, bu yıl İngiltere’den The Blow Up’s ile Suriye’den Nidal’ı konuk etti. Türkiye’den katılan isimlerin niteliği, organizasyonun kalibresinin yükseldiğini de gösteriyordu: Bulutsuzluk Özlemi, Mor ve Ötesi, Moğollar, Kurtalan Ekspres, Pinhani, Kardeş Türküler, Redd, Aylin Aslım, Anima, Çilekeş, Demir Demirkan, Yaşar Kurt ve diğerleri… Her sanatçı veya grubun 45 dakika sahne aldığı organizasyonda Mor ve Ötesi performansıyla beklentileri karşılayamazken, Bulutsuzluk Özlemi’nin sahne şovu gerçekten görülmeye değerdi. İki gün süren etkinliğin kapanışını Bulutsuzluk Özlemi yaparken, 10 yaşını geçmiş şarkılarının günümüz dünyasını hâlâ anlatıyor olması, buruk bir tebessümü de yerleştiriyordu yüzlere. Final şarkısından sonra söylenecek ne kalmıştı ki? Sadece sevgi… Hepsi bu…
     <br/>
     <br/>
     <br/>
     POLİS MÜZİĞİMİZİ ZORLA KESTİ
     <br/>
     <br/>
     Taner Öngür (Moğollar): İstanbul’da, halka açık yerlerde müzik yayınları hafta sonu ‘saat bir’e kadar uzayabiliyordu, değil mi? Bizim saat on birde müziği kesmemiz isteniyor. Bu, hukuka aykırı bir olaydır. Böyle bir baskı altındayız. ‘Eğer kesmezseniz, çevik kuvvetle geleceğiz’ filan diyorlar; ama burada 80 bin kişi var. Nasıl bir toplumsal olay kışkırtmasıyla karşı karşıyayız, ortada. Barışa Rock-Karşı Festival diyoruz; ama bu ‘Bu adamlar her şeye karşılar’ şeklinde anlaşılmasın. Karşı olduklarımıza bir çözüm önerisi de getiriyoruz. Bu muhalefetlik değil, hayata sahip çıkmaktır. Küresel ısınmadan tutun, Akdeniz’e her yıl dökülen kırk milyon ton cıvaya kadar, savaşlara kadar, geleceği düşünmeden buradan çıkar sağlamaya çalışanların kendi geleceklerini de yok ettiklerinin ve aptallıklarının farkına varmalarını haykırmaya kadar uzanıyor bu sesler. Bu, yaşanamaz hale gelen dünyada son çığlık.
     <br/>
     <br/>
     COCA COLA TÜKETMİYORUM
     <br/>
     <br/>
     Yaşar Kurt: Benim için karanlığa atılmış bir çığlık, yakılmış bir mum gibi burada bir festival var ediliyor. Bazen ön plana geçmek gerekiyor ve daha büyük yüreklilik katmak gerekiyor işe. Burada böyle bir görevim olduğunu düşünüyorum. Ben aynı zamanda, organizasyon komitesindeyim. Sahada elimde telsiz dolaşıyorum. Bir olumsuzluk varsa yardım etmeye çalışıyorum, çöp topluyorum. İşin o yanı da benim için çok önemli. İki günde beklentimizin çok üzerinde insan geldi. 100 bin civarında insan dün gece buradaydı. Hiçbir olay olmaması, bu kadar insanın yan yana uyuması muhteşem. Herkesin Barışa Rock’ın ne anlama geldiğini kavradığını fark ediyorum. Ben hâlâ başladığım yerdeyim. Rock’n Coke’u desteklemiyorum. Coca Cola tüketmiyorum, onları protesto ediyorum. O gündem bende hâlâ var.
     <br/>
     <br/>
     BARIŞA ROCK BİR MARKADIR
     <br/>
     <br/>
     Nejat Yavaşoğulları (Bulutsuzluk Özlemi): Yapmamız gereken, kaçmamamız gereken işler olduğunu düşünüyoruz. Öyle olunca da bazı işlerin içinde yer alıyor Bulutsuzluk Özlemi. Bu, sonuçta grubun dışarıya yansıyan yanı olarak ortaya çıkıyor. Kimliğini belirliyor. Burada önemli olan, müziğin kapıları aralamasıdır. Bundan sekiz-dokuz yıl önce İdil’e gittiğimizde oranın halkı ve civardaki memurlar, askerler, hemşireler ve oradaki gençler için ışığa açılan bir pencere olmuştuk. Oradaki insanlar tüm dünyanın insanları olmak istiyorlardı. Tıpkı buradaki dünyanın insanları gibi… Müziğe gelince... Burada yer almak bizim için çok önemliydi. Rock’n Coke’a katılan arkadaşlar için bir şey söyleyemem. Kendi tercihleri… Biz artık bu festivali Rock’n Coke’la karşı karşıya getirmek düşüncesinde değiliz. Barışa Rock kendi başına bir markadır.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=25181), [web.archive.org (arşiv bağlantısı)](http://web.archive.org/web/20061027211054/http://www.aksiyon.com.tr:80/detay.php?id=25181)
