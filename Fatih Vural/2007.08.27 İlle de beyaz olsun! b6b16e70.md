# İlle de beyaz olsun!

*Fatih Vural 2007.08.27*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Beyaz altın sektöründe dünyada söz sahibi konuma gelen Türk şirketleri, iç pazarda da hızla büyüyor. Tasarım ve zarafete önem veren genç nesil, 22 ayar altının yerine 14 ayar beyaz altına yöneliyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071107111440im_/http://www.aksiyon.com.tr/resim/664/58.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Kapalıçarşı’da kuyumcuları dolaşan iki ev hanımına rastlıyoruz. Biri 30’lu yaşların başında, diğeri ise 40’ına dayanmış. İkisine de aynı soruyu soruyoruz: “Beyaz altını, yani 14 ayarı mı tercih ediyorsunuz yoksa 22 ayarı mı?” Genç olan hanım, “Beyaz altın, 22 ayardan daha güzel. Rengi göz alıyor. Kendime özel alıyorsam zevkimi önde tutarım; ama bilezikte tercihimi 22 ayardan yana kullanırım.” diyor. Diğeri ise “Kırmızı altının (22 ayar) yerini hiçbir şey tutmaz.” diyenlerden. Ve ekliyor: “Ayarı da yüksek; satınca da zarar etmiyorsun. Beyaz altını sattığında değeri yarı yarıya düşüyor. Onun için beyaz altını düşünmüyorum.”
   <br>
    <br>
     Altın sektörü son yıllarda ihracat kalemlerimizin lokomotiflerinden biri haline geldi. Dev markalarını da çıkaran bu ‘altın’ sektör, iç pazardaki reklam pastasının hatırı sayılır paylaşımcıları arasına da giriverdi. Kendi kültürünü sahiplenen ve buna uygun tasarımlar geliştirerek, toplumun zevklerini okumayı başaran Türk firmalarına yurtdışından büyük rağbet var. Sektörün ileri gelen firmalarından Altınbaş’ın İthalat Sorumlusu Hüseyin Güvenç, Türk üreticilerin bu teveccühü karşılayabilecek kapasiteye sahip olduğunu belirtirken, yakın geleceğin modasına dair ipuçları veriyor: “2007 ve 2008’de beyaz ve açık pembeye yakın altın rengi kullanılmaya başlandı. Ruslar altına müthiş bir rağbet gösteriyor. İtalya, Türkiye, Hong Kong, Tayland gibi altın üreticileri bunun farkında. Rus müşterileri çekebilmek için beyaz altını moda haline getirdiler.”
     <br/>
     <br/>
     DOĞUDA ALTININ AYARI YÜKSELİYOR
     <br/>
     <br/>
     Beyaz altın, yeşil altın, kırmızı altın gibi ifadelerle sıkça karşılaşıyoruz. Bunları Kapalıçarşı’da gezen bir ev hanımının yakinen bildiğini gözümüzle gördük. O halde sözümüz beylere ve hâlâ bilmeyenlere… Kapalıçarşı’da yıllardır kuyumculuk yapan Mehmet Ali Yıldırımtürk’e soruyoruz aralarındaki farkı: “Altına rengini veren, içine katılan alaşımlardır. 24 ayar has altına nikel alaşımı karıştırırsanız, beyaz altın elde edersiniz. Bu da ‘genellikle’ 14 ayardır. 24 ayarın içine bakır alaşımı koyarsanız rengi kızıl olur. Bunun karşılığı da 22 ayardır. Altını gümüşle karıştırdığınızda ise bizim ‘sarı altın’ diye bildiğimiz yeşil altın ortaya çıkar. Onun da karşılığı 14 ve 18 ayardır.”
     <br/>
     <br/>
     Özellikle gençlerin ve kentli kesimin yoğunlukla kullanmaya başladığı beyaz altın, bundan 35-40 yıl öncesine kadar yalnızca pırlanta takılarda kullanılıyormuş. Bunun sebebi de pırlantayı, daha parlak bir hale getirmesi ve ışık yansımalarını artırması. Haliyle, pırlantalarda da beyaz altının hükümranlığı devam etmekte… Ancak beyaz altının gerçek kitlesi, spor giyinmekten hoşlanan, günlük aksesuarlar takmayı tercih eden insanlardan müteşekkil. Avrupa merkezli modanın seyri de bu yönde. Doğuya gidildikçe, altının ayarı yükseliyor. Yıldırımtürk’ün, altının dünya üzerindeki kullanımına dair söyledikleri, özellikle sosyolojik anlamda önemli ayrıntılar içeriyor: “Rusya’ya gittiğiniz zaman sarı ya da yeşil altın kullanılmaz. Onlar kırmızı altın kullanırlar. 24 ayar sarı altının kızılı… Türkiye’nin doğu şehirlerine gittiğinizde de  kesinlikle 14 ayar, sarı ve beyaz altın kullanmadıklarını görürsünüz. 22 ayar has altın kullanırlar. Daha doğuya, Hindistan’a gittiğiniz zaman 14 ve 18 ayar yoktur. 22,  hatta 24 ayar kullanılır. Avrupa’da genelde en yüksek derece 14 ayardır. Ama en çok 8 ayar kullanılıyor. Orada beyaz altın oranı daha yüksek. Onlar yatırım gözüyle bakmıyorlar.”
     <br/>
     <br/>
     KUYUMCU, 14 AYARI TERCİH EDİYOR!
     <br/>
     <br/>
     Altına ‘yatırım’ yapmak isteyenler, düşük ayarlı ürünlerden uzak duruyor. Çünkü işçiliği çok az olan 14 ayar takıda bile alım-satım farkı hayli yüksek oluyor.
     <br/>
     <br/>
     Evlilik, sünnet ve doğum zamanları takılan ‘22 ayar’ altınlar, yastık altında saklanarak, geleceğe dönük hayallere aracılık eder. O yüzden, ayarın yüksek olması önemlidir. Oysa ki altın üreticileri için durum tersine işliyor. Jival’in Satış Müdürü Hüseyin Muslu, 22 ayar altının hacim genişliğine rağmen, sektörü büyütenin 14 ayar beyaz ve yeşil altın olduğunu vurguluyor: “22 ayara yatırım amaçlı bakılır. Katma değeri hem üretici, hem satıcı için çok düşüktür. İşçilik kadar altının değeri artar. Katma değer çoğalır. 22 ayarda genelde işçilik değeri çok düşüktür.”
     <br/>
     <br/>
     14 ayar beyaz ve yeşil altının kullanıldığı modeller, kullanım amaçlı üretildiği için üretici açısından katma değeri yüksek oluyor. Lakin yatırım amacı ikinci planda kalsa da 14 ayar takı alan birçok müşteri kaça satacağının pazarlığını yapmayı da ihmal etmiyor.
     <br/>
     <br/>
     ÖZGÜN TASARIMLA GELEN AÇILIM
     <br/>
     <br/>
     Türk firmaları, tasarıma büyük bütçeler ayırarak Batı pazarında büyük beğeni kazanadursun, Mehmet Ali Yıldırımtürk’ün anlatımlarından, özgünlüğün bir noktadan sonra kaçınılmaz hale geldiğini çıkarıyoruz: “Daha önce hep kopyalama yapılıyordu. İtalyan modelleri taklit edilerek piyasaya sürülüyordu. Hatta Eminönü’ndeki bijuteri dükkânlarına giden arkadaşlarımız modelleri alırlar, altın kalıplarını yaparlar ve üretirlerdi. Bu sefer de fuar açıldığı zaman 80 stantta aynı mal olurdu. Bu da bir tıkanmaya neden oldu.”
     <br/>
     <br/>
     Bugüne bakarsak, Atasay’ın Yaşayan Anadolu Takıları; Goldaş’ın Osmanlı, Hitit, İznik, Lidya gibi koleksiyonları, Altınbaş’ın Ritm-i Sema konsepti ile tekil anlamda birçok firmanın kullandığı Anadolu mitolojisine ait semboller, dünya pazarında önemli açılımlar sağladığı gibi özgünlüğü de beraberinde getiriyor. Hazırladıkları modellerin patentlerini alan firmaların, hırsızlık korkusu da yok. Ne var ki, bahsettiğimiz konsept ürünler, fiyatları yüksek olduğundan iç piyasada çok rağbet göremiyor. Hüseyin Muslu, beyaz altında ‘hikâye’nin önemine dikkat çekiyor: “İnsanlar teması, hikâyesi olan ürünler almak istiyorlar. Bizim de tarihimiz çok zengin bir miras. Altın, Anadolu’da çok eskiden beri işlenen bir maden. Her medeniyette altın figürleri var. Yeni nesil, ‘Ben takıyı sadece altın olarak takmak istemiyorum, hikâyesi olsun.’ diyor.”
     <br/>
     <br/>
     SAF ALTIN KOLAY AŞINIYOR
     <br/>
     <br/>
     Konsept takılarda 14 ayar beyaz ve yeşil altının kullanılmasının bir sebebi var. O da, çok saf ve yumuşak olan 24 ayara göre aşınma payının daha az olması. 10 gram ağırlığında 24 ayar bir yüzüğün, senede 1 gram aşındığını düşünsenize! Bunun yanında, genç jenerasyon pırlantaya da yönelmiş durumda. Pırlanta ithalatının serbest bırakılması, ihracatta sadece özel tüketim vergisi alınıyor olması, içeride KDV alınmaması gibi faktörler de üreticileri 14 ayar takılara teşvik ediyor.
     <br/>
     <br/>
     Peki, 14 ayarda ağırlık beyazdan mı, sarı diye bildiğimiz yeşilden mi yana? Kapalıçarşı kuyumcularından Can Dilmener, pırlantada beyazın tercih edildiğini anlatarak başlıyor söze: “Turistler daha ziyade sarı altını, geleneksel modelleri tercih ediyorlar. Burada modern tarzları düşünmüyorlar. 22 ayar el işi, Hint işi modeller onlara daha albenili geliyor. Yerli müşteri ise pırlantaya büyük ilgi gösteriyor. Satışlarımızın yarısının beyaz altın olduğunu söyleyebilirim.” Bu noktada, turistlerin kendi ülkelerinde genelde beyaz altını tercih ettiğini bir kez daha hatırlatalım.
     <br/>
     <br/>
     Hüseyin Muslu, 14 ayarda yüzde 60-70 gibi bir oranla yeşil altının lokomotif görevi gördüğü düşüncesinde. Beyaz altının payını ise yüzde 30-40 aralığında görüyor. Mehmet Ali Yıldırımtürk ise beyaz-yeşil altın kıyaslamasına girdiğimizde, ‘yeşil-beyaz’ yani karma modellerin de çok sattığının üzerinde duruyor: “16-30 yaş aralığında beyaz altın daha önde. 40’lı yaşlara gelince ‘Yeşil-beyaz ya da yeşil ağırlıklı olsun.’ şeklinde yaklaşımlar var. Şehre gelip de hâlâ kırsal kültürü yaşayan insanlara 22 ayar satıyoruz. Kaba bir tahminle, beyaz altının tüketimi, yeşil altına göre yüzde 40-50 daha fazla olduğunu söyleyebilirim. Ama en çok satılan, ‘yeşil-beyaz’ yani ikisinin bir arada kullanıldığı modellerdir. Bu da yüzde 70’e tekabül eder.”
     <br/>
     <br/>
     GÜMÜŞTEN GELENLER BEYAZ ALTINA GEÇİYOR
     <br/>
     <br/>
     Genç kuşağın beyaz altına yönelmesinin sebeplerinden biri de, gümüş takı sektörünün son 10 yılda büyük ivme kazanması. 12-25 yaş grubu şehirli kitle olarak tanımlanan grubun, ileriki yaşlardaki adresinin beyaz altın olacağını kestirmek hiç de zor değil. Gümüşten beyaz altına geçiş oranına yönelik tahminler, yüzde 50’lere kadar dayanıyor. Yani gümüşçü bayanların yarısı, tercihini ileriki yaşlarda beyaz altından yana değiştiriyor.
     <br/>
     <br/>
     Beyaz altının Türkiye’de popülarite kazanmasında gurbetçilerin de önemli katkısı olduğuna değiniyor Hüseyin Muslu. Kendisi 2000 yılında aktif satış yaparken, özellikle Almanya’dan gelen vatandaşlarımızın çok fazla talepte bulunduklarını; Avro’ya geçmeden önce satın alma güçleri çok yüksekken aldıkları beyaz altınları bir yıl sonra gelip sattıklarını gözlemlemiş. Yıldırımtürk ise “Yeni jenerasyon gurbetçiler beyaz altına yönelmiş olabilir; ama eskilerde böyle bir eğilim olduğuna inanmıyorum. Kırmızı altın için bu söylenebilir.” diye ekliyor.
     <br/>
     <br/>
     Nişanlar, düğünler, doğumlar derken altın sektörü, yaz boyunca en hareketli dönemini yaşıyor. Gençler, takmak için beyaz, satmak içinse kırmızı ve sarı altından yana. Orta yaş kararsızsa da, yaşlılar için altın, parlaksa altındır... Ha, eğilimler tabii ki her  coğrafyada farklılıklar gösterebiliyor. Ama Kapalıçarşı esnafı bakın ne diyor: “Dünya nereye gidiyorsa biz de oraya...”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=28242), [web.archive.org (arşiv bağlantısı)](http://web.archive.org/web/20071107111440/http://www.aksiyon.com.tr/detay.php?id=28242)
