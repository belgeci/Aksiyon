# Eurovizyon ikinciliği bizim için rezalet olurdu

*Fatih Vural 2007.04.16*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Eurovizyon zaferine imza atan Demir Demirkan'a göre Sertab birinci olamasaydı rezil bir şey olurdu. Bu yılki şarkıyı 'sıradan' bulan Demirkan, "Doğulu'nun daha iyi parçaları vardı; kurul o şarkıyı seçti." diyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070503072435im_/http://www.aksiyon.com.tr/resim/645/74.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   'Avrupa'nın bizden ne istediğini biliyordum...' Böyle diyordu Eurovizyon'da Türkiye'ye  ilk kez birincilik getiren şarkının söz ve müziğini yazan Demir Demirkan. Kendisine bu ifadesini hatırlattığımızda, "Eksik söylemişim." deyip güncelliyor düşüncelerini: "Popüler müzik alıcısının beklentileri çok sınırlı ve hiç değişmiyor. Rengi değişiyor; ama kendisi aynı kalıyor. Bunu bildiğin zaman oturup yazıyorsun."
   <br>
    <br>
     Eurovizyon, zaman ilerledikçe bizim için obsesif bir hâl almaya başlamıştı. Dört yıl önce Sertab Erener'in yorumladığı 'Everyway That I Can' ile gelen birincilik, sindiremediğimiz mağlubiyetler silsilesini bir anda tersine döndürüverdi. Demirkan, Batı 'sound'uyla yola çıkarak yaptığı şarkıyı, oryantal ritimler üzerine oturtup Sertab gibi güçlü bir sese yorumlatarak hedefi vurdu. Batı'ya, kendi anlayacağı dilden, oryantalist bir perspektifle sundu Doğu'yu.
     <br/>
     <br/>
     BATI'NIN DOĞU KORKUSUNU YENDİK
     <br/>
     <br/>
     Demirkan, bu parça için "Oryantalist pop desek mi?" sorumuza "Bir Batılı olarak evet…" karşılığını veriyor: "Ama korkutmayan bir Doğu var orada. Bir yere kadar gerçek Doğu... Çünkü Batı'nın Doğu'yu algılayışı korkunçtur."
     <br/>
     <br/>
     19 yaşında cebinde parası olmadan gittiği ABD'de beş yıl kalarak edindiği tecrübeyle, bugün Türkiye'nin en iyi gitaristleri arasına girmeyi başardı, Demir Demirkan. Genç sanatçı, 'melting pot' kavramının anlattığı gibi tüm kültürlerin bir kavanoz içinde eridiği Amerika'daki tecrübesinde müziğin farklı türleriyle karşılaşmış. Türkiye'nin Eurovizyon zaferi de aslında bu deneyimin yansıması; ama Demirkan için 'Doğulu bir bakışa sahip' yorumunu yapmak zor. Açıklamalarında oryantalist etkilenmenin izleri belirgin; ama bazen bu yargımızı değilliyor: "Oradaki en büyük tezat, İngilizce söyleyen; ama Doğu müziğiyle, göbeği açık dans eden Doğulu bir kadın. Bir savaşçı kadın edasıyla şarkı söylüyor. Böyle bir şey yok, Batı'dan Doğu'ya baktığında."
     <br/>
     <br/>
     Batı'nın özellikle Osmanlı'ya 'korkunç' ve önyargılı bir gözle baktığını söylüyor, Demir Demirkan. Sertab Erener ve Demir Demirkan birlikteliği, Batı'daki bu 'korku'nun müzikal anlamda üstesinden gelebildi. Demirkan, bunu başarmalarını, "Ona, korkmayacağı bir şey veriyorsun. Dans eden, süper şarkı söyleyen; Doğulu olsa da, İngilizce söyleyen birini sunduğun zaman tabii kabul edecek." teziyle açıklıyor.
     <br/>
     <br/>
     Everyway That I Can, TRT'nin elemeler yapmaksızın, Türkiye'nin en iyi kadın seslerinden biri olarak kabul gören Sertab Erener'e direkt teklif götürmesi sonucunda çıkmıştı. Sertab'ın teklifi kabul etmek için öne sürdüğü şart ise netti: İngilizce söylemek. Demirkan, o dönem özellikle milletvekillerinden çok büyük tepkiler aldıklarını; ama yarışmadan birincilikle çıktıktan sonra tepkilerin tersine döndüğünü söylüyor.
     <br/>
     <br/>
     TRT HEP KAPIMI ÇALAR OLDU; AMA...
     <br/>
     <br/>
     Demir Demirkan'a göre Türkiye, Eurovizyon'u çok ciddiye alıyor. O yüzden de büyük bir riskmiş gibi görünüyor. Ama bu riski kendileri de almış: "Sertab, o yarışmadan ikinci dönseydi çok rezil bir şey olurdu. Sertab o yarışmadan birinci olarak dönmek zorundaydı. Döndü de… Ya tersi olsaydı? Sertab, İngiliz olup katılsaydı, millet gülüp geçerdi." TRT, bu zaferden sonra defalarca çalmış Demirkan'ın kapısını. O ise "Ben bu defteri kapattığımı hep söyledim." diyor.
     <br/>
     <br/>
     Gelelim asıl soruya… "Keşke sormasaydın" diye gülüyor. Bu yıl, Eurovizyon'da bizi temsil edecek Kenan Doğulu ve şarkısı 'Shake It Up Şekerim' için "Sıradan bir şarkı." yorumunda bulunuyor. Bir tahmini yok, sebebi ise rakip şarkıları bilmemesi. Geçen yılın birincisi için, Ankara'da bir otel odasında 'Lordi' tahmininde bulunmuş ve haklı çıkmış. Shake It Up Şekerim' gibi sıradan bir şarkıyı birçok insanın yazabileceği kanısını taşıyan Demirkan, şarkıların yazım sürecinde de Kenan Doğulu'nun yakınında bulunmuş: "12 civarında parça yazdı. Adam, İngilizce bir albüm yaptı aslında. Bu kadar niyetli bu işe sarılan bir adam görmedim. Hepsini TRT'ye sundu. Bence daha iyi parçaları vardı. Ama kurul, o şarkıyı seçti."
     <br/>
     <br/>
     Müzikle yakından ilgilenenler Demir Demirkan'ı, Türkiye'nin ilk ve en bilinen 'metal' grubu Pentagram'dan hatırlayacaktır. Grubun elektrogitarlarını da çalan sanatçı, Türkiye'nin en nitelikli albümleri arasında sayabileceğimiz Şebnem Ferah'ın 'Kadın' ve Sertab Erener'in 'Sertab Gibi' albümlerinin prodüktörlüğünü yaparak önemli işlere imza atmıştı. Rock müzikseverler için müstesna bir isim olan Demirkan'ın 2000 yılında Sony etiketiyle yayımladığı ve kendi adıyla piyasaya sürdüğü albümü, popa yakınlığıyla büyük tepkiler almıştı. Bu albüme çektiği kliplerde, sonradan pişman olacağı kürkler dahi giymişti. 2002'de 'Dünya Benim' albümünü yaptığında ise kendi çizgisine biraz daha yakınlaştığını, müziği kadar sözlerindeki niteliğin de yükseldiğini beyan ediyordu.
     <br/>
     <br/>
     2003'teki Eurovizyon deneyiminden sonra, '2004 İstanbul' albümüyle, üstüne giydirilen elbiselerden sıyrılan Demir Demirkan geldi huzurlara. Bu defa istediği olmuş, kimseye boyun eğmeden, kendi istediği albümü hazırlamıştı. "Ben psikolojik bir albüm yapacağım; şirket bana 'Kardeşim, bak Sertab'a ne güzel yazdın, kendine iki, üç tane hit yap da ondan sonra ne yaparsan yap' gibi saçmalıklara girmeye başlıyor. Hatta Eurovizyon'dan sonra böyle bir albüm yaptığımı duyan birkaç insan 'Abi, ne yaptın ya! Patlamanın tam zamanıydı' dedi. Ben de 'Evet, tam zamanı olduğu için bunu yaptım' dedim".
     <br/>
     <br/>
     Demir Demirkan, Sertab Erener ile birlikte Simya Müzik'i kurarak, kendisinin patronu oldu. "Bir artist, bir şirket, ve ortada prodüktör... Şirket, prodüktöre 'Bu artistimize böyle bir albüm yapacağız' diyor. Prodüktör ise 'Ben böyle bir albüm yapmak istiyordum' diye diretiyor. Tüm köprüyü kuran aslında prodüktör. Kendi prodüktörlüğünü yapınca o üçgen kalmıyor." Yetenekli müzisyenin, yaptığı single'ları kendi web sitesinden, 'download' satışa sunması da ilginç bir strateji olarak akıllarda kaldı.
     <br/>
     <br/>
     'ESNAF' GİBİ DÜŞÜNEMEM
     <br/>
     <br/>
     Bu hafta içinde raflardaki yerini alacak 'Ateş Yağmurunda Çırılçıplak', Demir Demirkan'ın son albümü. Kendi deyimiyle, üzerine yapışan etiketlerden kurtulup, içinden geleni yapabilme korkusuzluğuna ulaşması anlamını taşıyor bu albüm. Ve zor bir sürecin sonunda ortaya çıkmış: "2004 İstanbul'dan sonra üç kere albüm yapmayı denedim. İki, üç şarkı yazıp, attım. Tek tek parçalar yapma fikri, esnafça gelmeye başladı. Bir albüm yapıyorsam, tamamı bir şey ifade etmeliydi ve sonunda oldu."
     <br/>
     <br/>
     Demirkan'ın sözlerinden de anlaşılacağı üzere bu bir fikir albümü. Söz yapısı itibariyle poetik de sayılabilir, müzikalitesi itibariyle 'psychodelic' de… O ise üst başlığa 'Bir buluşun albümü'nü çıkarıyor: "Bazılarımız bulmaya çalışırken kırılıyoruz; bükülemiyoruz bile. Senin bir hayatı algılayış sınırın var. O yüzden hep bir eksik kalıyor. Peki, bu algı alanını genişletmek gibi bir niyetimiz neden olmasın?" Kısacası sonu olan bir buluş değil kastettiği, belki buluş zannettiği… "Çok acayip yaşamamız lâzım. Ama hayatın çok altındayız. Bu hayatın her saniyesinden sorumlu olmak zorundayız. Sonuçta gidiyoruz. Bazılarımızı yıldırıyor; ama bunun amacı bize güç vermek."
     <br/>
     <br/>
     Hayata dair söyleyecek sözleri olan bir müzisyen olarak, "Beni tanımak için bu albümü referans almalısınız." diyor Demirkan. Türkiye'nin en iyi ve en hızlı gitar çalan gitaristlerinden biri olmasına rağmen, bu özelliğini albüme geçirmemiş. Pink Floyd'un gitaristi David Gilmour örneğinden çıkıyor yola… "Üç nota falan çalıyor; ama istediğini anlatıyor adam. Ustalık da budur. Ben doğal olarak hızlı gitarcıyım. Ama ustalık öbür tarafta."
     <br/>
     <br/>
     DÖRT DİLDE 'TEK YOLCULUK'
     <br/>
     <br/>
     Ateş Yağmurunda Çırılçıplak, dört farklı dilde (Türkçe, Japonca, Tayca, İtalyanca), dört farklı anlatıcının dilinden düşen ve Demirkan'ın o topraklarda yaşadığı hikâyelere yer veren, 'iç yolculuk' albümü. Zamanın, çocukken dinlenen masallardan, erkek egemen bir toplumu sembolize eden 'Erkekler Kulübü'ne kadar uzanması da bundan. İç ve dış yaşamın çarpışması; ama huzura da açıklık. Sözleriyle kafa karıştırsa da, aforizmalarla çıkarımlara varamayıp, ucu açık cümleler bıraksa da; Türkiye'de benzeri olmayan bir konsepte sahip bu albüm. En azından cesur bir girişim ve 'tamamen bağımsız' bir proje olması övgüye değer. Dinledikten sonra bir de siz karar verin. Müziğin tanımlamaları kabul etmeyeceğini düşünürsek...
     <br/>
     <br/>
     <br/>
     <br/>
     GELİBOLU'NUN TARAFSIZ MÜZİĞİNİ YAPTIM!
     <br/>
     <br/>
     Demir Demirkan'ın Eurovizyon'dan sonra yaşadığı önemli deneyimlerden biri de Gelibolu belgeselinin müziklerini yapmasıydı. Belgeseli, adı bugünlerde 'darbe günlüğü' ile anılan eski Deniz Kuvvetleri Komutanı Özden Örnek'in oğlu Tolga Örnek çekmişti. Belgeselin müziklerini yaparken çok zorlanmış Demirkan: "Sekiz ay süren çok ağır bir savaş... 'Adam oraya gitmiş de, sevgilisine mektup yazmış da…' Bu kadar basit değil. Kimseye saygısızlık yapamazdım. Kendimi o karakterlerin yerine koymaya çalıştım."
     <br/>
     <br/>
     Tolga Örnek'in büyük ölçüde tarafsız bir belgesel yaptığını söyleyen Demirkan, arşiv filmlerinde özellikle bombaların önüne düştüğü askerlerin görüntülerinden çok etkilenmiş.  Belgeselin müziklerini o da tarafsız bir gözle yapmaya çalışmış: "Bizden bakarsak yalnızca mehtere kadar gidecek bir şey yapmak gerekiyordu. Ama ben çarpışmanın Batı tarafını senfoni orkestrası ve koro; Doğu tarafını, Anadolu ritmik sazları ve nefesli sazlarını kullanarak aktardım Ve savaşın temsili olarak, üst üste bindirdim bütün müzikleri."
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27200), [web.archive.org (arşiv bağlantısı)](http://web.archive.org/web/20070503072435/http://www.aksiyon.com.tr:80/detay.php?id=27200)
