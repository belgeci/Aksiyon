# Muhafazakâr müziği kullanma kılavuzu

*Fatih Vural 2007.09.24*

<font class="agenda2NewsSpot">
 Erol Köse'nin yapımcılığını üstlendiği "Senfonik Çağdaş İlahiler" albümü bir skandala dönüştü. Hazin olan ise Sami Özer'in böyle bir albümün varlığını Aksiyon'dan öğrenmesi. Ya ardındakiler?...
</font>
<font class="newsDetail">
 'Dinî müzik artık tek sesli, ilkel soundlardan çıkartılıp 87 kişilik dev senfoni orkestra, korosuyla ve solist Alişan'la birleştirilerek tüm dünyaya evrensel çağdaş bir örnek sunulmaktadır." Bu cümle, Erol Köse'nin yayınladığı 'Senfonik Çağdaş İlahiler' albümünün basın bülteninden.... Yorumcular, Alişan ve Sami Özer Şaşırarak, merakla çeviriyoruz Sami Özer'in telefonunu. Aldığımız cevap: "Bu albümü ilk kez sizden duyuyorum."
 <br/>
 <br/>
 2001 yılında, Uzan Ailesi'nin reklâm kampanyasını yürüten Ali Taran, yakın dostları Sami Özer ve Ahmet Özhan'ın albümlerinin yapılması fikrini Hakan Uzan'a açar. Sami Bey ömrünü vakfettiği tasavvuf musikisini nitelikli bir albüme taşıyacak, Ahmet Özhan da Türk sanat müziği yorumcusu olarak çıkacaktır karşımıza.
 <br/>
 <br/>
 LAİK YAPIMCININ AÇTIĞI ÇIĞIR: ALİŞAN
 <br/>
 <br/>
 Hakan Uzan, birlikte çalıştıkları Erol Köse'yi arar ve bu iki sanatçıya albüm yapılmasını ister. Sami Özer, oldukça iddialı ve maliyetli bir çalışmayla, ilahilere ilk kez senfonik uyarlamaların yapıldığı "Hû" albümünü hazırlar. Ahmet Özhan da, Türk sanat müziğini popülerleştirme misyonuyla hareket ederek, kendisini geniş kitlelere tanıtan 'Bak Yeşil Yeşil'in de aralarında bulunduğu "Rüya" albümünü bitirmiştir.
 <br/>
 <br/>
 Uzan ailesinin desteklediği albümler öyle ses getirir ki, grubun televizyonu Kral TV'de sürekli Sami Özer ve Ahmet Özhan'ın klipleri döner. Albümü ramazan ayında satışa sunulan Sami Özer, Rumelihisarı'na ilahileri taşıyarak müzik tarihine geçmiştir.
 <br/>
 <br/>
 Bu örnekler, popüler müzik odaklı plak firmalarının,  muhafazakâr müziği keşif hareketinde önemli yere sahiptir. Uzanlar'la ve albüm yaptığı sanatçılarla bağını koparan Erol Köse'nin aradan 5 yıl geçtikten sonra, geçtiğimiz ramazanda Sami Özer'in Hû albümünü, "Sevdim Seni" adıyla tekrar yayınlamış, İslami müziğin bir rant aracı olarak kullanıldığını açıkça göstermişti. Sami Özer tıpkı "Senfonik Çağdaş İlahiler"deki gibi bu albümden de bihaberdi.
 <br/>
 <br/>
 "Senfonik Çağdaş İlahiler" albümünün promosyonu Alişan üzerinden yürütülüyor. Ne var ki, magazin basınının gözde ismi Alişan'a bu albümde 'Salâvat-ı Şerif' ile 'senfonik ezan' okutmakla yetinmiş Erol Köse. Albümde geri kalan ilahilerin hepsi, Köse'nin Sami Özer'e 2001'de yaptığı Hû albümünün, yani geçtiğimiz sene Sevdim Seni adıyla yaptığı albümün parçaları Aynı albüm üçüncü kez huzurlarda...
 <br/>
 <br/>
 Yaptığı işi savunurken, "Elimizde bir külliyat oluşuyor. Bunu tabii ki değerlendireceğiz." diyor Erol Köse. Ancak seçicilikten uzak ve kendini tekrar eden bir değerlendirme ile Tek sesliliği geri kalmışlığın bir parçası gibi gösteren Köse, "laik bir yapımcı olarak çığır açtığının" da müjdecisi! "Laik, çağdaş bir ülkenin aydın evlatları olarak evrensel dünya sounduyla dinî müziği, ilahileri birleştirerek yepyeni bir ufuk açılmıştır." diyor. Muhafazakâr müziği, laiklik ve evrensellikle harmanlayacak isim de tabii ki Alişan.
 <br/>
 <br/>
 "Çağdaş bir yorum" nasıl olur diye CD'yi dinlerken, arabesk bir tavırla Salât-ı Ümmiyye'yi yorumlayan biri çıkıyor karşımıza. Tasavvuf müziğini çağdaşlaştıracak hamle, yalnızca bir ezgiyle, üstelik de modernleşmeci müziğin 'yoz müzik' diye nitelendirdiği arabesk bir yorumla gerçekleşiyor. Erol Köse  ya modernleşmenin anlamını bilmiyor ya da hiç bilmediği tasavvuf müziğini hafife alıyor.
 <br/>
 <br/>
 Köse'nin karşısına aldığı tek sesli müzik, derin izler taşıyan, zemini irfana oturmuş, manevi bir hal sonucu ortaya çıkan dinî müzik formunun ta kendisi. Bu müziği aslına sadık kalarak icra eden Ahmet Özhan, "Tek seslilik ilkelliktir diyen, ilkel bir beyne sahiptir. Onun tekliliği ilkelliğinden gelmez, özelliğinden gelir." diyor. Erol Köse'nin hazırladığı "Senfonik Çağdaş İlahiler" albümünün arka bahçesinde yaşananlar ise dinî müziğin ticarî amaçlı kullanımına dair ilginç detaylar sunuyor bizlere. Sami Özer, bizi yeni albümünün yapımcısı Gürkan Vural'a yönlendiriyor.
 <br/>
 <br/>
 NAATI KABUL ETMEDİ; SENFONİYE EVET DEDİ
 <br/>
 <br/>
 Fon Müzik'in sahibinin anlattıklarına bakılırsa, uyuyan devi bizatihi kendileri uyandırmış: "Biz, bazı sanatçılara Peygamber Efendimiz'e yapılan naatları okumaları yönünde çağrılar yaptık ve birçoğundan olumlu görüş aldık. Teklif götürdüklerimizden biri de Alişan'dı." Gürkan Vural'a sevinerek böyle bir projede yer alacağını söyleyen Alişan, daha sonra nazlanarak plakçısı Erol Köse'nin onayının gerektiğini söyler. Bunun üzerine Köse'nin kapısını çalan Gürkan Vural, meslektaşına projelerini anlatır. "Bu muhteşem bir proje. Tabii ki Alişan böyle bir şeyin içinde yer almalı." der, Köse. Gönül rahatlığıyla bir kez daha Alişan'ı arar Gürkan Bey. Alişan'ı bu kez de istekli görmeyince, durumu öğrenmek üzere Erol Köse'ye sorar. Onun cevabı ise Alişan'ın eski firması Avrupa Müzik'in problem çıkaracağı yönündedir.
 <br/>
 <br/>
 Bu kadar oyalanmanın ardından, Alişan'dan vazgeçilir. Kısa bir süre sonra da Erol Köse'nin Alişan'a "senfonik ezan" okuttuğu albüm çıkagelir. Köse'yle konuşmasının ona bir fikir verdiğini söyleyen Vural, "Bize yaptırmadığı albümü kendisine yaptırdı." diyor. Köse'den, Gürkan Vural'ın kendisine gelmeden önce Alişan'ın ilahi projesine başladığını öğreniyoruz: "Ben kendi projemi, ticari sırlarımı kimseye anlatmak zorunda değilim."
 <br/>
 <br/>
 Popüler müzik alanında yoğunlaşan plak firmaları özellikle ramazan ayında muhafazakâr kesime yoğunlaşıyor. Ahmet Özhan da "Tıpkı medya gibi On bir ay yerden yere vurdukları dini, bir ay yüceleştiriyorlar." sözleriyle ifade ediyor rant mekanizmasını.
 <br/>
 <br/>
 1 MİLYON SATARKEN NİYE İLHAM VEREMEDİK?
 <br/>
 <br/>
 Ramazan deyince akla gelen örneklerden biri de Ercan Saatçi. Ünlü yapımcı, geçtiğimiz ramazan ayında Kılıç Ali Paşa Camii'nin imamı, müzisyen Halil Necipoğlu'na 'Semavi Duyuşlar' albümünü hazırlamıştı. Saatçi, Halil Necipoğlu'nun albümünün popüler kültürden beslenen değil, etnik bir albüm olduğu iddiasında: "Ona 'Camideki Adam 2' albümünü yapacakken, Semavi Duyuşlar sonradan çıktı. Ramazanda çıkması, bir ramazan albümü olduğu anlamına gelmiyor."
 <br/>
 <br/>
 İçinde dinî motifler barındıran ilahiler, ezgiler hatta bunların yorumcuları neden müzik yapımcılarının dikkatini çekiyor. Bu sorunun cevabı 'yeşil pop' kavramında yatıyor. Bu tanımlamaya atfen, ilahi ya da ezgileri tek seslilikten çıkararak, Batılı enstrümanlarla kompoze eden Aykut Kuşkaya, Erkan Mutlu, Ömer Karaoğlu, Mustafa Demirci, Taner Yüncüoğlu gibi yorumcular, özünü bozmaksızın geleneksel yapıyı modernize etmekten yana tavır aldılar. Bunun karşılığı nı da muhafazakâr dinleyicilerin yoğun talebiyle aldılar. Eşref Ziya Terzi'nin "Kalksam ve Dirilsem" albümü, Mehmet Emin Ay'ın "Taleal Bedru"su 1 milyonun üzerinde satarken; Mustafa Demirci'nin "Yitik Sevda" albümü gibi Abdurrahman Öndül'ün "Efendim"inin satışı 300 binin üzerine çıktı.
 <br/>
 <br/>
 Muhafazakâr kesimin özellikle 90'ların başından başlayarak ilahi albümlerine gösterdiği müthiş talep, önce korsan CD'lerin ardından da internetin ağına düşen Unkapanı'nın gözünü açtı. İşler kötüye gidince de plak firmaları kollarını sıvayarak, ramazanda ilahi albümleri çıkarmaya başladılar. Mustafa Demirci, "Biz 1 milyon satarken, onlara niye ilham veremedik de şimdi veriyoruz? O zaman işleri iyiydi, keyifleri yerindeydi." gibi manidar bir açıklama getiriyor. Ve devam ediyor: "Yaptıkları çalışmalarda yüzde bir milyon ticari mantık var. Biz onların çağdaş dedikleri müzikleri, soundları çoktan aştık zaten. Kafalarını kaldıramadıkları için bizim yaptığımız çalışmaların geldiği noktayı bilmiyorlar. Bu yüzden kendileri bulmuş havası veriyorlar. Geçen sene Zara da senfonik bir ilahi albümü yaptı. Onunki çağdaş değil mi şimdi?"
 <br/>
 <br/>
 İDEOLOJİNİN MÜZİĞİ BİTTİ Mİ?
 <br/>
 <br/>
 80'li yıllarda zikir albümleri elden ele kayıt edilerek dolaştırılırken, 90'ların başına geldiğimizde radyo tiyatroları muhafazakâr kesimde yaygınlaşmaya başladı. Türkiye Gazetesi'nin dağıttığı sesli tiyatro kasetlerinin büyük tirajlara ulaştığı dönemler, muhafazakâr kesimin yaşadığı açlığı da ortaya koymuştu. O dönemlerde, klasik üslubu barındıran ritim ve nefesin dışına çıkılmaya da başlandı. 1992'de yayın hayatına başlayan özel radyoların varlığı, gelenekselden kopmayan; ancak günün soundunu içinde barındıran eserlere ihtiyaç olduğunu ortaya koydu. Hakan Albayrak'ın "Yeşil Pop" adını koyduğu süreç de böyle başladı.
 <br/>
 <br/>
 O dönemler yaptığı albümlerle büyük ses getiren Eşref Ziya Terzi, bir röportajında, "Bizim müziğimiz hiçbir zaman toplumun genelinden ilgi görmedi. Bir yere ait müzikti. Hiçbir zaman popüler olmadı. Buna ancak özgün müzik diyebiliriz." ifadesiyle Albayrak'ın tanımlamasına karşı çıkıyor. Geçmişte slogana dayalı ve ideolojik bir müzik yaptıklarını söyleyen Terzi, siyasal ve toplumsal bir hareket içinde idealist, hareketli ve hedefleri olan bir dinleyici kitlesinden bahsediyor.
 <br/>
 <br/>
 Bugün böyle bir kitleden bahsedebilmek pek de mümkün değil. Dinleyicinin talep ettiği müzik hatta dinleyici kitlesi bile değişirken,  sanatçılar da değişimin izinden yürüyor. Öyle ki, Mustafa Demirci'nin Shakspeare'in bir sonesini dahi besteleyecek kadar farklı denemelere giriştiği bir ortamdan söz ediyoruz. İnternette müzik portalı olan Santral Müzik'in yazarı Ozan Anlaş, popüler kültürün, kapitalist üretim biçiminin istediği "reaksiyoner kültür" ürettiğini, böylece alternatif olanı kendi içine aldığını vurgularken, "İslami popüler müzik"in böyle bir dönüşüm süreci yaşadığına inanıyor.
 <br/>
 <br/>
 SAMİ YUSUF ÖRNEĞİ
 <br/>
 <br/>
 Toplumsal hayatta yaşanan liberalleşmenin müzikten soyutlanması imkânsız. Sosyologların muhafazakâr orta sınıfın yükselişiyle açıkladığı, değişen İslami müzik, daha seçici bir dinleyicinin karşısına çıkacağını biliyor. Bu nedenle daha evrensel tınılar kullanıyor. Sami Yusuf örneği karşımızda...
 <br/>
 <br/>
 26 yaşındaki Azeri kökenli sanatçı, İngiltere Kraliyet Müzik Akademisi'nde aldığı eğitimden hareketle, hâkim olduğu Batı soundunu kullanarak Arapça, İngilizce hatta Türkçe ilahiler ve ezgiler okuyor. 2004 yılında ilk albümü Al-Mu'allim'i yayımlayan Sami Yusuf, bir yıl sonra kendisini dünya çapında bir üne taşıyan My Ummah'ı sundu. Geçtiğimiz hafta Türkiye'ye gelen ve çok büyük ilgi gören Yusuf için 'İslami popstar' deniliyor.
 <br/>
 <br/>
 Sami Yusuf'un albümlerini Türkiye'de yayımlayan Mustafa Demirci'ye göre bu duruma yalnızca popüler kültür penceresinden bakmak, insanları yanlış yerlere çıkarır: "Başından beri bu potansiyeli biliyordum. Zemin oluşmadığı için bu potansiyeli gösteremedik. Şimdi zahir oldu. Ama bu yalnızca popüler kültürle izah edilemez. Bir insan durup dururken popüler olmaz ki!" Yapımcısının anlattıklarına göre, Sami Yusuf aslında 5 yıllık bir çalışmanın ürünü.
 <br/>
 <br/>
 Sami Yusuf için "İslami Popstar" ya da "İslami Tarkan" tanımlaması yapanların hareket noktası, Yusuf'un, sevgilerini aşırılığa taşıyan hayranları. Feshane konserini canlı izleyen Mehmet Emin Ay da gördüğü manzaradan rahatsız olmuş: "Her popüler insanın başına gelebilecek bir şeydir. Ben şahsen gidişin iyi olmadığını düşünüyorum. İnsanlar öyle istiyor diye, sanatçılar da başka kimliğe bürünüyor ve çizginin dışına çıkılıyor."
 <br/>
 <br/>
 Popüler kültürün doğrultusunda hareket ederek, tasvip edilemeyecek noktalara taşıyan muhafazakâr müzikseverlerin, İslam'ın sahih öğretileriyle problemli bir ilişkisi olduğunu ileri süren Sadık Yalsızuçanlar ise "Bu aslında hepimizin problemi. Yaptığımız camilerden, yaşadığımız mekânlara kadar her şey ortada." diyerek, manevi kopuşu gündeme getiriyor.
 <br/>
 <br/>
 MUHAFAZAKÂR KESİM SAHİDEN VAR MI!
 <br/>
 <br/>
 Popüler kültür işin içine girince, alternatif alana pek yaşam hakkı sağlanmıyor ve kültürel alan daralıyor. Sami Yusuf örneğinden hareketle, ilahi ve ezgilerin, kendilerine hiç de uzak olmayan bir müzikle, bu kadar rağbet görmesinin yanında; "yeşil pop"un, pop müziğin sınırlarına girmesi, ticari müzik yapımcılarının işini kolaylaştırıyor.
 <br/>
 <br/>
 Erol Köse gibi birçok yapımcı, yaptıkları ilahi albümlerinden ticari bir beklentilerinin olmadığını söylese de bu, pek inandırıcı değil. Geçtiğimiz yıl yeniden bastığı Sami Özer'in "Sevdim Seni" albümünün ne kadar sattığını soruyoruz, Erol Köse'ye. "1200 civarında." cevabını veriyor. Bu kadar masrafın, yalnızca 1200 satan bir albüme hem de Erol Köse tarafından yapılması, inandırıcılık sorununu beraberinde getiriyor.
 <br/>
 <br/>
 Muhafazakâr insanların beğenisi konusunda ise Mustafa Demirci, "muhafazakâr kesim" kavramının arızalı olduğunu iddia ediyor: "Yüzde 99'u oruç tutan bir ülkede kime nasıl muhafazakâr diyeceksiniz? İbadetle ilgili Türk toplumuna bir tanımlama getiremiyorsunuz. Adamın tercihleri ve yaşayışına bakıyorsunuz, bir şey diyemiyorsunuz." Demirci'nin söyledikleri suyu daha bulanık hale getiriyor gibiyse de aslında değil. Çözüm biraz da tüccar plakçıların gözünden bakabilmeye dayanıyor. Hangi Sami Özer? Mazhar Alanson ve Fahir Atakoğlu ile çalışan,  Uzanlar'ın da desteğiyle Rumelihisarı'nda konser veren mi? Yoksa yıllardır yaşayışıyla ve sanatıyla inancından falso vermemiş Sami Savni Özer mi? Erol Köse gibilere göre yalnızca ilki var. Bazılarımıza göre ikincisi Peki neden hepsi bir arada olmasın?
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-17153-34-muhafazak%C3%A2r-muzigi-kullanma-kilavuzu.html), [web.archive.org (arşiv bağlantısı)](http://web.archive.org/web/20101001223615/http://www.aksiyon.com.tr:80/aksiyon/haber-17153-34-muhafazak%C3%A2r-muzigi-kullanma-kilavuzu.html)
