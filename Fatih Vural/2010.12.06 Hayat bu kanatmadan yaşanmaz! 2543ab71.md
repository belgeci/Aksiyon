# Hayat bu, kanatmadan yaşanmaz!

*Fatih Vural 2010.12.06*

<font class="agenda2NewsSpot">
 ‘Hayat’ isimli albümüyle karşımıza çıkan Jehan Barbur, “Zorluk, darlık yaşamamış şımarık bir insan, bir şeyleri, diğerlerine göre daha az anlıyor. Bu insanlara hayatın bu kadar kolay olmadığını göstermek isterdim.” diyor.
</font>
<font class="newsDetail">
 <p>
  <p class="MsoNormal">
   Jehan Barbur, 2009’da yaptığı ‘Uyan’ isimli albümle, popüler müziğin kıyılarına oldukça sade ama çok
   <span>
   </span>
   sağlam yanaştı. ‘Kentli ozan’ çizgisinde kendine özgü bir yer edinen Barbur, 1980 Beyrut doğumlu. 2 yaşına kadar Beyrut’ta yaşayan Jehan, baba Jan Barbur’un savaş nedeniyle ailesini İskenderun’a taşımasının ardından, üniversite dönemine kadar bu şehirde kaldı. Tek çocuğu olduğu ailesinin, müzik aşkını aşıladığı; ancak konservatuar okumasına karşı çıktığı genç bir kız olarak, dar sokaklarla tanıdığı ‘dışarı’ya ilk kez, üniversite okumak için gittiği Ankara sayesinde çıktı! Bilkent’te
   <span>
   </span>
   Amerikan Kültürü ve Edebiyatı okudu. Yörüngesinin
   <span>
   </span>
   müzik olduğunu fark etmesinden bu yana,
   <span>
   </span>
   İstanbul’da. Jehan Barbur, bir yıllık suskunluğunun ardından, merakla beklenen albümü ‘Hayat’ ile kendi yolunun fotoğraflarını önümüze koyuyor.
  </p>
  <p class="MsoNormal">
   -“Ama yolum çok, yolum çok uzun… Ama yolum dar, küçücük sokaklar…” diyen Jehan Barbur, sokaklarının darlığını ne zaman fark etti?
  </p>
  <p class="MsoNormal">
   Küçük kelimesi, hep kötüymüş gibi algılanıyor. Hâlbuki benim sevdiğim, şarkılarımda sıkça kullandığım bir kelime… Küçük kadın, küçük masa, küçük sokak… Bir şey isterken bile, ‘Küçük bir şey isteyebilir miyim?’ dediğimi sonradan fark ettim. Hayatın sunabileceği büyük şeylerden ve onlarla baş edebilme gücümden emin olamadığımda küçük küçük gitmek ve gerçek anlamda küçük dar sokaklar beni her zaman etkilemiştir. O küçük dehlizlerden sanki bir başka dünyaya çıkıyormuşsun gibi… Az insan vardır; çatılar birbirine yanaşır, tuhaftır, saklar seni.
  </p>
  <p class="MsoNormal">
   -Hep bir güvende olma, hâkim olma isteği var mı? Dar sokaklar, görüş alanı bakımından hâkim olunan yerlerdir… Hayatın görülmedik yanlarından bir korkma mıdır? Güvende olma isteği mi sizinki?
  </p>
  <p class="MsoNormal">
   Evet. Bu, herhâlde bir numaralı problemim.
  </p>
  <p class="MsoNormal">
   -Nasıl büyüdünüz?
  </p>
  <p class="MsoNormal">
   Çok güvende, kanatlar altında… Büyükbabam, annem ve babam, beni pamuklara sarıp büyüttüler. Ben hep çıkmak istedim. Annem için, hep yanlarında olayım. Dışarısı çok tehlikeli! O, belli bir yaşa kadar güzel bir güven duygusudur. Vaktin geliyor ve seni zorla da olsa bırakıyorlar. Çabuk kırılıyorsun dışarıda. Ama çok meraklıydım. Çok hızlı baktım dışarıya. Ama öyle bir güven duygusu bulamadım.
  </p>
  <p class="MsoNormal">
   -O evcilliğe dönmek istediniz mi?
  </p>
  <p class="MsoNormal">
   İstedim; ama istemedim! Yani hayatımın bir yerinde öyle bir şey olsun istedim.
  </p>
  <p class="MsoNormal">
   -Kapı açık kalsın, istediğim zaman girip çıkabileyim…
  </p>
  <p class="MsoNormal">
   Bir eve istediğiniz zaman girip oradan istediğiniz zaman çıkabilmeniz gerekiyor. Bu da bir güven duygusu. Ara ara annemin yanına gitmek iyi geliyor. Onun yamacına uzanmak, çocukluğumun geçtiği odaya girmek. Ama eski tadı yok, çocukluğunuzun şehrinin bile...
  </p>
  <p class="MsoNormal">
   -Sokağa çıkmak gerektiğini ne zaman fark ettiniz?
  </p>
  <p class="MsoNormal">
   15 yaşımda falan… Hayatımda yaşadığım kayıplar, sevdiğim insanları kaybetmiş olmam…
  </p>
  <p class="MsoNormal">
   -Evin içinde bile olsanız; kaybettiğiniz insanlar size uğruyor… O duvarı delip geçiyor…
  </p>
  <p class="MsoNormal">
   Tabii… Kendimi ifade etme isteğim ağır basınca… Merak ediyordum, heyecanlıydım…
  </p>
  <p class="MsoNormal">
   -Sizi hayattan alı mı koydular?
  </p>
  <p class="MsoNormal">
   Bana hayatı sundular. Ben gidip görmek istememe rağmen… Ben gidip görmek istiyordum; ‘Sen dur, biz sana getiririz,’ der gibiydiler. Ben de ‘Hayır ben gidip görmek istiyorum’ deyip gittim, üniversite için… Tek zorlandığım şey, ‘Onları yalnız bıraktım’ duygusudur.
  </p>
  <p class="MsoNormal">
   -Üç kişilik yaşamak… O dar sokaklara çıktığında, aklı hep evde olmak…
  </p>
  <p class="MsoNormal">
   Çok zorladı beni. Her kız çocuğunda vardır. Hele ki tek çocuksanız ve boşanmış bir anne babanın çocuğuysanız, bu çok doğal bir güdü. 30 yaşındayım ve şimdi anlıyorum. Kendime ne kadar ağır bir baskı yapmışım! ‘Ben gidiyorum, şarkıcı olacağım’ demem bir başkaldırıydı; ama onu yaparken çok zorlandım.
  </p>
  <p class="MsoNormal">
   -Sizin dilinizi fark ettiklerinde, nasıl davranır oldular?
  </p>
  <p class="MsoNormal">
   Babam, annemden çok farklı biriydi. Aralarında ciddi bir yaş farkı vardı. Babam, doğduğumda 57 yaşındaydı. Çok geçti onun için. Hayat adamıydı. Bir fabrikada çalışarak kendini inşa etmiş, çok zorluklar görmüş, çok keyifli bir adamdı. Benim jenerasyonumun adamı değildi. Belki çok fazla enerjisi kalmamıştı artık; ama beni ben yapan çok ciddi bir tarafımdır. Annem daha Avrupai bir kadın. Babam daha yerel. Dolayısıyla daha sert. Birisi deniz kenarı, öbürü yayla. Babam, hayattaki basitliği sevmemi öğretti. ‘Hemen git bak… İster gel, ister gelme, ben buradayım.’ derdi. Çok zor bir adamdı. Ama çok seviyordum. Onun bana anlattığı dönemler; 1930’lar, 40’lar, 50’ler; beni çok besledi.
  </p>
  <p class="MsoNormal">
   -Önceki albümde de söylüyordunuz bunu: ‘Belki çocukluktan kalan / Küçücük bir hikâyenin ardından / Gitmek içindir / Bütün masallar…’ Babanız size masallar anlatır mıydı?
  </p>
  <p class="MsoNormal">
   Aynı evde yaşadığımızda, her gece yanına gidip “Bana bir şey anlat” diyordum. Bana 11, 12, 13 yaşındaki anılarını anlatıyordu. Saçma sapan şeyler. Ama çok güzel anlatırdı…
  </p>
  <p class="MsoNormal">
   -‘Şimdiki zaman’a nasıl bakıyorsunuz?
  </p>
  <p class="MsoNormal">
   Seviyorum. Ama kendimi iyi hissetmemin nedeni, sahip olduğum o iyi geçmişim…
  </p>
  <p class="MsoNormal">
   -Şarkı sözlerindeki o arkaik yapının yoğunluğundan dolayı sordum…
  </p>
  <p class="MsoNormal">
   İnsan yaşadığı hayattan besleniyor. 40 yaşımda, şimdiyi hatırlayacağım. Öyle bir tadı olacak, 40’ıma basabilirsem. Hayat; anılarınızdan, arkadaşlarınızdan başka ne ki! Niye çalışıyoruz? Para kazanalım, bir yerlerde arkadaşlarımızla oturup bir şeyler anlatalım, konuşalım diye... Hep bir şeyi anlatmak için… Sussanız bile…
  </p>
  <p class="MsoNormal">
   -‘Düzelebilirdim’de de söylediğiniz gibi: ‘Sustum / Kimdi anlayan / Gürültüden korkmadan / Koştum hiç yorulmadan / Bir nefes bile almadan…’ Suskunluğunuz, bazen sağır edebilecek kadar güçlü olmalı!
  </p>
  <p class="MsoNormal">
   Susmayı becerebildiğim zaman, evet! Sinir bozucu olabiliyorum.
  </p>
  <p class="MsoNormal">
   -İç sesin gürültüsüne kulaklarınız dayanabiliyor mu?
  </p>
  <p class="MsoNormal">
   Hâlâ değil! Çok konuşuyorum… Sustuğum zaman da susuyorum. Zehri içime akıyor. O da beni öldürüyor! Susmak, çok ciddi bir tepkidir. Hele de artık anlaşılmadığınızı düşündüğünüz, anlatacak kelimeniz olmadığı yerde! Ki çok ciddi bir ağırlığı vardır. Susuyorsam; bitmiştir.
  </p>
  <p class="MsoNormal">
   -İçinize sağır olmayı öğrendiniz mi?
  </p>
  <p class="MsoNormal">
   Ben çok yalnız yaşayan biriyim. Evinde tek başına çok vakit geçiren, yıllarca da öyle yaşamış, kendi arkadaşlarıyla keyfi için görüşen biriyim. Arkadaşlarıma kendimi anlatmak zorunda değilim, topu topu 4-5 dostum var zaten. Kaldı ki niye konuşursun biriyle heyecanlı heyecanlı? Bildiğini sanırsın ve karşındakini dinlemeden, o masadan zaferle kalkmak istersin. Sen hiçbir şey bilmiyorsun! Ben senden daha hiçbir şey bilmiyorum! Bilinmezlik, insan için büyük bir umut. Sonsuzluğa açılan bir kapı. Ben çok dünyevi bir insan değilim!
  </p>
  <p class="MsoNormal">
   -“Sıra bana geldi / Ben mi savdım şansımı / Görünürde kimse yok / Baktım kandım…’ Gerçekten de hayata kanmayı yeğleyenlerden misiniz?
  </p>
  <p class="MsoNormal">
   Tabii canım, hem de çok… Şarkı yazıyorum ya da aklımı gönlümü toplayıp cümleler hâline getirebiliyorum diye hayatın genelinde istikrarlı, aklı başında olabildiğimi söyleyemem. Bunların hiçbiri değilim! Kendiyle zor yaşayan biriyim. İç sesim, çok yüksek! Sürekli kendiyle konuşan, bir şeyleri irdeleyen, hayatı çok akışına bırakmaya cesaret edemeyen, kendi iç sesinin yüksekliğinden bazen müthiş rahatsız olan, kendiyle yaşamaktan yorgun biriyim…
  </p>
  <p class="MsoNormal">
   -Şarkılarınızın iki anahtar kavramı var: hayat ve yol…
  </p>
  <p class="MsoNormal">
   Hayat ve yol… Bir yere gidiyoruz…
  </p>
  <p class="MsoNormal">
   -Giderken, geçtiğiniz yerlere bakar mısınız?
  </p>
  <p class="MsoNormal">
   Hep… Zaten öyle vakit kaybediyorum. Küçükken annem kızardı, insanların yüzüne baktığımda. Şu ömrümün ahirine dek şu kılık, benim bedenim. Bundan başka da bir şey olamayacağım. Ama bin tane örnek, hikâye var etrafımda. Onları izlemek, onları yazmak… Yazarken onların kılığına girmek, iyi hissettiriyor herhalde.
  </p>
  <p class="MsoNormal">
   -Aklıma ‘Geç Kalmış Şermin’ geldi…
  </p>
  <p class="MsoNormal">
   O da öyle!
  </p>
  <p class="MsoNormal">
   -Onu, Bülent Ortaçgil’in Şık Latife’sine benzetiyorlar.
  </p>
  <p class="MsoNormal">
   Ortaçgil’e her şekilde benzetiyorlar. Artık çok sıkıldım… Böyle bir müzik var. Bu evrensel. Ozan geleneğinden gelen, hikâye güdümlü, Kings of Convinience, John Mayer, Stina Nordenstam, Leonard Cohen, Mehmet Güreli, Vedat Sakman… Bu kadar insan varken, niye sadece Ortaçgil? Bu müziğin formu, matematiği budur. Bülent abiyle, bir ikisi dışında da benzemez şarkılarımız. Bu hemen yanlış anlaşılıyor: Ben başka bir şey yapıyorum ve belki de beni Ada Müzik’le tanıştırmasının sebebi buydu. Kim olursa olsun bunu yapmaya mecburdur! Ben de o yaşa geldiğim zaman ve o sırada müzisyensem, bunu yapmak zorundayım. ‘Git kendi yoluna’ diye bir şey yok! Şurada kaç tane insanız? Tabii ki el uzatmak zorundasın! Bunu Bülent Ortaçgil için de Vedat Sakman için de söylerim. Bugüne kadar hepsi de bana kapısını açtı. “Gel bakalım.” dediler. Alt tarafı şarkı yazıp şarkı söylüyoruz. Bu kadar basit!
  </p>
  <p class="MsoNormal">
   -“İnandım / Öyle güzel anlattın / Kaçmak isterdim / Bulunamadım / Uyandım / Öyle güzel ağladım / Rüyada kaldım…” Kadınlar hep anlatılmayı mı bekler?
  </p>
  <p class="MsoNormal">
   Kadını, erkeği yok bu işin! İnsan anlatılmayı, anlaşılmayı bekler. Çünkü kimse kendini adam gibi anlayamaz! Anladım dediğin yerde, öleceksin, bitecek zaten! Anladım… Neyi? İki gün sonra değişecek bir şeyi… Dolayısıyla bu bir teyittir. Onay bekler. Kadın da erkek de onaylanmadığımız yerde duramayacak kadar zavallıyızdır. Durabilene zaten şapka çıkartılır. Duran da yeisle, emin olmama hâliyle durur. Biz hep onaylanmak istiyoruz. En ufak bir rette, kendimizi olmamış, hata yapmış hissediyoruz.
  </p>
  <p class="MsoNormal">
   -Sorunun ardılı şu: ‘Ondaki sen’i mi, yoksa ‘gerçek sen’i mi anlatmasını istersiniz?
  </p>
  <p class="MsoNormal">
   İkisi çok başka şeyler. Ben şu konuda çok istikrarsızım. Size bugün desem ki “Bundan çok korkuyorum!” Gelecek sene diyebilirim ki “Korkmak ne demek! Bunlar benim için hava cıva!” Bir coğrafyasınız. Bu coğrafyanın ovaları, dağları değişiyor. Önemli olan, bir birliktelik yaşıyorsanız, coğrafyalarınızın aynı ya da benzer yönlere doğru değişmesi. Ya da birinin diğerinde bunu görüp harekete geçmesi. Ayrılıklardaki en büyük neden, farklı yöne evrilmek. Tabii ki bir kadın olarak anlaşılmak isterim. Ama her şeyden önce benim hareket hâlinde bir varlık olduğumu bilmesini isterim.
  </p>
  <p class="MsoNormal">
   -Galiba, albümdeki giriş yazınızdaki gibi… ‘İnanmak istediklerimle gerçekler arasındaki uçurum farkından doğan rüzgârım…’
  </p>
  <p class="MsoNormal">
   Aslında onu biraz hayat için yazmıştım. 15 yaşımdan beri Murathan Mungan’ın tüm kitaplarını okumuşumdur. Hayat reçetesi gibidir. İnsan karşısına biri çıktığında zanneder ki içinden boşalan bütün duyguları o taşımıştır. “Hâlbuki taşımamıştır.” der Mungan. “Çünkü aşk, senin içinde beslediğin, büyüttüğün bir olgudur. Karşına biri çıktığında; sen ona bütün olguları yükler ve öyle aşkı yaşarsın. Aşk, zaten içinde besleyip biriktirdiğindir.” Bütün içimizdekileri ona yükleriz ki bu aslında karşımızdakine de büyük bir haksızlıktır aynı zamanda! Çünkü verdiklerimizi isteriz. Sevmek, öyle bir şey değil belki! 30 yaşında böyle düşünüyorum.
  </p>
  <p class="MsoNormal">
   -Galiba, kendine ait sırları kalmalı insanın…
  </p>
  <p class="MsoNormal">
   Çekmecende, her zaman saklı bir şeyin kalmalı. O kadar çıplak kalmamalısın! Çünkü kimse bunu kaldıramaz. En olgun bir insan bile… Her şeyi anlatabilmelisin. Ama deşelenmeyen bir şeylerin olmalı. Birisi seni sevsin diye her şeyi ortaya dökmek zorunda değilsin. Gerçekten iki kere düşünüp bir kere konuşmalıyız. Benim mesela dilimin kemiği yoktur. Dayanamayıp konuştuğum zaman çok sert ve itici olabiliyorum.
  </p>
  <p class="MsoNormal">
   -‘Gel beni kurtar düştüğümü görmeden…’ Bunu söylemek, büyük bir cesaret. Bunu isteyecek kadar cesur musunuz sahiden?
  </p>
  <p class="MsoNormal">
   Hepimiz ayrılıklar yaşadık. Öyle iğrenç ki bu, ayrıldığın zaman uzun bir süre onunla yaşamamışsın gibi, öyle garip bir yere geçiyorsun ki hayatta, ben gerçekten nefes alamıyorum, bir şeyin gelip o acıyı içimden çıkarıp atmasını istiyorum. Doktor çağırır gibi...
  </p>
  <p class="MsoNormal">
   -Acıya duyarlı yeni yanlarınızı, sinir uçlarınızı da keşfetmek değil midir?
  </p>
  <p class="MsoNormal">
   Keşif uğruna bile olsa, bazen bazı şeyleri yaşamak istemiyorum. Sanırım evvelden daha bir keşifti. Amerika bir kere keşfedildi, bir daha keşfedilmesine gerek yok! Acıysa bu bahsettiğiniz, melankoliyi daha çok severdim. Şimdi o kadar tahammül edemiyorum. Sanırım kendimi tam iyileştirebilmiş değilim.
  </p>
  <p class="MsoNormal">
   -İyileşmeyi gerçekten istiyor musunuz?
  </p>
  <p class="MsoNormal">
   Benzer duygularla tekrar karşılaşacağım hayatta! Babamı kaybettim, tekrar işime döndüm, 2003’te. Bir sene, babamla hastanede yaşadım, çok zor bir yıl geçirdim, Adana’da. Çok önemli bir hayat tecrübesidir benim için. Sevdiğiniz kişi gidiyor, dirhem dirhem eriyor ve oturuyorsunuz yan yana. Yaşayabilecek gücü ancak topladım, 7 senede. 7 sene vah vah demedim. Babam öldü, 1 hafta sonra eşyamı toplayıp geldim evime, işime devam ettim, o travmayla. Ben ne olursa olsun, devam etmeyi seven birisiyim. Ama hayat bunu veriyor. Baban hastanede, sen eve gidip battaniyenin altına giriyorsun; ama orada değilsin! Bu, tuhaf bir acı. Ayrılık da öyle.
  </p>
  <p class="MsoNormal">
   -Bunlar insanın içindeki ‘küçük ölümler’ olabilir mi?
  </p>
  <p class="MsoNormal">
   Kötü bir yemek yedin mi, tadını unutmuyorsun. Bir daha da önüne geldi mi, kokusunu duyar duymaz uzaklaşıyorsun. Ama kanatmadan olabileceğine de inanmıyorum. İlla acı yaşamak değil; ama insan biraz acıyla ehlileşiyor. Zorluk, darlık, çelişki yaşamamış bir insanın; bir şeyleri, diğerlerine göre daha az anladığını düşünüyorum. Hayatta hiçbir şey takmayan şımarık insanları alıp başka bir şeyin içine sokmak isterim. Görsünler; hayat bu kadar kolay değil
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28114-hayat-bu-kanatmadan-yasanmaz.html), [web.archive.org (arşiv bağlantısı)](http://web.archive.org/web/20101230160519/http://www.aksiyon.com.tr:80/aksiyon/haber-28114-hayat-bu-kanatmadan-yasanmaz.html)
