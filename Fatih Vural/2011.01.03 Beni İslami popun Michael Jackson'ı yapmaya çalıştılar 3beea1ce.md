# Beni İslami popun Michael Jackson’ı yapmaya çalıştılar

*Fatih Vural 2011.01.03*

<font class="agenda2NewsSpot">
 3. albümünü yayımlayan Sami Yusuf, pazarlama noktasında daha profesyonel hareket ediyor. Eski yapımcılarının, ‘İslami bir popstar’ meydana getirmek amacında olduğunu da itiraf ediyor.
</font>
<font class="newsDetail">
 <p>
  <p class="MsoNormal">
   Sami Yusuf, 2003’te çıkardığı ‘Al Muallim’ ve 2005’te çıkardığı ‘My Ummah’ albümleriyle, dünyada 7 milyon satışa ulaştı. Bu muazzam ticari başarı, onu Time gibi dergilerin kapağına da taşıdı. Öyle ki İngiliz sanatçı için The Independent ve The Gurdian, “Sami Yusuf her yerde İslami müziğin en büyük ismidir”, “Ortadoğu’nun en büyük yıldızı bir İngiliz” gibi ifadeler kullandı. Türkiye’de de albümleri âdeta yok satan Yusuf, İstanbul Feshane konserinde (2007 Ramazanında) kendi deyimiyle 250 bin kişiyi (50 bin civarında olduğu iddia ediliyor) topladı. Geçen günlerde, Wherever You Are (Her Neredeysen) adlı 3. albümünü yayımlayan Sami Yusuf, pazarlama noktasında daha profesyonel hareket ediyor. Yusuf, artık muhafazakâr müzik yapımcılarıyla değil; Teoman, Kibariye, Göksel gibi isimlerin albümlerini basan Avrupa Müzik ile çalışıyor. Pazarlama stratejisinin değiştiğini söylerken; eski yapımcılarının kendisinden ‘İslami bir popstar’ meydana getirmek amacında olduğunu da itiraf ediyor.
  </p>
  <p class="MsoNormal">
   -Son albümünüz ‘Wherever You Are’da bir arayışta olduğunuzu ortaya koyuyorsunuz. Dinleyiciye de bunu fark ettirme çabası içinde gibisiniz. Müzikte bunu yapmak zor olmalı...
  </p>
  <p class="MsoNormal">
   Özellikle bunu fark ettirmek, dinleyicilerimi bir şeye yönlendirmek gibi bir amacım yok. Din dediğimiz olgu, birtakım insanlar tarafından farklı gösterilebiliyor. Müminin en önemli sıfatı, iyi insan olmasıdır. Kimi Türkiye’de müzisyen, kimi Mısır’da işçi, kimi de Hindistan’da
   <span>
   </span>
   öğretmen... Ama insanın ne olduğu, ne işler yaptığı, nereden geldiği önemli değil! Önemli olan, bütün insanlarla ortak yönü sayılan, Allah’la olan bağıdır.
  </p>
  <p class="MsoNormal">
   -Siz bu bağı nasıl keşfettiniz?
  </p>
  <p class="MsoNormal">
   Müzik ve ruhaniyet el ele gidiyor. Bunlar bende her zaman beraberdi. Din, ruhsallığa bakış açısıdır. Dinin amacı, ruhu açığa çıkarmak, insanı Allah’la bağlantıya geçirmektir. Müzik benim kaderim! İnancım ebette önemli; ama ben bunu insanların önüne sunmuyorum. Her şarkıda bunu yansıtmıyorum. Üzerime düşen dinî görevlerimi yerine getiriyorum; ama insanların karşısına bununla çıkmıyorum. 2003’teki albümde bunu da yaptım; ama 2010’dayız,
   <span>
   </span>
   algılar artık değişti. Bu albümde daha bireysel bir duruş var.
  </p>
  <p class="MsoNormal">
   -Daha bireysel bir duruşunuz var; ancak size dair, özellikle Türkiye’de, bir ‘İslami popstar’ algısı da yaygın biçimde mevcut…
  </p>
  <p class="MsoNormal">
   Bu tip algıların ortaya çıkışı, 2003’e dayanıyor. ‘Al Muallim’ benim için bir anahtardır. Daha önceki müzik firmaları beni hep canlı yayına çıkardılar ve böyle bir algı oluşturdular. ‘Al Muallim’le ciddi bir popülarite geldiği için insanların önünde bu alternatif oluştu ve insanların zihnine ‘İslami pop star’ olarak yerleştim. Onun heyecanına kapıldık. Daha önce böyle bir şey olmadığı için, insanlar beni ve müziğimi çok farklı bir yere koydu. 10 hafta Türkiye’de, günlerce de Mısır’da çok farklı bir diaspora oluştu. Benim müziğim kendi endüstrisini oluşturdu. Bu para getirdiği için de daha önce yaptığım müziğin aynısını yapmam istendi. Ama ben kabul etmedim. Çünkü ben bir müzisyenim, bir sanatçıyım ve müzik yapıyorum. Ben ilahi sanatçısı değilim. Onların bir isme ihtiyacı vardı. İslami popun kralını, bir Michael Jackson’ını oluşturmaya çalıştılar. Ama ben bunu kabul etmedim.
  </p>
  <p class="MsoNormal">
   -Kıyaslayınca, değiştiğiniz anlaşılıyor. Ama o dönem bu durumdan çok da mutsuz değildiniz.
  </p>
  <p class="MsoNormal">
   Ben değişmedim! Birçok yönden hâlâ aynıyım. Dinî noktada bir ayrım yapmak istemem. Ben değişmedim; ama müziğimin pazarlama yöntemi değişti. İnşallah da değişmem; ama müzik, büyük bir market ve endüstri. Çalıştığınız insanlara göre, pazarlama yönteminiz de değişir. Değişmedim zira o dönemde de ramazanda konser veren bir sanatçı değildim. O mübarek ayda; sadece Türkiye, Cezayir ve Fas’ta konser verdim. Zira ramazanda evimde olmak istiyorum. Ramazan, bir çalışma değil, dua etme ayı. O dönemde bana ramazanda konser verdirmeleri, çok yanlış bir pazarlama şekliydi.
  </p>
  <p class="MsoNormal">
   -Türkiye’deki plak şirketini değiştirdiniz, daha profesyonel bir yöntem izliyorsunuz. Müziğinizin de değiştiğini söylüyorsunuz. Bu değişimler, hayran kitlenizi ve satışlarınızı etkiler mi?
  </p>
  <p class="MsoNormal">
   Sanmıyorum. Takipçilerim müziğimi biliyor. Çünkü bu alandaki ilk modelim. Onlar her albümde benden farklı bir ses bekliyor. Ben kalbimi takip etmeye çalışıyorum, rakamları değil. Neden bir müzik tarzıyla kendimi kısıtlayayım? Herkese ulaşacak bir müzik yapmak daha iyi.
  </p>
  <p class="MsoNormal">
   -Bu albümde, modern dünyada, insanların manevi olarak yaşadığı bir sıkışmışlık hâline de vurgu yapar gibisiniz…
  </p>
  <p class="MsoNormal">
   Bu ilginç ve doğru bir tespit. Modernite ile ilgili bir yanı var gerçekten. Bu nedenle Arjantin gibi ülkelerden, Müslüman olmayan başka kesimlerden de iyi şeyler duyuyorum. Ancak şu da var: Duygularımızı din vesilesiyle aktarıyoruz. İslam toplumunda çok sofistike sözlere ihtiyaç duyulmuyor. Onların istediği, Allah ve Muhammed gibi isimlerin şarkıların içinde geçmesi. Popülerlik kazanmak, bir rant sağlamak için bunlar yeterli oluyor. Ama bizim daha çok derinliğe, sofistike mesajlara ihtiyacımız var.
  </p>
  <p class="MsoNormal">
   -Bir arayışı da dillendiriyorsunuz. Manevi anlamda, kaybedip de aradığınız oldu mu?
  </p>
  <p class="MsoNormal">
   Ben bir hikâye anlatıyorum. İnancım çok kuvvetli. Çok zor durumlarda kalmama rağmen, yoluma hep devam ettim. İnancım çok sağlam ve hayatın bir hareket hâlinde olma durumu anlamına geldiğini de biliyorum. İnanç benim için bakidir ve inançsız yaşayabileceğimi sanmıyorum. Bunu sağlam bir şekilde koruduğum sürece, gittiğim yolda, yere kapaklansam da kalkmasını bileceğim!
  </p>
  <p class="MsoNormal">
   -Şarkı sözlerine bakarsak, insani duygulara çok fazla vurgu yapıyorsunuz.
  </p>
  <p class="MsoNormal">
   İlk albümde, peygamber aşkını; ikinci albümde ütopyayı; üçüncü albümümde de gerçekleri anlattım. Aldatmayı, kıskançlığı, nefreti anlatan sözlerim var. Çünkü insan böyle durumlarda gerçek dostunu tanır ve Rabbinin (gerçek dostunun) farkına varır. Ona yakınlaşır. Bu albümdeki en önemli vurgu, umut. Umudun hayatımızda olduğu ve hep olması gerektiği... İnsanlara bu düşünceyi vermeye çalıştım.
  </p>
  <p class="MsoNormal">
   -Sizce İslam coğrafyasında, özellikle müzikal anlamda, neden tek tük isimler çıktı?
  </p>
  <p class="MsoNormal">
   Böyle bir boşluk var, doğru. İslami literatürde, genelde stabil meslekler, rağbet gören meslekler var. Mısır’daki bir insana ‘Ne olmak istiyorsun?’ diye sorulduğunda vereceği cevaplar bellidir: Doktor, eczacı, öğretmen... Bunun sebebi, yaşadığı zorluklar olabilir. Ama bu algının değişmesi lazım. Benim bu derece ünlü olmamda, bu boşluğun etkisi olabilir.
  </p>
  <p class="MsoNormal">
   -Müslüman olup da dünya çapında şöhret olmuş insanların da genelde Batı toplumlarından çıkması sizce bir rastlantı mı?
  </p>
  <p class="MsoNormal">
   Ben öyle düşünmüyorum. Aksi imkânsız değil. Müslüman bir ülkede yetişmiş bir insanın da başarılı olacağına inanıyorum ben. Yani bir insanın başarılı olması için illa Batılı olmasına gerek yok. Yeterli altyapısının, başarmak için inancının ve hırsının olması yeterli. Siz her yerde her konuda yetenekli insanlara sahip olabilirsiniz. Ama önemli olan bu insanların bir yerlerde ses getirebilmesidir. Bunun için de ses getirecek yeterli güce ve platforma sahip olmanız gerekiyor. Nasıl bana şu an Avrupa Müzik destek veriyorsa, insanlar kendilerine doğru bir destekçi bulabilirlerse ve de doğru müzik yapıyorlarsa, bu yolda ilerlemeleri kaçınılmaz olur. Onların önünde Hollywood gibi bir platform dezavantaj olabilir; ama bence İslam dinine mensup ya da Doğu altyapılı biri de doğru insanlarla doğru işi yapıyorsa, her türlü desteği görecek ve başarılı olacaktır.
  </p>
  <p class="MsoNormal">
   -Başarınızda İngiliz olmanızın etkisi var mı?
  </p>
  <p class="MsoNormal">
   Bilmiyorum. Ama kendi gücümüzü kesinlikle küçük görmemeliyiz. Ben İngiltere’de yaşamaktan dolayı mutluyum elbette. Ama Müslümanların kendi kahvesini üretmesi, kendi ürünlerini kullanması benim hoşuma gidiyor. Bunu Türkiye çok iyi yapıyor. Türkiye, Doğu ile Batı arasında bir köprü değil, kendi başına bir güç olduğunu gösteriyor. Batı’da hep sömürgeci bir mantık olduğu için ürünlerinin başka ülkeler tarafından kullanılması elbette ki hoşlarına gidiyor. Ama bu noktada insanların kendilerine inanmaya ihtiyaçları var. Bizim; ürünümüze, yaptığımız işe inanmaya ihtiyacımız var. İngiliz bir düşünür der ki: “Dağ, Muhammed’e gitmedi; Muhammed, dağa gitti.” Burada da görüyoruz, Müslüman insana olan bakışı. Ben de işimi sevdiğim için yapıyorum. Bir gün Grammy ödülünü almayı da çok isterim. Ama bunu bir Müslüman olduğum için değil, işini iyi yapan bir müzisyen olduğum için alacağımı bilirim. (Katkıda bulunan: Tuba Kaplan)
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0F509133F61E7CB57EC072EB5D5E5784?newsId=28343), [web.archive.org (arşiv bağlantısı)](http://web.archive.org/web/20110108053431/http://www.aksiyon.com.tr:80/aksiyon/newsDetail_getNewsById.action;jsessionid=0F509133F61E7CB57EC072EB5D5E5784?newsId=28343)
