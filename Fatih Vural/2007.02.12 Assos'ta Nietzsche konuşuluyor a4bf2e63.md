# Assos’ta “Nietzsche” konuşuluyor

*Fatih Vural 2007.02.12*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Aristo'nun ilk felsefe okulunu açtığı Assos'taki felsefe etkinliklerinin konuğu ünlü düşünür Friedrich Nietzsche idi! Yapılan anlatımlar, farklı bir Nietzsche portresi sunuyordu.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070219043756im_/http://www.aksiyon.com.tr/resim/636/76.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Tarih ve doğal güzelliklerin iç içe geçtiği mekânlar, insan duygularını kabartan bir çekiciliğe sahip olmuştur hep. O derinliği hissedince zamanı unutup kaybolmayı arzular, bu rüyadan da uyanmak istemezsiniz hiç. Kaçış dediğimiz cazip kayboluşların Anadolu’daki en mistik duraklarından biri de Assos’tur. Tarihi 3 bin yıl öncesine uzanan bu antik kenti gün yüzüne çıkarma çabaları, aralıklarla da olsa 125 yıldır devam ediyor. Assos, kazıcılarına o kadar vefalı davranmış ki, 1980’de kazılara yeniden başlayan Prof. Ümit Serdaroğlu’nu, Behramkale Köyü’ndeki mezarlıkta konuk ediyor.
   <br>
    <br>
     Behramköy, denizden 240 metre yükseklikte, limanın da 2 kilometre uzağında. Behramkale’de taş evlerin çevrelediği dar sokakların sonunda sizi bekleyen 2500 yıllık Akropol, bu antik liman kentinin damı âdeta. Buraya adım atarken, tarih boyut değiştiriyor sanki. 14. yüzyılda 1. Murat’ın yaptırdığı Hüdavendigâr Camii’ni ziyaret edip Akropol’ün demir kapısından içeri girdikten sonra eski su sarnıçlarının arasından geçip, Athena Tapınağı’na varıyorsunuz. Assos’un yüksek tepelerinden biri üzerine kurulu tapınak, Edremit Körfezi’nden gece bir gerdanlık gibi ışıyan Midilli Adası’na uzanan harika bir panoramanın parçası yapıyor sizi.
     <br/>
     <br/>
     Assos, Aristoteles’in ilk felsefe okulunu açtığı bir yer olması sebebiyle, felsefeciler için özel bir öneme sahip. Bu sebeple, “Assos’ta Felsefe” grubu, 2000 senesinden bu yana felsefecileri buluşturuyor. 5 yıl, temmuz ayının ilk haftasında toplanan grup, daha sonra yaz ve kış dönemi olarak buluşma sayısını ikiye çıkardı. Aristoteles ve Kleantes’ten yüzyıllar sonra temmuz ve şubat ayları Assos’ta felsefe zamanı.
     <br/>
     <br/>
     NİETZSCHE’Yİ KENDİ FELSEFEMİZLE ANLAYABİLİRİZ
     <br/>
     <br/>
     Yaz aylarında Apollon Tapınağı’nda gerçekleştirilen konuşmalar, kış aylarında sahildeki taş otel Nazlıhan’a taşınıyor. Assos’ta Felsefe’nin kış toplantılarının bu yılki konuğu Friedrich Nietzsche idi! İki güne yayılan ve öğrenci ağırlıklı katılımcıların sorularıyla renklenen etkinliğin ilk gününde ODTÜ Felsefe Bölümü Başkanı Ahmet İnam ile Nietzsche üzerine çevirileriyle tanınan felsefeci Oruç Aruoba’nın anlatımları, Polonya asıllı Alman filozofun düşünce sistemine giriş yapıyordu.
     <br/>
     <br/>
     Dogmalara karşı çıkarak, insanı yeniden keşfetmeye çağıran ve bunun nihai noktasını ‘üst insan’ olarak işaretleyen Nietzsche, Hıristiyanlık felsefesini eleştirmesi yanıyla dine karşı mıydı, yoksa sorgulamayı mı öneriyordu? Kırbaçlanan bir atın önüne atlayarak, onun boynuna sarılıp ağlayan; bu olaydan kısa süre sonra çıldıran ve on yıl boyunca bitkisel hale bürünen bir hayatın sahibinin, ölümünden 107 yıl geçtikten sonraki yeri neresiydi, ya da neresi olmalıydı?
     <br/>
     <br/>
     Ahmet İnam, çağımız insanını “kendine tıkılmış, herkesten şüphe eden varlıklar” biçiminde tarif ederken, gen ve gezegen ortaklığımızı hatırlattı. Felsefe de bundan bağımsız değildi; evrenseldi. O sebeple, Aristoteles’le aynı topraklarda benzer şeyleri söylüyorduk. İnam, Nietzsche’yi bizden biri gibi gördüğünü itiraf ederken; onun sunduğu evrenselliği kendi tarihimizle yorumlayabileceğimizi düşünüyordu. Nietzsche çekiçle felsefe yaparak, yıkıp inşa etmekten yanadır. Neyi yıkacağını da bilerek… Ahmet İnam, aynı şeyi bizim için söyleyemiyor. Kendimize, kendi gözümüzle bakamadığımıza inanıyor ve ortaya önemli bir öneri atıyor: “Mevlana’nın bile henüz sistemli bir yorumunu yapamadık.  Bir ekip oluşturarak, buna kafa yoralım.”
     <br/>
     <br/>
     Katılımcılar arasında akademisyen olmayan tek isim Oruç Aruoba idi. 1980 sonrası siyasal baskıdan ötürü akademiden ayrılmış. Üslubu, mizacının da etkisiyle sert gibi gözükse de, bir şeyleri aktarabilmenin etkisiyle takınıyor bu tavrı. Aruoba, Nietzsche’nin erdem anlayışı üzerinde duruyor: “Erdem kişiye aittir.”
     <br/>
     <br/>
     BU KADAR TARİH, İNSANI DERMANSIZ KILAR!
     <br/>
     <br/>
     Bu cümlesiyle, Nietzsche’nin insanın tek başınalığı öne çıkardığını vurguluyor. Kant’tan ayrıldığı noktaya, onun şu sözünü iliştiriyor: “Ahlaklı bir şey erdemli olmayabilir. Ahlak yasasının içeriği yoktur.” Aruoba’nın cümlelerinden sonra anlıyoruz ki Nietzsche’yi toplumsalcı çizgide algılamak, kolaycılığa kaçmaktan başka bir şey değil.
     <br/>
     <br/>
     Felsefe günlerinin ikinci gününde ilk konuşmacı Mimar Sinan Üniversitesi Felsefe Bölüm Başkanı Ömer Naci Soykan. “Nietzsche’nin hayaleti burada, hepimizin üzerinde olsun.” sözleriyle konuşmasına başlıyor Soykan. Nietzsche hakkında yapılan yorumların çoğunda, onun faşist olduğu inancı hâkimdir. Bu algılayışın temelinde, Heidegger’den etkilenmesinin büyük payı vardır. Peşinden de Alman filozofun anti-semitik olduğu iddiası gelir. Soykan, bu tezi, Nietzsche’nin kendi hayatıyla çürüttüğünü öne sürüyor: “Kız kardeşi, anti-semitist, Yahudi düşmanı biriyle evlendiği için onunla uzun süre konuşmamıştır.” Onun, “Tehlikede olan bir toplum dahi çıkarır. Yahudilerin ilerlemesi de bu yüzdendir.” dediğini de ekliyor. Fransız felsefesinde Deleuze, Bataille ve Koffmann gibi önemli isimler, düşünce sistematiklerini Nietzsche üzerine kurmuşlardır. Hatta Koffmann “Modern felsefe, Nietzsche’ye dayanır.” der. Soykan da öyle düşünüyor: “Çünkü Nietzsche bir yaşam ve kültür filozofu.”
     <br/>
     <br/>
     Klasik filoloji okuyan Nietzsche, 25 yaşında, henüz tez bile hazırlamadan Basel’de filoloji profesörü olmuştu. Ancak ilerleyen zamanda filolojiden felsefeye kaymıştı. Felsefenin, Sokrates’ten sonra ölmeye başladığına, bu ölümün Kant’la birlikte gerçekleştiğine inanıyordu. Onu en çok etkileyen isim Schopenhauer’di. Kadın düşmanı olarak tanınmasında, bu etkilenmenin izleri açıktı. Nietzsche’nin etkilendiği bir diğer isimse kulağa garip gelse de, Goethe. Her ikisi de tutkunun felsefesini yapıyordu; ama Goethe yüzünü doğuya Şirazlı Sadi’ye döndürüp, İslamiyet’e hayranlık duyduğunu söylese de Nietzsche, felsefeyi diriltecek ruhun Almanlarda olacağını söyleyip, çekici Hıristiyanlık düşüncesine indirmek istiyordu.
     <br/>
     <br/>
     Nietzsche felsefesinde, Dionisos taşkınlığı ve doğurganlığı; Apollon ise aklı temsil eder. Yaşam, ikisinin birleşiminden oluşur. Hayatta kalmak için bu lazımdır. Ömer Naci Soykan, burada Nietzsche’nin yaşamı güçlendiren yanının öne çıktığı görüşünden hareketle onun, “Bu kadar tarih, insanı dermansız kılıyor.” sözünü gündeme getiriyor.
     <br/>
     <br/>
     ONURLU OLMAK, KUŞKUCULUKTAN GEÇER!
     <br/>
     <br/>
     Toplumsal kategorilendirmesini, sanatçı, filozof, yasa koyucular, din adamları biçiminde sıralayan ünlü filozof, eserlerinde nadiren yer verdiği ‘üst insan’ın önce sanatçıda var olacağını yazmıştı. Sanatçı, etiği, estetiğe geri götürecek ve kültürü tedavi edecekti. Kültür, sanatın insan üzerindeki egemenliğiydi. Onun için de “Hakikati keşfetmek için felsefeyi sanat olarak yapmalıyız.” demişti. Soykan, Nietzsche’nin bu düşüncelerini onaylarken, sunumunu izleyen Aruoba’nın da desteğini alarak bir tuzağa dikkat çekti: “Nietzsche, nihilisttir diyemem. Olmadığı da şu ironi yüklü sözle anlaşılabilir: Ben Avrupa’nın tam anlamda ilk nihilistiyim.”
     <br/>
     <br/>
     Assos’ta Felsefe’nin kış toplantısının son konuşmacısı, Yeditepe Üniversitesi Felsefe Bölümü Öğretim Üyesi Örsan Öymen’di. Kendisi, bu organizasyonun başında olduğu için, bu zamana kadar geride kalmayı yeğlemişti. Konuşmasında Nietzsche’nin kuşkuculuğunu sorguladı. Ecce Homo adlı eserinden Nietzsche’nin “Onurlu filozoflar, kuşkuculardır” sözünü alıntılayan Öymen, bu kuşkuculuğun temelinin zihnin kendi sınırlarından kaynaklandığını, bunun ötesine geçen yargıları Nietzsche’nin askıya aldığını vurguladı. Bu anlamda Piron felsefesinden etkileniyor, nesnelciliği kabul etmiyordu.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26697), [web.archive.org (arşiv bağlantısı)](http://web.archive.org/web/20070219043756/http://www.aksiyon.com.tr:80/detay.php?id=26697)
