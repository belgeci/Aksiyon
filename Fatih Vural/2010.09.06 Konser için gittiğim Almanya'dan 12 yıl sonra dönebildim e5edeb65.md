# Konser için gittiğim Almanya’dan 12 yıl sonra dönebildim

*Fatih Vural 2010.09.06*

<font class="agenda2NewsSpot">
 12 Eylül askerî cuntasının vatandaşlıktan çıkardığı Şanar Yurdatapan, yıllarca yurt dışında yaşadı. Onun referanduma yönelik düşüncesi, birçok insanınkinden daha anlamlı.
 <span>
 </span>
</font>
<font class="newsDetail">
 <p>
  <p class="MsoNormal">
   12 Eylül’de referandumla birlikte, son fiilî darbenin 30. yılını geride bırakıyoruz. Ve bu darbenin üzerinden geçtiği isimlerden biri de askerî cuntanın vatandaşlıktan çıkardığı Şanar Yurdatapan. 12 sene vatanından ayrı yaşamak zorunda kalan Yurdatapan’ın referanduma yönelik düşüncesi, birçok insanınkinden daha anlamlı. ‘Yetmez ama evet’ diyor. Yeni bir anayasa için yargı engelinin olduğunun da farkında. Onu bu karara iten koca bir hayatın içinde müzik ise olmazsa olmaz. Hâlâ…
  </p>
  <p class="MsoNormal">
   -1960 darbesinde hayal kırıklığına uğrayan üst rütbeli bir babanın, Daniyel Yurdatapan’ın oğlusunuz.
  </p>
  <p class="MsoNormal">
   Evet babam korgeneraldi. İhtilalde 7. Kolordu komutanıydı. Sonra 3. Kolordu Komutanlığı’na vekâleten Erzurum’a yollandı. Yükselmeyi vadetmişlerdi; fakat Bursa’ya askerî vali olarak gitti.
  </p>
  <p class="MsoNormal">
   -Daha yükselmekle kastınız…
  </p>
  <p class="MsoNormal">
   Genelkurmay başkanı olmayı bekliyordu. Bir büyük temizlik oldu. Babamı da Bursa’ya rütbeyle yolladılar. İçişleri Bakanı Muharrem İhsan Kızıloğlu, tümgeneraldi. Babam korgeneraldi. Vali olarak İçişleri Bakanı’nın emrine girecek; ama korgeneral, tümgeneralin emrine girmiş olacaktı. Bunu kabullenmedi ve emekliliğini istedi. Babam, Bursa valisi ve belediye başkanı oldu. O zamanki referandumda Bursa, 1961 Anayasası’na ‘Hayır’ dedi. Adam kalp spazmı geçirdi.
  </p>
  <p class="MsoNormal">
   -Bütün bu kırgınlığına rağmen, çocuklarından birinin asker olmasını istiyor.
  </p>
  <p class="MsoNormal">
   Hiçbirimize bir empozisyonda bulunmadı. Sadece “Bana üniversite diploması getirin. Ama içinizden biri asker olursa, mutlu olurum.” dedi. 3 erkek de asker olmadık… Zaten Lale’nin (Lale Mansur) olması da mümkün değildi (gülüyor).
  </p>
  <p class="MsoNormal">
   -Babanız 12 Mart 1971 Muhtırası’nı nasıl karşıladı?
  </p>
  <p class="MsoNormal">
   71 döneminde acıyı çeken bendim. Politik bir çalışma yapmıyordum; Türkiye İşçi Partisi dağıldıktan sonra, bir tarafta değildim. Eski arkadaşlarımın bir kısmı dağdaydı, bir kısmı vuruldu, idam edildi. O vakit, hiçbir şey yapamadan bunun acısını çektim.
  </p>
  <p class="MsoNormal">
   -Üniversite hayatınızı müzik nedeniyle mi yarıda bırakıyorsunuz?
  </p>
  <p class="MsoNormal">
   Tabii, ben kantinden mezunum (gülüyor). 1959-1960’ta üniversitede Kuyruklu Yıldızlar diye bir grup kurmuştuk. ‘İyi Batı taklitçisi’ müziğin ilk patladığı senelerdi. Doruk-Onat Kut’un orkestrasında çalıştım, 60 yazında. Sonra gece hayatından nefret ettiğim ve evlilik hazırlıkları yaptığım için, Alpay’ın Ankara’ya davetini kabul ettim. Alpay’ın çıkışındaki ilk üç sene, müziklerini tamamen ben yapmıştım. 1962’den 1971’e kadar Ankara’dayım. 1965’te İşçi Partisi’ne girdim. Alpay gece kulübünü açtığında 66 yılıydı. Daha sonra kendi adıma bir orkestra kurdum ve iki sene Ankara’da çalıştım. Süreyya Kulüp, ondan sonraki sene de Playboy’da Şerif Yüzbaşıoğlu Orkestrası’yla, iki orkestra yan yana çalıştık. Atilla Özdemiroğlu’yla Dün-Bugün-Yarın’ı kuruşumuz da bu bağlantıda…
  </p>
  <p class="MsoNormal">
   -O dönemde Yön Dergisi’ne ve Çetin Altan’a duyulan sempatiyle, bir politikleşme süreci de akıyor. İşçi Partisi’yle bağınız sempatizanlık düzeyinde miydi?
  </p>
  <p class="MsoNormal">
   Bayağı bir militandım. Rahmetli Erdal Öz’ün büyük bir kitapçı dükkânı vardı, Büyük Sinema’nın içinde. Erdal, İşçi Partili. O vakit birilerinin tavsiyesiyle üye oluyorsunuz. O tavsiye etti beni. 69’da parti parçalanana kadar bu böyle devam etti.
  </p>
  <p class="MsoNormal">
   -Müziği ve politik mücadeleyi aynı anda nasıl yürüttünüz? Sanatçı arkadaşlarınızın, politik kimliğinize yönelik yargıları nasıldı?
  </p>
  <p class="MsoNormal">
   İşçi Partisi büyük bir heyecan uyandırmış. Aldığı oy yüzde 3’se de parlamentonun yüzde 3’üne karşılık gelen 15 milletvekili var. O 15 vekil, parlamentonun bütün ezberini bozmuştu. Köylere, gecekondulara sosyalizmi tanıtmaya gidiyorduk. Çok yakın arkadaşım Necdet Bulut’un (daha sonra Trabzon’da siyasi bir cinayet nedeniyle öldürüldü) beyaz Wolksvagen’i vardı, onunla giderdik, hafta sonları köylere. Ekibe bakar mısınız? Ben, Necdet Bulut ve Hüseyin İnan. Hüseyin daha sonra yakalanıp idam edildi. Askerliğimi yaptığım sırada, İşçi Partisi ikiye ayrılmıştı. Döndükten sonra, her iki taraf da, kendilerine öbür taraftan bilgi getirmemi istedi. Öyle bir muhbirlik yapmadım gayet tabii. Sosyalist Devrim ile Milli Demokratik Devrim grubu diye bölünmüştü. Parti, Sosyalist Devrim çizgisinde… Dışta kalanlar, Mihri Belli’nin başını çektiği daha sonra ikiye bölünen Milli Demokratik Devrim grubu. Bunun dediğini o yapıyor, onun dediğini bu yapıyor. Gel de çık, işin içinden.
  </p>
  <p class="MsoNormal">
   -O süreçte müzik nerede?
  </p>
  <p class="MsoNormal">
   Hayatımı kazandırıyor. Ne salaklık yapıyordum ya! Kendi orkestramda kullandığım ses tesisatımı, gündüz kongreye götürüyorum, akşam söküp işyerime getiriyorum. Askerlik dönüşünde, Alpay orkestrasını kuruyor. Onun gece kulübünde çalışırken, ben kendi orkestramı kuruyorum. Ankara’da Atilla Özdemiroğlu ile çok yakınlaşmıştık. Birlikte çalışmaya karar verdik. Fakat Atilla kendi orkestrasına, beni basçı olarak aldıramadı. Çünkü Selçuk (Başar) ile çalışıyor. Uğur, onun kardeşi ve basçı. Bası da benden daha iyi çalıyor. Lalezar gece kulübü açılıyordu. Büyük Orkestra’ya bir sürü nota yazılması, aranjman yapılması lazım. Ben İstanbul’a göç etmek niyetindeydim. Ankara’da müzik yapacak yer kalmamıştı. Maaşlı bir aranjör olarak Lalezar’ın sahibi Egemen Bostancı’yla bir anlaşma yaptım. O sene sonunda Büyük Orkestra dağıtıldı ve Atilla ile aramızda anlaşma yaptık. Plak sanayinin içine girmek için Dün-Bugün-Yarın’ı böyle kurduk. O esnada ilk prodüksiyonları hazırladık ve Melodi Plak’a 10 bin liraya satmıştık. Bize çok güzel geldi.
  </p>
  <p class="MsoNormal">
   -Sonra kendi plaklarınızı üretmeye başlıyorsunuz…
  </p>
  <p class="MsoNormal">
   ‘Kim Bunlar’ diye, enstrümantal bir plak yaptık. Melodi Plak’a götürdüğümüz ilk yapımımız da ‘Oy Anam Oy’du. Başka bir şarkıcı söyleyemedi. Oğlum Arda da o zaman 4 yaşında. Bütün mü
   <span>
   </span>
   zikleri dinliyor. Ben o playback’in üzerine uyduruk laflar yazıp bıraktım. Bir-iki dakika sonra Arda ezberledi. Niyetim “Bunu çocuk bile söyler, artık insaf edin” demeye döndü. Duygu sömürüsü yapan sözleri vardı. Böylece ‘Arda Kardeş’ plağı çıktı. Yeşil Giresunlu da prodüktör o zaman. Nino Varon, günün birinde Nilüfer’i aldı, getirdi. Onun şarkıları hazırlandı.
  </p>
  <p class="MsoNormal">
   -ŞAT Yapım’la tıpkı Nilüfer gibi çok önemli isimlere şarkılar, albümler yaptınız…
  </p>
  <p class="MsoNormal">
   72’den 79’un sonuna kadar devam ettik. Odeon’un dışarıdan gelen birtakım işlerini yapıyorduk. Nilüfer… İkincisi, ‘1 Numara’ takımıydı: Ali Kocatepe… Mo
  </p>
  <p class="MsoNormal">
   dern Folk Üçlüsü’ne, Nükhet Duru’ya, Bülent Ortaçgil’e yapmıştı. Mazhar Fuat Özkan’ın da çalışmalarını hazırladık. Füsun Önal’ın Senden Başka’sı, Oh Olsun’u orada çıkmıştı. Daha sonraları HOP Plak’ı kurduk. Ve 1975’ten itibaren kendi yapımlarımız HOP Plak’tan çıktı. ŞAT Yapım’ın çalışma alanı çok geniş olduğundan, bazısı kendi prodüksiyonumuz, bazısı ise sipariş üzerine yapılanlardı.
  </p>
  <p class="MsoNormal">
   -Mutfakta olduğu kadar, söz yazarı ve besteci olarak da güçlü bir Şanar Yurdatapan var…
  </p>
  <p class="MsoNormal">
   Bilmiyorum valla. Ben oradaydım evet (gülüyor). Kendi prodüksiyonlarımız içinde hiç beklemediğimiz ilgiyi gören, Esmeray’ın ‘Unutma Beni’siydi. Toplu İğne Şarkı Yarışması’nda favori gösterilen Nilüfer’i halk oyuyla geçmesi de büyük sürpriz oldu.
   <span>
   </span>
  </p>
  <p class="MsoNormal">
   -Hit olan şarkılarınız hangileriydi?
  </p>
  <p class="MsoNormal">
   Zor sorular soruyorsunuz. Şarkıcı şarkıcı gidersek; Arda Kardeş ‘Oy Anam Oy’, sonra Füsun Önal gelir ‘Senden Başka’, ‘Oh Olsun’, sonra Nilüfer başlıyor ‘Dünya Dönüyor’, ondan sonra Cici Kızlar var ‘Delisin’; Melike Demirağ’ın bütün şarkıları var. Melike bir anda parladı. O sırada Yılmaz Güney’le filmler çeviriyordu. Arkadaş filmini ve müziklerini önce TRT yasakladı. Ondan sonra Yılmaz içeri girdi. Onun bütün filmlerine müzik yaptık, destek için. Melike’yi filmleri seyrederken gördüm. 76’da da evlendik.
  </p>
  <p class="MsoNormal">
   -Politik ilişkileriniz de sağlam olmalı o dönem…
  </p>
  <p class="MsoNormal">
   Dünya görüşünüz, müziğe de yansıyor. 74’te Kıbrıs’taki savaş olduğu zaman, Unkapanı’nın hâli iğrençti. Yunan düşmanlığı üzerine kurulu, iğrenç şarkılar besteliyorlardı. Bir şarkı hazırladık, ‘Aslan Mehmedim’ diye. ‘Olmaz Böyle Şey’le ünlü olan Yeşim söyledi. Çocuğunu Kıbrıs’a, savaşa yollamış bir annenin ağzından... Ama ‘Öldürdüğü düşmanına bile bakıp kahroluyor benim oğlum’ gibi sözleri vardı şarkının. Antimilitaristti. ‘İsimsiz Kahramanlar’ da Füsun Önal’ın okuduğu bir şarkıydı. Orada da Kıbrıs Savaşı’nı kastederek ‘Bu düşmanlığın bitmesi lazım’ diyorduk. O zaman Atilla da (Özdemiroğlu), ben de Müzisyenler Sendikası’nın üyesiydik.
  </p>
  <p class="MsoNormal">
   -Sizin dışınızda sendikaya üye ünlü isimler var mıydı?
  </p>
  <p class="MsoNormal">
   Şerif Yüzbaşıoğlu çekip çevirmeye çalışıyordu. Bizi de o sokmuştu. Ama sendika; radyoya bağlanmış, kötü icralar yapan insanlarla doluydu.
  </p>
  <p class="MsoNormal">
   -79’da neden ŞAT’ı kapatma kararı aldınız?
  </p>
  <p class="MsoNormal">
   Ticari olarak batacağımızı hissettik.
  </p>
  <p class="MsoNormal">
   -Albümler mi satmıyordu?
  </p>
  <p class="MsoNormal">
   Korsan almış yürümüştü. Plakçılar, korsanlıkla mücadele edeceğine, 45’lik yerine LP (Long Play) basmaya başladılar. Böylece, korsandan yararlanıyorlardı. Adam, evinde radyodan dinleyip şarkı listesi yapıyor. Listeyi de mahallesindeki kasetçiye veriyor. Kasetçi, plak satan dükkan aslında. Bir tane alıyor, plaktan. Satmak amacıyla değil, bunları doldurmak amacıyla. Plakçı ise başındaki belayla mücadele edeceğine, “Ulan ben LP yaparsam, mecburen şu kadar kişi o LP’yi alacak. Ben yine paramı kazanacağım” diyor. Tabii sonunda deniz bitiyor. Ama asıl neden, telif hakları için yapılan boykot. Daha önce TRT’ye karşı, Müzik Dairesi ve Denetim Kurulları yüzünden sıkı bir boykot yapmıştık; Müzik Derneği ve hafif müzikle uğraşanlar olarak. TRT yönetimi değişti, İsmail Cem’le oturduk, konuştuk. Nispeten rahatlamalar getirdi, biz de boykotu bıraktık. O boykot sırasında bayağı zedelenmiştik. Bizim müziklerimiz, Gencebay’ın müzikleri gibi tezgâhtan satmıyor. TRT’de yayınlayacak ki insanlar gidip alsın.
  </p>
  <p class="MsoNormal">
   -Boykot TRT’yi pazarlık masasına oturtacak kadar güçlü idiyse, sanatçılar arasındaki birlik dikkate değer.
  </p>
  <p class="MsoNormal">
   Tabii, siz kuvvetlendikçe, beraber hareket eden insan sayısı artıyor. O sırada, herkes birbirine vokal yapıyor. Telif haklarıyla ilgili, radyodaki sanatçılar, toplu iş sözleşmesi için masaya oturuyor; ama grev hakları olmadığı için yapacakları hiçbir şey yok. Sonra biri akıl ediyor: “Çaldığımız parçalar, ya kendimizin ya da arkadaşlarımızın. Besteleri yasaklamayı koz olarak kullanabiliriz, pazarlık yaparken.” Bizi de çağırdılar: “Siz de katılın”. Ama bu adamlara güvenemezsin. Asıl amaçları, telif hakları değil, maaşlarına zam almak, bizi kullanmak. Bunu aldıkları vakit, bizi yüzüstü bıraktılar. Biz ortada kaldık. Biz başkasına stüdyomuzu kiraya veriyorduk. Kiralamaya gelenden kâğıt istiyorduk: Bu yaptığın işi TRT’de kullanmayacağını taahhüt edeceksin. Yoksa kiralamıyorduk. Bu işlerden hoşlanmayan Unkapanı’ndakiler de gazetecilere aleyhte yazılar yazdırıyordu.
  </p>
  <p class="MsoNormal">
   -Kimlerdi onlar?
  </p>
  <p class="MsoNormal">
   Ajda Pekkan’ı da alarak Yaşar Kekeva, basbayağı boykotun içine edecek yazılar çıkartırdı Günaydın’da. Yıllar sonra onları yazan Tevfik Yener benden özür diledi. O zaman “TRT’yi size yedirmeyeceğiz.” dediler. Bizse Denetim Kurulu kalksın diye uğraşıyoruz. Arkada müthiş politikalar vardı. Mesela buzuki kullanamazsın katiyen.
  </p>
  <p class="MsoNormal">
   -Yunan propagandası yapılıyor diye mi?
  </p>
  <p class="MsoNormal">
   Evet. Ondan sonra çok büyük yara aldık. Stüdyo müşterilerimiz gitti, başka yerlerle çalışmaya başladı. TRT’ye çıkmaları gerekiyordu. Biz de böyle gitmeyeceğini anlayıp 79’un sonlarında ŞAT’ı kapatmaya karar verdik.
  </p>
  <p class="MsoNormal">
   -Ertesi yıl, sözlerini yazdığınız ‘Petrol’ Eurovizyon Türkiye elemelerini kazandı. Sizse ödül töreninde TRT’ye meydan okudunuz.
  </p>
  <p class="MsoNormal">
   Niye çekineyim ki? Oraya gitmek istemiyordum. Birinci olursam, canlı yayında o şansımı kullanmak istiyordum! O sene beş besteciye, “Ajda’ya göre beste yap” dediler. İki sene önce müthiş bir petrol krizi yaşanmış. İzleri tazeydi. Matrak bir şeyler yapalım derken; duyuldu bu. Gazeteciler gelmeye başladı. Atilla “Bu benim işim. Sen burnunu sokma. Kavga edersin.” dedi. Gazetecilerin karşısına çıkmadım. Ta ki törene kadar… Önce teşekkür ettim, sonra da ‘Şarkının sözlerini değiştir’ diye çok baskı yapıldı. Ben de değiştirmedim. Baskıyı yapanların başında da TRT Genel Müdürü geliyordu. Şimdi bunu bana yollamış. Ben bu ödülü almamayı tercih ediyorum.” deyip yürüdüm gittim. Bu, eylem bireysel bir şeymiş gibi algılandı; ama sol taraf, bundan müthiş mutlu oldu. Ertesi sabah Aziz Nesin telefon açtı: “Biz sana destek veriyoruz; ama sendika olarak kurulduk. Kanunumuz gereği üyemiz olan birini koruyabiliriz. Üyemiz olur musun?” O gün Yazarlar Sendikası’na üye yapıldım. 79’un son günleriydi. Şubatta da Hollanda’ya Eurovizyon finaline gittik. Daha sonra 12 Eylül geldi.
  </p>
  <p class="MsoNormal">
   -Darbenin geldiğini nasıl anladınız?
  </p>
  <p class="MsoNormal">
   24 Ocak Kararları’yla. O kararlar, zorbalık olmadan hayata geçirilecek bir şey değildi. Sendikaları yok etmen lazım ki uygulayabilesin. Artık kesindi, bu kararların sonu darbe olacaktı.
  </p>
  <p class="MsoNormal">
   -Ne zaman yurt dışına çıktınız?
  </p>
  <p class="MsoNormal">
   2 Eylül’de. “Melike için bir konser turnesi ayarlayayım da biraz para kazanalım. Kimseye muhtaç olmayalım ilk zamanlar.” diye çıktık. 10 gün sonra Berlin’de darbe haberini aldık. Hudutlar açıldı, Melike çocuğumuzu kaptı, geldi. Ondan sonra, orada 12 sene kaldık.
  </p>
  <p class="MsoNormal">
   -Ya gitmeyip de kalsaydınız…
  </p>
  <p class="MsoNormal">
   Şimdi görüyorum ki kalsaydım hiçbir şey olmazmış. Ama tabii birincisi, nasıl geleceğinizi bilemiyorsunuz. Nitekim, “Bizim sivillerle işimiz yok. Silahlı insanlar muhatabımız.” diyeceklerdi ve öyle başladılar. Her şeyin canına okudular. En azından, 71’de çektiğim acıyı bir kere daha yaşayacaktım. Yaşamamaya kararlıydım artık. Yunanlar, kendi cuntalarına karşı Avrupa’da direniyordu. “Benzer bir şekilde çalışmalıyız.” dedik. Gıkımı çıkarmaya niyetliydim, çıkardım.
  </p>
  <p class="MsoNormal">
   -Vatandaşlıktan neden çıkarıldınız?
  </p>
  <p class="MsoNormal">
   Ocak 1981’de Kıbrıs’ta, Lefkoşa Film Kulübü, Türk-Yunan-Kıbrıs Film Festivali’ni düzenledi. Türk filmi bulmakta zorluk çekiyorlar. ‘Sürü’ filminin dağıtımı İsviçre’den yapılıyor. Filmi bulmuşlar, başrolde oynayan Melike’ye ulaşıp davet ettiler. Propagandaya alet olmayalım diye Yunanistan’daki arkadaşlardan sorduk. “Onlar dürüst kimselerdir. Nicos Samson’a -Kıbrıs’taki darbeyi yapan faşist general- karşı savaştılar.” dediler. Hakikaten de bir şey olmadı. Açılış konuşmasını benden istediler. Yuvarlak laflar ettim. Sivri laflar edersem, Türkiye’den çıkmaya hazırlanan arkadaşlarımı çıkartmazlar diye endişe ettim. Ertesi gün Hürriyet birinci sayfasında “Şanar Yurdatapan ve Melike Demirağ, Türkiye aleyhinde propaganda yaptılar” diye verdi. İki-üç gün sonra da cunta, beş sanatçı için vatandaşlıktan çıkarma girişiminde bulundu.
  </p>
  <p class="MsoNormal">
   -Ahmet Kaya gibi ‘Hürriyet mağduru’ oldunuz yani!
  </p>
  <p class="MsoNormal">
   Tabii canım.
  </p>
  <p class="MsoNormal">
   -Sizin dışınızdaki üç sanatçı kimdi?
  </p>
  <p class="MsoNormal">
   Sema Poyraz, Almanya’da yaşayan bir Türk sinemacıydı. Onun da ‘Şirin’in Düğünü’ diye bir filmi vardı. Şirin adında bir Türk kızla bir Yunan’ın sevgisini anlatıyordu. O da onun için oradaydı. Biz üçümüz; ayrıca Cem Karaca ve Selda (Bağcan). Cem ve Selda da yıllar önce turne esnasında 1 Mayıs’ta Münih’telermiş. Hafta Sonu gazetesi bu fotoğrafları yayımladı. Onları da o sebeple vatandaşlıktan çıkarıyorlar. Selda zaten Türkiye’deydi. Gidip “Ben yurt dışında değilim. Pasaportum, giriş-çıkışlarım da burada.” deyince onun hakkındaki işlem düştü. Cem, Almanya’da kaldı. Biz de Almanya’daydık.
  </p>
  <p class="MsoNormal">
   -Cem Karaca ile bağınız var mıydı?
  </p>
  <p class="MsoNormal">
   Vardı; ama bir süre sonra Türkiye’deki rejim aleyhine artık hiçbir şey yapmamaya başladı. Koptuk. Nitekim önce o bizi Berlin’e çağırdı. Berlin Film Festivali vardı. Ertesi gün de Frankfurt’ta bir gösteri vardı. Her ikisine de beraber gidecektik. Biz Berlin’e gittik, Cem gelmedi. Frankfurt’a gittik, orada da yok. Sonra bizim eve geldi. Bir hafta sonu, iki gün boyunca konuştuk; ama bir yere varamadık. Ondan sonra ne mitinglere katıldı, ne eylemlere...
  </p>
  <p class="MsoNormal">
   -92’de dönmeye nasıl karar verdiniz?
  </p>
  <p class="MsoNormal">
   91 seçimlerinden SHP-DYP koalisyonu çıktı. Yurttaşlıktan atılanların sorununa çözüm getirecekleri, koalisyon protokolünde vardı. Önce Bakanlar Kurulu’na başvuracakmışız, durumumuz orada görüşülecekmiş gibi bir şey söylediler. Biz örgütlüydük. 400’e yakın kişi... Fakslarla yazışıyorduk. Hemen aramızda anlaştık: “Hayır bunu kabul etmiyoruz. Biz dilekçe vererek mi yurttaşlıktan çıktık ki dilekçeyle girelim? Devlet hatasını düzeltsin!” Başvurmayacağımızı söyleyince düzelttiler. “Siz yurttaşlıktan atılmadınız. Yurttaşlığınız dondurulmuştu.” dediler!
  </p>
  <p class="MsoNormal">
   -Özal döneminde dönmeyi düşünmediniz mi?
  </p>
  <p class="MsoNormal">
   Tam tersine... Cem’e “Yapma. Bir tek sen gideceksin. Hiçbir şey değişmeyecek. Yakışmaz bu, yapma.” dedik. Döndükten sonra ona açık mektup yolladım. “Ülkene kavuşuyorsun; ama Türkiye’de hiçbir şey değişmedi. Evet, sen Türkiye’ye kavuştun; ama Türkiye, Cem Karaca’ya mı kavuştu?” anlamında bir şeydi. Almanya’da Köln Radyosu hemen bunu “Türkiye demokratikleşiyor” diye yaymaya başladı. Kıyameti kopardık, “Yahu Dursun Akçam şurada, Fakir Baykurt burada… Kapı sadece Cem Karaca’ya açılıyor.”
  </p>
  <p class="MsoNormal">
   -Türkiye’ye geldikten sonra tekrar müziğe dönmeyi düşündünüz mü?
  </p>
  <p class="MsoNormal">
   Gayet tabii. Tekrar müziğe döneceğimi zannediyordum. Hatta gidip Kültür Bakanlığı’ndan yapımcı firma belgesi aldım; ama piyasayla uyuşamadık. Star TV, arkadan Kral TV kurulmuş, resmen tarife veriyorlardı: “Şu kadar para verirsen, senin şarkını şu kadar listede tutarız.” diye… İş, tersine dönmüş. Sırtından para kazanıyor, senden para istiyor. Buna karşı mücadele için ‘Sanatta Sansüre Son’ oluşumuna giriştik, başaramadık. Uluslararası bir fırsat geldi elimize; ama herkes gitti; benim üzerime kaldı. Başaramadık.
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Yetersiz ama gayet tabii ‘evet’
  </p>
  <p class="MsoNormal">
  </p>
  <p class="MsoNormal">
   -Bu kadar bedel ödemiş bir insan olarak 12 Eylül'deki referandum süreci için ne düşünüyorsunuz?
  </p>
  <p class="MsoNormal">
   12 Eylül'ün yargılanması, bu referandumun sadece bir parçası. Bu referandumun en önemli maddeleri, yargıyla ilgili. 367 kararının ne hukukla ne de akılla en ufak ilişkisi var. Anayasa Mahkemesi'nin işi anayasa yapmak mı? Hayır. Yapılmış olanın, anayasaya aykırı mı, uygun mu olduğuna karar vermek. Ama o usulden incelemek yerine esastan inceleyip ‘Ben yaptım oldu' diyor. Bir kere anayasanın baştan değişmesi şart! Anayasanın hepsini değiştirmek istediler; ama yapamayacaklarını gördüler. Hangi adımı atsalar, yargı önlerine çıkıyor. Devlet dediğimiz oligarşinin koruyuculuğu yargıya düştü. Bu anayasada yapılan değişiklikler bu yönde. Yalnız, şirin göstermek için, onları da memnun edecek başka maddeler koydular içerisine. En azından sandığa gittiğimizde maddeler gruplanabilirdi. Biz de ‘Türkiye Küçük Millet Meclisi' olarak referandumun hayatımıza ne tür değişiklikler getireceğini, 30 ilde toplantılarımıza katılan STK temsilcilerine anketle değerlendirteceğiz. 8 Eylül'de sonuçları açıklayacağız.
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27520), [web.archive.org (arşiv bağlantısı)](http://web.archive.org/web/20100922063454/http://www.aksiyon.com.tr:80/aksiyon/newsDetail_getNewsById.action?newsId=27520)
