# TÜSİAD’ın geri adımından sonra Ümit Boyner istifa etmeliydi

*Fatih Vural 2011.04.18*

<font class="agenda2NewsSpot">
 Kürt aydınlarından Tarık Ziya Ekinci, TÜSİAD’ın bir süre önce yaptığı yeni anayasa çalışmasıyla ilgili çelişkili tutumuna sert tepki gösterdi. Çalışmanın hazırlanmasına TÜSİAD’ın daveti üzerine destek veren Ekinci’ye göre, bu tavrın hesabı istifa ile ödenmeli...
</font>
<font class="newsDetail">
 <p>
  <p class="MsoNormal">
   Tarık Ziya Ekinci, Kürt siyasi hareketinin öncülerinden. Bugün 86 yaşında olan Ekinci, 1965’te Diyarbakır’dan Türkiye İşçi Partisi Milletvekili seçildiği dönemde Kürt sorununa dikkat çeken ilk siyasetçilerden biriydi. 12 Mart’ta ‘Kürtçülük’ yaptığı gerekçesiyle 2 yıl hapis yattı. 12 Eylül 1980 darbesinde 5 defa tutuklandı. 1982’de özgür kaldıktan sonra Paris’e yerleşti. 1989’da yurda döndü ve kalan cezalarını çektikten sonra İstanbul’a yerleşti. Deneyimli siyasetçi, TÜSİAD’ın sonradan geri adım attığı yeni anayasa çalışmasına katkı sağlayan 22 kişiden biriydi. 1997’de Bülent Tanör’ün hazırlattığı anayasa çalışmasında olduğu gibi yine geri adım atan TÜSİAD’ın tavrını çok yanlış buldu: “TÜSİAD’ın geri adım atmasından sonra Ümit Boyner istifa etmeliydi!”
  </p>
  <p class="MsoNormal">
   -TÜSİAD’ın yeni anayasa çalışmasında, fikri alınan kanaat önderlerinden birisiniz…
  </p>
  <p class="MsoNormal">
   TÜSİAD’ın anayasa çalışmasını hazırlamak için görevlendirilen Ergun Özbudun, Serap Yazıcı, Turgut Tarhanlı ve Ersin Kalaycıoğlu beni çağırdı. O günkü konu: “Anayasadaki etnik sorun nasıl ele alınmalıdır?” O görüşme bittikten sonra dedim ki, “Ben artık gelmeyeyim.” Dediler ki, “Hayır, efendim, gelecek toplantıya da gelmenizi istiyoruz. Orada yerel yönetimlerdeki özerklik sorununu konuşacağız.” Beni TÜSİAD adına davet etmişlerdi. Konuşmamın bir yerinde “TÜSİAD daha önce de buna benzer çalışmalar yaptı. Değerli dostum Bülent Tanör’ün hazırladığı anayasa raporunu ilk okumada rafa kaldırdılar. Sahip çıkmadılar. Yine böyle bir şey olacaksa, saygıdeğer anayasa profesörlerinin bu kadar emek sarf etmelerine gönlüm razı değildir. Bu itibar sarsıcı bir sonuç doğurur.” deyip endişemi açıkladım. TÜSİAD’ın bu çalışmanın arkasında duracağına yine ihtimal veremediğimi de şöyle açıkladım: “Çünkü Türkiye’deki burjuvazi, devlet eliyle var edilmiş, besleme bir burjuvazidir. Umarım TÜSİAD değişmiştir.” TÜSİAD adına toplantıyı yöneten Ferhat Boratav, bu endişemi İshak Alaton’un da dile getirdiğini söyledi.
  </p>
  <p class="MsoNormal">
   -Ve dediğiniz oldu!..
  </p>
  <p class="MsoNormal">
   Maalesef, “Bu bizim değil, bilim adamlarının çalışmasıdır.” dediler. Oysa bilim adamlarını yönlendiren TÜSİAD’dır ve onun adına bu çalışma yapılmıştır. Bu bilim adamlarının görüşlerini beğenmiyorlarsa, kendileriyle aynı görüşte olanları çağırabilirlerdi. Kaldı ki bu bilim adamlarıyla çalışacak kanaat önderlerini de TÜSİAD belirledi. Şimdi nasıl olur da “Bu çalışma bizi bağlamaz.” diyebilirsiniz? Nitekim Ümit Boyner’in eşi Cem Boyner de bu çalışmaya sahip çıkılmasının önemli olduğunu, bu cesareti gösterip gösteremeyeceklerini dile getirdi. Ümit Boyner, “Bu insanları ben çağırdım. Yönetim kurulumuz bunu tasvip etti. Onların görüşlerine sahip çıkıyoruz.” diyerek istifa etmeliydi. Bunu yapmayıp sorumluluğun bilim adamlarına atılması, açıklanabilecek bir şey değildir!
  </p>
  <p class="MsoNormal">
   -TÜSİAD’ın geri adım atmasında, ortaya konan çalışmayı Abdullah Öcalan’ın da desteklemesinin etkisi olduğu yönünde iddialar var…
  </p>
  <p class="MsoNormal">
   Böyle bir iddiayı son derece saçma bulurum. Ben kadın haklarını savunuyorsam, bu görüşü vakti zamanında Sovyetler Birliği de savunuyorsa, benim komünist olduğumu göstermez! Bunu gerekçe yapabilmek için akıl ve izandan yoksun olmak lazım!
  </p>
  <p class="MsoNormal">
   -TÜSİAD içindeki ‘statüko’nun müdahalesi söz konusu olabilir mi?
  </p>
  <p class="MsoNormal">
   Tabii. Bu statüko, varlığını, devletten aldığı ihalelerle, hatta dış ülke yatırımlarını da devlet desteğiyle sürdürmektedir. Devletin kemikleşmiş politikalarına karşı politika izleyecek cesaretleri yok. Çünkü bağımsız, toplumun iç dinamikleriyle gelişmiş bir burjuvazi değildir. Hâlâ da devletten destek almaktadır, bu nedenle de Türk burjuvazisi erginliğine kavuşamadı.
  </p>
  <p class="MsoNormal">
   -İshak Alaton, kısa süre önce yaptığı açıklamada er geç bu statükonun tasfiye olacağını söyledi…
  </p>
  <p class="MsoNormal">
   Ben de Bülent Tanör’ün çalışmasından bu yana (1997) geçen süre içinde çok önemli değişiklikler olduğunu düşünüyordum. O nedenle gittim. Maalesef, statükocu iş çevreleri hâlâ etkin. Ama özellikle genç iş adamları, ileri demokrasiyi benimsiyor. Türkiye’nin uluslararası arenada etkin konuma gelmelerini istiyorlar. Bir süre sonra ağırlığın bunlara geçeceğine ihtimal veriyorum. TÜSİAD’ın statükosu, devletin ideolojisini temsil ediyor. Yani ordunun ve yüksek yargı bürokrasisi ile yüksek bürokrasinin ideolojisini… Bunlar Avrupa Birliği’ne karşı. Oysa TÜSİAD’ın çıkarı, AB’den yanadır. AB’yi savunma zorunluluğu vardır. Onlar AB’ye karşı diye senin de olman gerekmez! Keza, Kıbrıs gibi müzminleşen bir sorun; devleti elinde tutan statükocularca, toplumda baskı rejimini sürdürmek için bir araç olarak kullanılmakta. Bunu millî sorun hâline getirdiler.
  </p>
  <p class="MsoNormal">
   -TÜSİAD’ın geri adım atmasına neden olan, anayasanın ‘değişmez’ denilen ilk üç maddesi mi?
  </p>
  <p class="MsoNormal">
   Bunu söylemek, Türkiye’ye haksızlıktır. O maddelerin içinde Türkiye’nin demokratikleşmesine engel unsurlar var. “Türkiye Cumhuriyeti’nin dili Türkçedir” deniyor. Bir devletin tek dili olmaz! Resmî dili olur! Aksi hâlde, diğer bütün dilleri yok sayıyorsunuz. İlk üç maddede, ‘Atatürk milliyetçiliği’ diye bir kavram var. Ne anlama geldiğini bilen var mı? Herkes kendisine göre bir ‘Atatürk milliyetçiliği’ tarif eder. Atatürk, 1921 Anayasası’na dayanarak, Kürtlerin çoğunlukta olduğu yerlerde, onlara özerklik tanınması gerektiğini söylemiştir. Bunu Meclis’te de söylemiştir. Amasya Protokolü’nde de ifade etmiştir. Kürtlerin kültürel ve sosyal haklarının korunması gerektiğini belirtmiştir. Şimdi bu Atatürk milliyetçiliği mi, değil mi? Onun ideolojisi diye bir ideoloji yok. Pragmatik bir devlet adamıdır. Bürokrasi hangi ideolojiyi benimsiyorsa, onu ‘Atatürk milliyetçiliği’ diye sunuyor. Bütün bunları düşündüğünüzde ‘Atatürk milliyetçiliği’, ‘Atatürk inkılâpları’ ifadelerinin yer alması, anayasayı dondurur! İlk üç madde değişmez, diye yaygara koparmanın hiçbir bilimsel dayanağı yoktur.
  </p>
  <p class="MsoNormal">
   -‘Rejim elden gidiyor’ korkusu yok mu?
  </p>
  <p class="MsoNormal">
   Rejimin elden gitmesi sorunu değil bu! Statükonun bayraktarlığını yapmaktır; Türkiye’de ileri bir demokrasi istenmediğinin ifadesidir. Demokrasi olursa, bazı çevrelerin çıkarları ortadan kalkar. Sorun burada! Niye AB’yi istemiyorlar?
   <span>
   </span>
   Birçok general açıkça söylüyor bunu: “Rusya’yla, İran’la ilişkilerimizi geliştirelim. AB’yle işbirliği yapmayalım.” Yüksek bürokrasi aynı şekilde: “Türkiye’de demokrasi olmasın.” Kürtlere yönelik eleştiriler de aynı amaçla yapılıyor: “Devlet bölünecek, ülke elden gidecek.” Bunların hiçbiri gerçek değil. Ciddi bir sosyolojik tahlil yapın, Kürtlerin ayrılmasını gerektirecek hiçbir sebep bulamazsınız. Bugün Kürt burjuvazisinin varlık nedeni, devlettir. Toprak burjuvazisi, devletin desteği olmadan varlığını sürdüremez. Devletle bu kadar iç içe olan burjuvazinin kendi varlığını inkâr edip, bir Kürt devleti kurması asla düşünülemez! O bölgede ticaret yapanların hemen hepsi Türkiye’deki sanayi ve ticaret çevrelerinin mallarını götürüyor. Varlığı ona bağlı. Bu imkânları nasıl bırakır? Türkiye’de Kürt burjuvazisi yavaş yavaş sesini çıkarmakta ve BDP kaynaklı politikaları eleştirmektedir. Entegre olmayı arzulayan bir kesimdir, Kürtler. Türklerle eşit olmak istiyorlar: “Kendi anadilimi konuşabilmeliyim. Ama resmî dili de öğrenmeliyim. Bunu bilmeden ilerleyemem, zenginleşemem ve topluma katkım olamaz.”
  </p>
  <p class="MsoNormal">
   -Kürt sermayesinin Kürt sorununun çözümüne nasıl bir katkısı olabilir?
  </p>
  <p class="MsoNormal">
   Bir katkısı olmaz! Kürt hareketinin öncülüğünü yapan, küçük Kürt burjuvazisidir. Bunlar sayısal bakımdan gittikçe artıyor. Ben üniversiteye giderken Diyarbakır Lice’de sadece bir üniversite mezunu vardı. Ben de ikinci olacaktım. Bugün sadece İstanbul’da 400 civarında Liceli avukat var. Bu insanlar Türkçeyi sonradan öğrenmiş, Kürt olduğunun bilincinde insanlar. Aynı zamanda şehirlileşen insanlar. Bir de, ‘küçük burjuva proletaryası’ dediğim bir yapı var. İşçi değil, sanayici değil, tüccar değil, işletmeci değil. Yarı işsiz, sokakta dolaşan proleter insanlar. Bunlar çok duyarlıdır. Tarımın kapitalistleşmesi, köylerin yakılıp yıkılması nedeniyle şehirlere itilme sebeplerini de Kürt olmalarına bağlıyorlar. Ve o öncü aydın katmanla birlikte Kürt hareketinin içinde yer alıyorlar. Ama köyde kalanlar, hâlâ köylülük ideolojisinin baskısı altında, ağalara tabi; Kürt sorunuyla ilgili bir görüşü yok.
  </p>
  <p class="MsoNormal">
   -Bu noktada BDP’nin varlığını nasıl görüyorsunuz?
  </p>
  <p class="MsoNormal">
   BDP, bu aydın kesimin temsilcisi. Başka temsilciler var. Hak-Par, Katılımcı Demokrasi Partisi vs… Ama yığınsal olarak, küçük Kürt burjuva aydınlarını temsil eden, BDP. Yalnız bir handikabı var. O da PKK’nın etki alanı içinde olması. PKK da 30 yıllık mücadele sonunda, daha ileri gitmenin imkânsız olduğunu anladı. Osman Baydemir’in dediği gibi silahlı mücadele miadını doldurdu. Bunun farkındalar; ama nasıl kurtulacaklarını bir türlü çözemiyorlar. Devletin bu yönde adım atmasını istiyorlar. Anadilinde eğitim hakkı, barajın düşürülmesi, yerel yönetimlerin özerkliği… Hükümet, devletten doğru bir sinyal alamadı bu yönde. Yapılacak ilk şey, bir kamuoyu hazırlamak. Seksen yıldan beri, “Kürtler ayrımcıdır, yabancı devletlerle işbirliği yapar” propagandası işlendi. Şimdi bunun karşıtını yapmak gerekiyor. Bir ara Çiller (Tansu) böyle bir duyguya kapıldı. Viyana’da yapılan bir Azınlık Hakları Kongresi’nde İspanyol Başbakanı’nın anlattıklarından etkilenerek bir açıklama yaptı: “Biz de İspanya’daki Bask modelini tartışmalıyız.” Bir zılgıt yiyince, suçu basının üzerine attı. Kamuoyunu hazırlamadan olmaz! Kürt sorunu artık Kürtlerin tek başına çözebileceği bir sorun değildir, Türkiye sorunudur! Samimiyetle bu sorunun çözülmesini isteyen Türk aydınlar var. Bunlara ‘demokrasi güçleri’ diyorum. Bu ‘demokrasi güçleri’ ile Kürt hareketinin birleşerek ortak bir siyasi parti oluşturması lazım. Ama PKK sorunu çözülmeden de bu çok kolay olamayacak.
  </p>
  <p class="MsoNormal">
   -PKK’nın tam da bu noktada Kürt aydınları tehdit ettiğini düşünürsek, Kürt aydını olmak, ‘arafta kalma’
   <span>
   </span>
   durumu mudur?
  </p>
  <p class="MsoNormal">
   PKK kurulurken Stalinist bir çizgiyi benimsedi. Kendi deyimleriyle, o politika da “Kendisinin dışındaki siyasi hareketlere imkân vermeyen, diğer bütün hareketleri tasfiye eden bir politika.” Böyle bir anlayışın sonucudur, bütün bu tehditler.
  </p>
  <p class="MsoNormal">
   -BDP’nin ‘sivil itaatsizlik’ çağrısına yönelik düşünceniz ne?
  </p>
  <p class="MsoNormal">
   BDP’nin bu yoldan bir sonuç alması mümkün değil! Kendi gücüyle, mevcut partileri ‘yola getirmesine’ imkân yok. Çünkü BDP, bölgeye kapanmış bir parti. Yüzde 10 barajını aşamadığı için, parlamentoda etkili değil. Toplumda da etkili değil. Dolayısıyla, sorunun çözümüne katkısı olamaz. Az önce dediğim gibi güçlü bir Türkiye ve demokrasi partisi oluşursa ve yüzde 10 barajını aşıp Meclis’e girerse, en az 60-70 milletvekili çıkarır. O zaman hem sözünüzü geçirebilirsiniz hem de kamuoyunu hazırlarsınız. Siyasi partileri sizle işbirliği yapmaya zorlarsınız.
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-29180-tusiadin-geri-adimindan-sonra-umit-boyner-istifa-etmeliydi.html), [web.archive.org (arşiv bağlantısı)](http://web.archive.org/web/20110429021936/http://aksiyon.com.tr:80/aksiyon/haber-29180-tusiadin-geri-adimindan-sonra-umit-boyner-istifa-etmeliydi.html)
