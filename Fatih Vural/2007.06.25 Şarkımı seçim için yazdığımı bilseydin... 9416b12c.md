# Şarkımı seçim için yazdığımı bilseydin...

*Fatih Vural 2007.06.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   22 Temmuz öncesinde sesli propagandanın yüz yıllık tarihinin izini sürerek seçim şarkılarına odaklandık. Son dönemlerde pop hükümranlığından kurtulan seçim şarkıları, Anadolu'yu da sahipleniyor.
  </font>
 </div>
 <div id="newsText">
  <font class="detail-text">
   Teknolojinin hızlı gelişimiyle birlikte "global dünya köyü" her geçen gün küçülüyor. İletişim alanındaki baş döndürücü ivme, modern çağ insanını 'haber' merkezli bir hayatın içine çekiyor. Bunun bir başka boyutu da propaganda. Propaganda kelimesinin belki de en iyi anlam bulduğu alan ise seçimler. Mahallemizin elektrik direklerine asılmış bayraklardan tutun, seyyar bir minibüsün hoparlörlerinden yükselip evimize ulaşan şarkılar, sloganlar, hep bu propagandanın parçası. Bir yönüyle siyasetin sözlü kültürü... Bu alanda yaptığı çalışmalarla adını duyuran Yard. Doç. Dr. Mehmet Alkan, ilk sesli propagandayı, 2. Meşrutiyet döneminde İttihatçıların yaptığını saptamış. Söz konusu eylemin faili ise 13 Nisan 1909'da patlayan 31 Mart ayaklanmasını bastıran Hareket Ordusu'nun başındaki Mahmut Şevket Paşa.
   <br/>
   <br/>
   MENDERES'E KÜRTÇE AĞIT
   <br/>
   <br/>
   Orduya yaptığı konuşmayla, ilk kez plağa kaydedilmiş propagandanın öncüsü olan Mahmut Şevket Paşa'nın ardından, Cumhuriyet'in ilk yıllarında Atatürk'ü öne çıkaran şarkılar yapılmış. İnönü döneminde Türkiye'yi 2. Dünya Savaşı'na hazırlayan plaklar bile yapılırken, Menderes döneminde ABD ile ilişkileri öne çıkaran kayıtlara rastlanıyor. Hatta, Menderes'in idamından sonra Kürtçe ağıdın kaydedildiği 45'liğe bile
   <br/>
   <br/>
   Çok partili sisteme geçilmesinin ardından şekillenme sürecine giren propaganda şarkıları, Alkan'ın ifadesine göre 1961-79 arasında daha sık duyulmaya başlandı. Ama şarkılar her zaman övgüye mazhar kılmıyordu liderleri; Ateş Böcekleri, Sivri Sinekler ve Garibanlar gibi grupların hicivlerinden Bülent Ecevit de nasibini aldı, Süleyman Demirel de Demokrat Parti'nin kuruluşunda kullandığı, bugün hâlâ sağ partilerin şiarı haline gelen "Yeter, Söz Milletin" sloganı, şarkı-slogan bitişmesinin fitilini ateşlerken, 1965 ve 1969 seçimleri, bu değişimi şahikasına ulaştırdı. Birinci ve ikinci milliyetçi cephelerin oluşturduğu koalisyon hükümetlerine dönük mizahi eleştiriyle yüklü şarkılar bir anda plak firmalarının gözdesi olurken, oluverirken, doğu illerinin geri kalmışlığına ilişkin çarpıcı sözlerle yüklü plaklar da, merkez-çevre arasındaki ayrımın rahatsız edici boyuta ulaştığını dillendiriyordu.
   <br/>
   <br/>
   1980 darbesine kadar olan dönemde keskinleşen sağ ve sol ayrımı, sloganlarla notaya dökülürken; 70'lerin ikinci yarısından sonra Nükhet Duru, Neco ve Şenay gibi pop sanatçılarının kardeşlik, barış gibi mesajlar vermesi ne yazık ki pek  işe yaramadı.
   <br/>
   <br/>
   VE DARBE ŞARKILARI...
   <br/>
   <br/>
   Türk siyasal tarihinin, müzikle kesişmesinden bu kadar çok şarkı ve slogan doğmuşken, bizlerin aklında kalan ise, ya geçiş (askerî müdahale) dönemlerinin ya da yakın siyasal tarihin kullandığı müzikler oluyor. 1960 darbesinde ordunun tercihi "Olur mu Böyle Olur mu, Kardeş Kardeşi Vurur mu?" diyen Behiye Aksoy iken, 1971 muhtırasında 'Kahramanlık Türküleri' ile Hasan Mutlucan ayarı veriyor; 'Memleketim' ile Ayten Alpman da coşkuya aracılık ediyordu!... Takvim yaprakları, 12 Eylül 1980'i gösterdiğinde Hasan Mutlucan'ın yanına bu kez "Türkiyem Türkiyem cennetim, Benim eşsiz milletim" diyen Müşerref Akay eklendi. İlginçtir ki, darbe döneminde öne çıkan sanatçılar üzerlerine yapışan bu etiketten bir türlü sıyrılamadılar, daha ötesi hep bu şarkılarla özdeş kılındılar. Belki Ayten Alpman hariç Zira Alpman, 'Ben Varım', 'Ben Böyleyim' gibi hitleriyle de anılmakta. Ve yine Ayten Alpman'ın 'Memleketim'i, bugün bile tercih edilmesi (AK Parti ve CHP) yönüyle güncelliğini korumayı başarmayı bilen tek eser oldu.
   <br/>
   <br/>
   ÖZAL'IN DEĞİŞMEYEN MİRASI
   <br/>
   <br/>
   1980 darbesinin ardından iktidara gelen Anavatan Partisi lideri Turgut Özal'a  atfen uyarlanan "Arım Balım Peteğim" şarkısı, Mesut Yılmaz'la birlikte değişime uğramıştı: "Arım balım peteğim-Anavatan direğim-Güveniyoruz sana-Yılmaz benim liderim" Tabii bugün bakıldığında, "Ne boş vaat ne yalan-Ne kursağında haram-Mesut Yılmaz başbakan-İktidara geliyoruz" dizeleri ikna edici gelmeyebilir; ama o zaman çok tutmuştu. 1994 seçimleri için dönüştürülen bu şarkı, 13 dakika 37 saniyelik süresi ve tekrar eden müziğiyle, insanı sabır taşına çevirmekle kalmayıp, Türk siyasal tarihinin 'en uzun şarkısı' olarak literatüre geçti.
   <br/>
   <br/>
   90'lı yıllarda siyasetle müzik arasındaki pragmatik ilişki, zihniyet birlikteliğine taşındı. Liderler yaşlanıyordu; ancak seçmen gençleşiyordu. Bu kitleye hitap edecek de, iyi bir trend yakalayan popüler müzikti. Kulakta kalıcı olan, müzikal altyapısı bilgisayarla desteklenen, kitleyi zorlamayacak ve ritmik yapısıyla coşkunluğa sürükleyecek bir müzik Bu süreçte en iyi çıkışı yapan ise Sezen Aksu ile anlaşan Mesut Yılmaz olmuştu. "Hadi bakalım kolay gelsin-bir acayip zor yarış-Bana ne aman, ben anlamam-Pek hesaplı ince iş." dizeleri, aslında hiç değiştirilmeden bir seçim psikolojisini anlatmaya yetiyordu. Tek eksik yanı, partinin manipülasyonuydu. "Anavatan en başta-Bu en büyük yarışta-Koşarak geliyor Yılmaz-Gülerek gülerek en başta." sözleriyle bu da yapıldı; ama şarkı doğruyu söyleyemedi, 1991 seçimlerini 'iki anahtar' vaadiyle siyasete dönen Süleyman Demirel'in DYP'si kazandı.
   <br/>
   <br/>
   Demirel, tıpkı ortağı SHP gibi seçim şarkılarından ziyade babalığına güveniyordu, beklediği oldu da. Demirel gibi siyasete geri dönen Necmettin Erbakan'ın Refah Partisi ise mehter marşı ve ezgilerden uyarlama şarkılarla seçmenine hitap ederken, Ecevit vazgeçemeyeceği "Gözün aydın Türkiye-Ak güvercin geliyor-Güçlendikçe DSP-Halkın yüzü gülüyor" şarkısıyla arz-ı endam ediyordu.
   <br/>
   <br/>
   1994'te yerel, 1995'te de genel seçime giden Türkiye'de birçok anketin öngörüsü boşa çıkmış, muhafazakâr kimliğiyle öne çıkan Necmettin Erbakan'ın Refah Partisi, seçmenin sandıktaki tercihi olmuştu. Onlar hiçbir zaman pop kültüre teslim olmadılar; seçim şarkıları kimi zaman milliyetçi yanlarını vurguladıkları mehter marşları, kimi zaman da ümmetçi özelliklerini ortaya koydukları ezgiler oldu. Ancak Refah Partisi'nin bir seçim şarkısı dikkat çekiciydi. Muhafazakâr kimliğiyle bilinen sanatçı Yıldırım Gürses'e teklif götürülmüş, kabul sonucunda 'Müjdeler olsun-Refah geliyor-Adil düzen geliyor-Refah geliyor' diyen usta müzisyen haklı çıkmıştı!
   <br/>
   <br/>
   YILMAZ, ÇİLLER VE POP'UN YÜKSELİŞİ
   <br/>
   <br/>
   1994, 1995 seçimlerine DYP'nin başında giren Tansu Çiller de propaganda anlamında radikal atılımlar yaparken, tıpkı Mesut Yılmaz gibi pop kültürle organik bağlar kurdu. Çiller ve Yılmaz, sesli propaganda tarihimizde popüler kültür odaklı hareketlerinin dışında, kendi isimlerini partinin önüne geçirerek de bir dönüşümün temsilcisi oldu. Çelik'in kopuşundan sonra İzel-Ercan olarak yollarına devam eden ikili, 94 yazında ses getiren 'Hasretim' isimli şarkılarını "Oy Mesut denizleri aş da gel kurbanın olam-Kurtar bizi bunlardan ne olur-Anavatan haydi durma gel aman aman-Götür bizi ileriye ne olur." biçiminde bambaşka bir hale sokuverdi.
   <br/>
   <br/>
   Tansu Çiller'in seçimi ise yine aynı dönem patlayan, Mustafa Sandal'ın 'Bu kız beni görmeli'siydi. 'Gerçeküstü' parçanın, DYP için bu kıvamı biraz daha artırıldı. "Kardak kayasına çıkmış birkaç deli-Bu bacın korkmadı kürsüden kükredi-Bu bayrak inecek, bu asker gidecek-Dünya âlem Türkün gücünü görecek." dizesiyle akan şarkı "Kararlısın Çiller'im-Seni sever milletin-Yalnız sana oy veririm artık"la sonlanıyordu.
   <br/>
   <br/>
   Büyükşehirlerde patlayan bombalar, şehit sayısındaki büyük artış, Tansu Çiller'i terör konusunda ciddi adımlara zorlamış, milliyetçilik 90'ların ortalarından itibaren yükselişe geçmişti. DYP'nin seçim şarkıları da bu yönelim doğrultusunda yeniden şekilleniyordu.
   <br/>
   <br/>
   28 Şubat postmodern müdahalesinden iki yıl sonra yapılan 99 seçimleri, propaganda anlamında özellikle merkez sağ partiler için eski heyecanını korumuyordu. Seçimin yıldızı olacak DSP ve MHP'nin seçim müzikleri, ilk kez bu kadar geri planda kaldı. DSP, 'Gözün aydın Türkiyem'den vazgeçmiyordu; MHP ise ilk kez seçim şarkısında kitleselliği ön planda tutuyordu. Seçilen pop şarkısı değilse de; Mustafa Yıldızdoğan 'Ölürüm Türkiyem' ile müzik dünyasını sallamıştı.
   <br/>
   <br/>
   ŞARKIM YOK; AMA İKTİDARIM VAR
   <br/>
   <br/>
   Seçim meydanlarında eski şarkılarını çalmaya devam eden ANAP, Özcan Deniz'in 'Hadi hadi meleğim' diye bilinen parçasından uyarlanan 'Haydi Anavatan'ı görücüye çıkardı. Fabrikasyon şarkı, kısır bir müzikaliteden kurtulamamış, nakaratlarda her zamanki gibi lider öne çıkarılmıştı. "Hadi Anavatan-Önce vatan-Yılmaz ülkeme lazım adam-Tek yürek olduk buradayız-Mesut Yılmaz yine yanındayız."
   <br/>
   <br/>
   DYP'nin de tercihi farklı değildi. 1997'de Erol Köse'nin desteğiyle büyük bir çıkış yaşayan Ayna grubuyla anlaşılarak Ceylan isimli parçası alındı. "Yeniden düştüm yollarına-Türkiye'miz Doğru Yol'da-Çağdaş mutlu bir ülkeyiz biz-İki binlere Doğru Yol'la" girişi, coşkulu "Seninle ülkem coştu be Çiller-Hasretlik bitti, Başbakan Çiller." nakaratıyla sonlanıyordu. DYP, 'Harran Ovası' ile pop kültürden biraz uzaklaşıp Anadolu'ya yaklaşmayı denedi: "Sensin buraların Tansu anası, Tansu bacısı-Şahlanıyor ülkem-Harran ovası, Harran ovası". Çiller, bununla da yetinmedi, 'Gel ha böyle' gibi popüler bir türkü ile kentten uzaklaşmadan Anadolu'ya göz kırpmaya devam ediyordu. Türkü, Karadenizli İsmail Türüt'ündü ve İbrahim Tatlıses meşhur etmişti: "Gel ha böyle gel ha böyle bu yana-Müjdeler olsun sana-Türkiye'm karar verdi-Tansu Çiller'den yana."
   <br/>
   <br/>
   TAYYİP'SİZ ŞARKILAR...
   <br/>
   <br/>
   DYP, 'merkez sağ'da birleşmenin adresi olamasa da 22 Temmuz seçimlerine Demokrat Parti adıyla girecek. Bu da Menderes misyonunun devamı anlamına geliyor. 10 yıl önce yapılan "Gel Ha Böyle"nin sözlerinin satır araları da bugünün habercisiydi adeta: "Menderes'in gelini-Demirel'in vârisi-Şahlanıyor Türkiye'm-Kıratın süvarisi." "Menderes'in gelini" ifadesinden bir şey anlayabildiniz mi? Bu, kafiye uydurabilmek adına yapılan özensiz çalışmalardan sadece bir tanesi.
   <br/>
   <br/>
   Seçim şarkıları endüstrisinden profesyonel anlamda bahsedebilmek ne yazık ki mümkün değil. 80'lerde bu işe soyunan ve sektörün en önde giden temsilcilerinden Müzikent'in sahibi Gökhan Şen bile "İsteyen milletvekili adayına 24 saat içinde şarkıyı teslim ediyoruz." diyor. Sanattan vazgeçtik, ya titizlik? Şen, yaptıklarını "butik bir iş" olarak görüyor: "Müziğin terziliğini yapıyoruz. Dikebileceğimiz elbise sayısı sınırlı."
   <br/>
   <br/>
   3 Kasım 2002 seçimleri öncesi her fırsatta birlik ve beraberlik vurgusu yapan AK Parti, seçim şarkılarını da bu doğrultuda hazırlattı. ANAP ve DYP gibi pop kültür üzerinde yükselen bir söylemi tercih etmek yerine Anadolu'nun müziğini tercih etti. Hoparlörlerden bir pop şarkıcısı yerine, kentle bağını koparmayan; ancak Anadolu müziği yapan Uğur Işılak'ın nağmeleri yükseliyordu: "Çatık kara gözün-Namustur her sözün-Senin alnın yüzün-Ak, ak, ak." Işılak, kültürlü bir müzisyen olmanın yanında, şarkılarında Anadoluluğu ön planda tutmasıyla yanıyla da AK Parti'ye hitap ediyordu. Bunda, "Kalk doğrul tez elden-Ayrılma güzelden-Yardımcın ezelden-Hak, hak, hak." diyen bir muhafazakârlık da vardı; "Haydi Anadolu-Yol kardeşlik yolu-Şahlansın ne varsa-Edirne'den Kars'a." diyen bütüncü bir bakış da
   <br/>
   <br/>
   Hepsinden öte bir şey vardı ki, o da şarkıyı ilk keşfedenin CHP Genel Başkanı Deniz Baykal olmasıydı. Işılak, şarkıyı ilk isteyen kişi olan Baykal'a, sözlerinin değiştirilmemesi şartıyla vermiş; diğer partilerden gelen istekleri de geri çevirmemişti. Ancak, partilerin temsiliyeti ve kimliği göz önüne alındığında, hem melodik hem de sözel yapısıyla şarkının AK Parti'ye daha uygun olduğu anlaşıldı. AK Parti, 2002 seçimleri için "Ak, ak, ak" gibi davul ve zurna ağırlıklı, kısmen pop ritimleriyle desteklenen şarkıların yanı sıra, 'Bundan Böyle' gibi daha Batılı yapılmaya çalışılmış zorlama şarkıları da tercih etti. Ancak hepsinin ortak noktası, hiçbir şarkıda Tayyip Erdoğan isminin geçmemesiydi. ANAP ve DYP'de görmeye alıştığımız ve dahi alıştırıldığımız 'lider merkezli' söylem terkedilmişti.
   <br/>
   <br/>
   BUNLAR İÇİN ANAP LAZIM!
   <br/>
   <br/>
   ANAP ve DYP'de ise sular aynı yönde akmaya devam etti. Çiller, 2002 seçimlerinde, parti şarkılarının üzerinde çok fazla durmazken, Yılmaz yeni atılımlar peşindeydi. Önce Nil Karaibrahimgil'in 'Yeni Bir Neden Lazım' parçasının yorumcusu Sertab Erener'in kapısını çaldı. Şarkı, özgün haliyle oryantal ritimlerle iyi harmanmıştı; ancak ANAP'ın seçim şarkısı şeklinde düzenlendiğinde, ney ve bağlama ile güçleneceği yerde uyumsuzluk nedeniyle silikleşti: "Herkese iş-Herkese aş-Daha çok özgürlük lazım-İyi bir haber, iyi bir kader-Bunlar için ANAP lazım."
   <br/>
   <br/>
   ANAP, bununla yetinmedi. Popçular kervanını arkasına aldı. Aralarında Ercan Saatçi, Çelik, Serdar Ortaç, Ege, Burcu Güneş ve Ebru Gündeş'in de bulunduğu topluluk 'İşte Benim Türkiyem' dedi. Şarkının en özgün yanı ise içinde ne ANAP, ne de Mesut Yılmaz ifadesinin geçmesiydi. Bu yönüyle şaşırtan parçanın nakaratı "İşte benim Türkiyem-Güçlü büyük ailem-İşte benim Türkiyem-Canım kadar sevdiğim." şeklindeydi. Lakin, yapılan şarkıcı seçimleri tutarsızlık noktasına uzandı. Geçtiğimiz günlerde yapılan Cumhuriyet mitinglerinde Deniz Baykal'ın yanında yer alan ve konserlerinde başörtülü bayanlardan rahatsızlık duyan Çelik'in, şarkının "Bayrağım kadar benim, insanım kadar inançlı." bölümünü okuması gibi
   <br/>
   <br/>
   2002 seçimleri öncesinde, seçmenin karşısına ilk kez çıkan Genç Parti mitingleri şova dönüştürürken, Gençlik Marşı'nı kullanması, milliyetçiliğe yanaştığının ifadesiydi.
   <br/>
   <br/>
   SORDUM NAMIN VERDİLER, MEHMET AĞAR DEDİLER
   <br/>
   <br/>
   2004 yerel seçimlerinin siyaset sosyolojisi perspektifinden belki de en cazip yanı, yenilik arayan merkez sağ partilerin geçiş sürecinin nasıl olacağını izlemekti. DYP'de Mehmet Ağar genel başkanlık koltuğuna otururken, Anavatan Partisi'nin başına yeni bir yüz, Nesrin Nas geçti. İki liderin de yapılan seçimlerden çok büyük bir umudu olmadığı halde, Nas'ın bu yönde girişimi bile olmazken, Ağar çok ilginç tercihlerde bulundu. Seçim dönemlerinin gözde ismi İbrahim Tatlıses'in yorumladığı "Pala Remzi", "2002 Mehmet" gibi ilginç bir isme uyarlandı, tabii sözler de "Tüfenk aldım çıktım keklik avına-Elazığ'dan geldim vatan çayına-Aşiretler bir yiğidi metheder-Mehmet Ağa derler onun namına-Vay vay Mehmet-Âlem, Ağar'dan razı-Sordum namın verdiler-Mehmet Ağar dediler-Pala bıyığı değil-Yüreğidir dediler." 2002 seçimlerinde Meclis'e memleketi Elazığ'dan bağımsız milletvekili olarak giren Ağar, devraldığı pop kültür mirasını da yıkıverdi. Tatlıses'in söylediği 'Esmersen Güzelsin' ve 'Mavilim' türküsünün adaptasyonları bunu destekledi. Ağar'ın en radikal seçimi ise  "DYP'yle el ele" isimli rap parçasıydı. Bu şarkı, "El ele verirsek kurtulur bu memleket-Gelen geçen attı sana kelek" sözleriyle rap müziği taşıyabilmişti. Peki rap müzik DYP'yi taşıyabilecek miydi? Şarkı söylemi itibariyle, bir mirasın reddi olarak anlaşılmaya da açıktı. Gümrük Birliği için büyük mücadele veren Tansu Çiller'den sonra "Avrupa birliği dediler bir numara-Kıbrıs'ı mı verecekler önden kaparo?" diyen bir Ağar çıkışıyla karşılaşıyorduk.
   <br/>
   <br/>
   CHP'nin 2004 seçimlerindeki en büyük kozu Kenan Doğulu'ydu. "Güzeller İçinden" şarkısına talip olan parti, düzenlemeler de dâhil olmak üzere genç şarkıcıya 32 bin dolar ödedi. Kitleyi en iyi yöneten sanatçılardan sayılan Doğulu da, zurna ve davul gibi Anadolu ritimlerini veren şarkısı da iyi bir seçim sayılırdı. "Adaylar içinden bir seni seçtik-Oyları sana, biz sana verdik-Liderler içinden biz seni seçtik-Oyları sana, CHP'ye verdik."
   <br/>
   <br/>
   "Beraber yürüdük, biz bu yollarda", Tayyip Erdoğan'ın en sevdiği şarkı olarak biliniyor. Başbakan'ın katıldığı her programda, açılışta ya da mitingde çalınması bir ritüel haline gelen şarkı, özgün haliyle 2004 seçimleri öncesinde de alanlarda yükseldi. AK Parti, bir yerel seçim olmasının yanında, büyük bir oy oranıyla geldiği genel seçimlerin üstünden çok geçmemesi sebebiyle yeni seçim şarkıları üzerinde fazla durmadı. Şarkıların güncelliğini koruması da bunda bir etkendi.
   <br/>
   <br/>
   22 Temmuz seçimlerine haftalar kala, sıcaklarla birlikte siyasetin harareti de artıyor. Halkla buluşmak için yurt gezisine çıkmaya başlayan liderleri, bu seçimde de şarkılar yalnız bırakmayacak.  Oy oranını daha da artırmayı hedefleyen AK Parti'nin bu seçimdeki kozu da Uğur Işılak. Albümüne koymayı düşündüğü "Her Şey Türkiye İçin" isimli şarkısını, partililerin beğenip Erdoğan'a sunmaları, karşılığında olumlu cevap almaları üzerine, Işılak şarkıyı ücretsiz verme kararı almış: "Parti beni çok ilgilendirmiyor. Tayyip Bey'in şahsında ben bu eseri vermiş oldum. Çünkü başbakana bir hürmetim, muhabbetim var."
   <br/>
   <br/>
   AK Parti'nin seçim platformunda Işılak'ın "Haydi Anadolu"su ile Özhan Eren'in 'Yeniden', 'Her Şey Bu Millet İçin" şarkıları da çalacak. 70'lerin efsane şarkısı 'Sev Kardeşim' ile seçmenlerine heyecan katmak isteyen AK Partililer bu isteklerinden vazgeçseler de, daha önce ANAP'ın kullandığı 'Hadi Bakalım' için Sezen Aksu'nun kapısını çalmalarıyla hep hatırlanacak. Minik Serçe de "Şarkılarımı bu aralar bir siyasi partiye vermeyi düşünmüyorum." cevabıyla
   <br/>
   <br/>
   Deniz Baykal'ın seçimlerdeki tercihi ise "Güzel Günler Göreceğiz" ile Edip Akbayram. Nazım Hikmet'in şiirinden uyarlanan şarkıyı okuyan Akbayram, Cumhuriyet mitinglerinde de sahnedeydi. CHP, Kenan Doğulu'dan bu seçimde de yararlanacak.
   <br/>
   <br/>
   MHP, 'SEÇİM ALBÜMÜ' ÇIKARABİLİR
   <br/>
   <br/>
   DP ise seçim şarkısı olarak, söz ve müziği Nilüfer'e ait 'Buraya Kadar'ı tercih etti. Ağar, şarkının alaturka, arabesk, halay, horon, marş, opera, pop, rock ve türkü versiyonları ile kitlesine seslenme düşüncesinde.
   <br/>
   <br/>
   MHP ise seçim için 10 şarkı hazırlattı. Bu şarkılardan özellikle, Mustafa Yıldızdoğan ve Zafer İşleyen'e ait olanlar öne çıkıyor. Poptan türkü formuna kadar geniş yelpazede hazırlanan şarkılar arasında Zafer İşleyen'in "Partimiz MHP" ve Atilla Dilek'in "Kutlu Dilek"i ilginç tınılarıyla dikkat çekiyor.
   <br/>
   <br/>
   Görünen o ki, seçim şarkıları, partilerin ve liderlerin karakterlerinden izler taşıyan yönleriyle, bize önemli bir veri alanı açıyor. Liderler ve partiler gibi şarkılar da değişiyor. Poptan vazgeçilmiyor; ancak Anadolu'ya ciddi bir dönüş var son dönemlerde. Yapılan müziğin kalitesi de gün geçtikçe yükseliyor. Ancak sözler üzerinde daha fazla olgunlaşmaya ihtiyaç var. Sloganlaşabilen; ancak çok da basitliğe kaçmayacak sözlere Bir de kitle üzerinde şarkıların etkisini fark edebilip, bu konuda daha özenli davranacak liderlere Ne de olsa, söz uçar, şarkı kalır!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=17879), [web.archive.org (arşiv bağlantısı)](http://web.archive.org/web/20140616061232/http://www.aksiyon.com.tr:80/aksiyon/newsDetail_getNewsById.action?newsId=17879)
