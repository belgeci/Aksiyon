# Sinoplu bienali sevdi

*Rumeysa Kiger 2012.09.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu yıl dördüncüsü düzenlenen Sinopale, sadece sanatçılarla Sinopluları bir araya getirmiyor. Sakinlerine şehirleri hakkında konuşma fırsatı da sunuyor.
  </font>
 </div>
 <div id="newsText">
  <font class="detail-text">
   <p>
    Sinop Arkeoloji Müzesi’nin bahçesinde, 2 bin 500 yıllık Serapis Mabedi’nin hemen yanında toplanmış küçük bir kalabalık. Sanatçı Zeynep Çakır’la ilgili bir serginin açılışına, Hükümet Meydanı’na davet ediliyoruz. 1951 yılında Sinop’ta doğup, daha sonra Kosta Rika’ya taşınan ve 1991’de geçirdiği trafik kazasında hayatını kaybeden Çakır’a dair bilgi toplamak isteyen bir grup öğrenci, Sinopluları sergilerine çağırıyor. Açılış mekânında toplanmış kalabalığı görenler ne olduğunu anlamak için biraz durup dinliyor; içlerinden nüfus müdürlüğüne gidip ailesi ya da doğduğu evle ilgili bir şeyler öğrenilebileceğini söyleyenler yahut bu çocuklara mutlaka yardım edeceklerini bildirenler var.
    <p>
     Geçen hafta dördüncüsü başlayan ve tarihî cezaevi başta olmak üzere, şehrin birçok noktasına yayılan Uluslararası Sinop Bienali, yani Sinopale, şehrin sakinlerini etkinliğin birer parçası hâline getirmeye gösterdiği özenle dikkati çekiyor. 8 sene önce, Sinoplu bir sanatçı olan Profesör Melih Görgün’ün girişimleriyle başlayan bienal, Türkiye’den ve dünyanın birçok yerinden sanatçıyı Sinoplularla, çeşitli atölye, forum, sohbetw ve hatta sergi ve etkinliklerin üretimi süresince bir araya getirmekle kalmıyor, yerli halka şehirleri hakkında düşünme ve söz söyleme imkânı da tanıyor.
     <p>
      Açılış akşamı tarihî cezaevinin Çocuk Islah Evi binası önünde toplanmış kalabalık balkonda çekirdek çitlerken, Vietnamlı sanatçı Quynh Dong tarafından keşfedilen Zehra Teyze’nin şarkısına eşlik ediyoruz: “Bahçelerde kereviz/Biz kereviz yemeyiz/Bize Sinoplu derler/Biz güzeli severiz/ Tin tin tini mini hanım/Seni seviyor canım.”
      <p>
       Sergideki eserlerin çoğu sanatçıların Sinop’ta zaman geçirmesi, şehrin ve ıslahevinin tarihiyle ilgili araştırmalar yapması sonucunda oluşturulmuş. Örneğin Amerikalı Ashley Hunt, Sinoplularla cezaevi hakkında bir dizi röportaj yaparak bir video çekmiş. Hapishanede yatan kadın ve erkek mahkum konuşmalarina da yer verilen videoyu tavana yansıtılmış bir gökyüzü görüntüsü ve mahkumlardan birinin hapishaneyi gezerken okuduğu şiirlerin sesleri tamamlıyor.
       <p>
        Eserlerin kimisi Sinop’un kolektif belleğine gönderme yaparken, kimisi de şehirdeki sosyal hayatın çeşitli yönlerine eğiliyor. İnsel İnal ürettiği 300 seramik silahı Sinoplu çocuklara boyatarak sergilerken, Volkan Kaplan ve Erdem Şentürk şehirle ilgili ikonografik imajlardan oluşmuş hücre benzeri bir yapı inşa etmişler. Yılmaz Vurucu ve Bahanur Nasya’nın çektiği belgesel, şehirleşme ve denizin oluşturduğu kültür gibi konulara odaklanırken, Sümer Sayın, Sinop burnunu karadan ayırarak bir ada hâline getirme projesine atıfta bulunan bir iş üretmiş. Geçen aylarda Sinop Valisi tarafından açıklanan, şehri bir cazibe merkezi hâline getirmek ve turizmde bir marka oluşturmak için, Sinop’u en dar noktasından bir kanalla adaya çevirme hevesine gönderme yapan bu iş ‘Kaçış Adası’ isimli, bayrağı, marşı, ve dili de olan bir ülke tasarısı.
        <p>
         Sinop’un geleceğini belirleyecek projeler sadece bu çılgın fikirle sınırlı değil. Halk tarafından sık sık eleştirilen nükleer ve termik santral kurma planlarının yanı sıra çeşitli HES projeleri de gündemden düşmüyor. Bienalin bu seneki konsepti ‘Gölgenin Bilgeliği: Bozulmuş Bilgi Çağında Sanat’ işte tam bu noktalara, tüm dünyada ve Türkiye’de, yaşayanların katılımı olmaksızın uygulanan karar süreçlerine, Sinop örneği üzerinden dikkati çekiyor.
         <p>
          Küratör Işın Önol tarafından geliştirilen konsept bir yandan Sinop’ta doğmuş felsefeci Diyojen’e de gönderme yapıyor. Bir gün Diyojen oturduğu yerde güneşlenirken Büyük İskender yanına gelir ve her ne isterse kendisine bahşedebileceğini söyler. Bunun üzerine Diyojen “Gölge etme, başka ihsan istemem!” diye cevap verir. Bu anonim hikâye bir yandan, yüzyıllardır bir tür sürgün şehri olarak yaşayan ve hapishanesiyle ünlü bir şehrin üzerine çöken karanlıktan edinilebilecek bilgelikle ilgili yorumlanabileceği gibi, Diyojen’in güneşle, yani doğal olanla hemhal olma isteği üzerinden şehir için tasarlanan projelere bir tür eleştiri olarak da görülebilir.
          <p>
           Sinopale, kültür sektöründe yer edinmeye çalışan genç küratörlere fırsat sağlamasıyla da ayrıca önem arz ediyor. İçlerinde epey genç isimlerin de bulunduğu Beral Madra, Aslı Çetinkaya, Elke Falat, Işın Önol, Dimitrina Sevova, Janet Kaplan ve Sean Kelly gibi kalabalık bir küratör grubu sergiyi hazırlarken en fazla etkilendikleri şeyin şehir insanlarının gönüllü katkısı olduğunu sık sık dile getiriyor. Çevirmenlerinden halkla ilişkiler uzmanlarına, organizatörlerinden küratörlerine kadar herhangi bir karşılık almadan çalışan bu kalabalık grubun heyecanı, Sinopale’yi Türkiye bienalleri arasında son derece ayrıcalıklı bir konuma yükseltiyor.
           <p>
            <p>
             Sinop Cezeavi’nin dünü ve yarını
             <p>
              Evliya Çelebi’nin 1568 yılında “Büyük ve korkunç bir kaledir. 300 demir kapısı, dev gibi gardiyanları, kolları demir parmaklıklara bağlı ve her birinin bıyığından 10 adam asılır, nice azılı mahkumları vardır. Burçlarında gardiyanlar ejderha gibi dolaşır. Tanrı korusun, oradan mahkum kaçırtmak değil, kuş bile uçurtmazlar.” şeklinde tarif ettiği tarihî Sinop Cezaevi’nin içinde bulunduğu Sinop Kalesi 4 bin yıl önce Gaskalılar tarafından inşa edilmiş. Sırasıyla Grekler, Persler, Pontus Krallığı, Romalılar, Bizanslılar, Selçuklular ve Osmanlıların eline geçen kale uzun yıllar tershane ve zindan olarak kullanılmış.
              <p>
               1887 yılında tam anlamıyla bir hapishaneye dönüştürülen yapıda yatanların arasında Kırım Hanı Devlet Giray bile var. 1997 yılında kapatılana dek Refik Halit Karay, Mustafa Suphi, Burhan Felek, Sabahattin Ali, Nazım Hikmet, Eşber Yağmurdereli gibi isimler de bu hapishanede yatıyor. Sabahattin Ali “Görmesen bile denizi/ Yukarıya çevir yüzü” dediği meşhur ‘Aldırma Gönül’ şiirini de yine burada yazıyor.
               <p>
                Sinopale 4 kapsamında “Sinop Tarihi Cezaevi Nasıl Bir Kültür Merkezi’ne Dönüştürülmeli?” temalı “Kent Buluşması”nda da Sinoplular, dünyanın farklı yerlerinden gelmiş ve ülkelerinde benzer projelerde çalışmış kişilerin deneyimlerini dinleyerek, bu projeye yönelik kendi isteklerini dile getirdiler. Görülen o ki tarihî mekânların yaygın bir şekilde alışveriş merkezi ve otel hâline getirilmesi rüzgârından pek de mutlu olmayan şehir sakinleri, içinde kreatif endüstrilerin de yer alacağı kapsamlı bir kültür merkezi oluşturulmasından yana.
                <p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33501-sinoplu-bienali-sevdi.html), [web.archive.org (arşiv bağlantısı)](http://web.archive.org/web/20121103123656/http://www.aksiyon.com.tr:80/aksiyon/haber-33501-sinoplu-bienali-sevdi.html)
