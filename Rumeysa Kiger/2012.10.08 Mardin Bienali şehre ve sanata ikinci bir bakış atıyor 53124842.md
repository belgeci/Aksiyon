# Mardin Bienali şehre ve sanata ikinci bir bakış atıyor

*Rumeysa Kiger 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2. Mardin Bienali ziyaretçilerine evlerine geri döndüklerinde sıradan bir nesneyi de aslında bir sanat eseri olarak algılayabilmenin fırsatını sunuyor.
  </font>
 </div>
 <div id="newsText">
  <font class="detail-text">
   <p>
    On altıncı yüzyıldan kalma bir konağı ve kahvehaneler, berber dükkânları gibi şehrin çeşitli günlük mekânlarını kullanan 2. Mardin Bienali geçtiğimiz haftalarda açıldı. 21 Ekim’e kadar hem Mardinlileri hem de ziyaretçileri sanata ve hayata ikinci bir bakış atmaya davet eden etkinlik, Mardin’i Türkiye sanat ortamının periferisinde önemli bir noktaya getirmeye çalışıyor.
    <p>
     Bienalin küratörlüğünü yapan Paola Colombo, Mardin gibi küçük bir şehirde gerçekleşen sanat sergilerinin, İstanbul gibi büyük merkezlerdekilerden çok daha fazla potansiyel içerdiğini düşünüyor. Çünkü sanat piyasasının oluşmadığı bu gibi yerlerde her şey gerçekten sanat için yapılıyor ve sarf edilen çabalar daha samimi bir anlam kazanıyor.
     <p>
      Colombo ve bienalin diğer küratörü Lora Sarıaslan’ın amacı, sanatı Mardinlilerin günlük hayatının dokusuna karıştırmak. Müzelere ve galerilere giden sanat meraklılarının güçlü eserler görmek konusunda bir beklentisi olduğunu, oysa günlük hayatımızda da sanatın bulunduğunu, sadece ona tekrar bakmaya ve anlamaya çabalamamız gerektiğini söyleyen küratörler, bu seneki etkinliğin başlığını, bienalin ikinci kere düzenlenmesine de bir atıfta bulunarak “İkinci Bakış” olarak belirlemişler.
      <p>
       Bienalin ana mekânı, kendisi de başlı başına bir sanat eseri olan Tokmakçılar Konağı kompleksi. Genellikle konağın mekânlarıyla ilintili olarak yerleştirilmiş eserler, bulundukları ortama çeşitli göndermeler yapıyor. Örneğin mutfakta Arnavut sanatçı Anri Sala’nın anneannesinin börek tarifiyle ilgili bir video seyredebiliyorsunuz. Ya da Seyit Battal Kurt’un, Güney Kore’de bir deniz ürünleri restoranının mutfağındaki hazırlık sürecini anlatan videosunu görebiliyorsunuz.
       <p>
        Konağın koridorlarından birine konulmuş Suriye asıllı sanatçı Hrair Sarkissian’ın ahşap bloklardan oluşturduğu kurgusu, sanatçının dedesine ait, kendisinin hiç görmediği bir evin hayali. Konağın açık kapısından Mezopotamya ovasına bir bakış atarak, Sarkissian’ın Türkiye’den ayrılmak zorunda bırakılmış ailesini düşündüğünüzde, bu eser çok başka anlamlar da kazanıyor. Aynı şekilde Filistin asıllı sanatçı Mona Hatoum’un dünya haritasını savaşlar alanı hissi verecek şekilde tasarladığı halısı da, pencereden dışarı bakıp çatışmaların merkezine yakınlığınızla ilişkilendirdiğinizde çok daha güçlü bir etki bırakıyor.
        <p>
         Konak dışında bienal için seçilen bütün mekânlar Mardinlilerin gündelik hayatını geçirdiği yerler. Normal şartlarda başka şehirlerden gelen biri, yakındaki bir yerden bile gelse zihninde belli bir Mardin imajı vardır ve buna göre şehri deneyimler diyor Sarıaslan. Yer seçimlerindeki amaç hem turistik bir Mardin algısının ötesinde bugünün gerçek Mardin’ini göstermek hem de dışarıdan gelen ziyaretçilerin görmediği, bilmediği, bakmadığı mekânlara daha açık gözlerle bakmalarını sağlamak.
         <p>
          Örneğin Süreyya Kıraathanesi’ne veya Turistik Kıraathane’ye uğrarsanız, normalde haber ve maç seyredilen televizyonda gösterilen sanatçı videolarını seyredebilirsiniz. Ya da Genç Berber’de saç sakal tıraşı olurken bir başka eserle karşılaşabilirsiniz. Kumaşçı dükkânlarından birinde Kaliforniyalı sanatçı Pae White’in bienal için tasarladığı kumaşları, diğerleriyle aynı fiyata, metresi 10 TL’ye satın alabilirsiniz.
          <p>
           Sebze pazarının tam orta yerinde göreceğiniz Yeni Otel tabelasını takip edip içeri girerseniz, müşterilerinin oda değil, yatak kiraladığı bir gariban oteliyle karşılaşacaksınız. White’in tasarladığı kumaşlardan biriyle kaplanmış kanepe girişte hemen göze çarparken, biraz ileride Süryani kiliselerinin sunaklarını süsleyen, bez üzerine ikonografik resim yapma geleneğini yaşatan tek isim, Nasra Şimmes’in eserini görüyorsunuz. Bienal otelde herhangi bir değişiklik yapmadan odaları birer video mekânına çevirmiş.
           <p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=61CC0162AF77272810A1523D09A31FCB?newsId=33799), [web.archive.org (arşiv bağlantısı)](http://web.archive.org/web/20121025054750/http://www.aksiyon.com.tr:80/aksiyon/newsDetail_getNewsById.action;jsessionid=61CC0162AF77272810A1523D09A31FCB?newsId=33799)
