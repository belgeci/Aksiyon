# Konya Ovası’nda kral çıplak!

*Zafer Özcan - Şirin Kabakçı 2012.10.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin tarım ve şeker pancarı ambarı sayılan Konya Ovası’nın su rezervleri hızla tükeniyor. KOP Bölge Kalkınma İdaresi Başkanı Prof. Mehmet Babaoğlu, bölgenin çok sayıda sorunu olduğunu belirtiyor: “Artık ‘kral çıplak’ demek gerekiyor.”
  </font>
 </div>
 <div id="newsText">
  <font class="detail-text">
   <p>
    Konyalı çiftçiler Ömer Kafalı ve Mehmet Özdemir, yaşadıkları sıkıntıları tartışıyor. İkisi de ziraat odasının istediği yüksek aidatlardan şikâyetçi. Bu kurumdan hiçbir hizmet alamadıklarını, buna karşılık bu yıl aidatlara yüzde 50 zam yapıldığını söylüyorlar. Devletin çiftçilere verdiği doğrudan gelir desteklerini ziraat odası vasıtasıyla dağıtması onların elini kolunu bağlıyor. Aidatları ödemeden, ürün desteği alamıyorlar çünkü. Özdemir, son 10 yılda odaya bir ev parası ödediğini belirtiyor. Kafalı, ziraat odalarının keyfî uygulamalarına dikkat çekmek için, Kadınhanı ilçesindeki oda yıllık 300 lira aidat alırken, Selçuklu’da rakamın 1300 liraya çıktığı bilgisini veriyor. Onlar şimdi bu sıkıntılarını imza toplayarak Ankara’ya götürmeye hazırlanıyor.
   </p>
   <p>
    Çiftçilerin derdi bu kadarla da bitmiyor. Yağışlar sebebiyle bol rekolteli geçen 2011’den sonra bu yılki kuraklık, ürün miktarını yüzde 50 düşürmüş. İki çiftçi de Konya’nın önemli bölümü gibi kuru tarım yapıyor. Sertifikalı buğday ve arpa üretip satıyorlar. En büyük sıkıntılarından biri, gelirlerinin sulu tarım yapanlara oranla çok daha az olması. Sulu tarım yapanların küçük arazilerden büyük gelir elde ettiğini, kuru tarım yapanlarınsa geniş arazilerden çok daha az kazandığını söylüyorlar. Bu sebeple hedefleri, ruhsat alıp derin kuyu açarak sulu tarıma geçmek.
   </p>
   <p>
    Konya’da sulu tarımla uğraşan, yani pancar, mısır, fasulye üreten çiftçiler durumlarından son derece memnun. Konya Ovası tahıl ambarı olarak bilinmesine rağmen Türkiye’nin toplam tahılının ancak yüzde 11-12’sini üretirken, pancardaki payı yüzde 25’e çıkmış. Ovanın çelişkisi de tam bu noktada başlıyor. Pancardaki pazar payı ilk anda önemli bir başarı gibi görünse de tablo Konya Ovası’ndaki derin sorunları gün yüzüne çıkarıyor.
   </p>
   <p>
    En az yağış alan bölge
   </p>
   <p>
    Konya Ovası, Türkiye’nin en geniş tarım arazilerine sahip, buna karşılık en az yağış alan bölgesi. Türkiye genelinde yıllık yağış ortalaması 643 milimetreyken, Konya’da bu miktar sadece ortalama 320 milimetre. Bölgede halen 4,3 milyar metreküp yıllık kullanılabilir su rezervi bulunuyor. Bunun 2,4 milyar metreküpü yer altı suları. Ovanın 3 milyon hektarı ekilirken, bunun 850 bin hektarında sulu tarım yapılıyor. Kuru tarım yapılan 2,1 milyon hektarlık alandan iki yılda bir mahsul alınabiliyor. Bölgenin yer altı suları, derin kuyular vasıtasıyla sulu tarımda kullanılırken, gözler ‘Mavi Tünel’ projesine çevrilmiş durumda. Akdeniz’e dökülen Göksu Nehri’nin suyunu Konya Ovası’na taşıması hedeflenen Mavi Tünel’de sona yaklaşılmış vaziyette. Devlet Su İşleri’nin tahminlerine göre, projeyle Konya Ovası’nda 220 bin hektar alan daha sulu tarım yapma imkânı kazanacak. Bu hesaba göre proje sonrasında bile ovada en fazla 1,1 milyon hektar sulu tarım yapılabilecek. Geriye kalan büyük bölümü, yani 1,9 milyon hektar alan kuru tarım yapmaya devam edecek. Uzun sözün kısası, başarılı ve stratejik bir proje olan Mavi Tünel, Konya Ovası’nı suya doyuracak bir proje değil. Bölgenin tarımsal geleceğini planlarken bu gerçeği göz ardı etmemek gerekiyor. Oysa Mavi Tünel denince, genel algı ovanın bütün su ihtiyacını karşılayacağı yönünde. Bu yanlış algının tadil edilmesi şart.
   </p>
   <p>
    Bölgenin kalkınmasına yönelik en ciddi çalışmaları, Konya Ovası Projesi Bölge Kalkınma İdaresi Başkanlığı (KOP) yürütüyor. Konya, Karaman, Aksaray ve Niğde’yi kapsayan, Kalkınma Bakanlığı’na bağlı kurumun başında, ovanın sıkıntılarını yakından bilen Prof. Dr. Mehmet Babaoğlu var. Babaoğlu, tedbir alınmadığı takdirde 30 yıl içinde bölgedeki yer altı sularının biteceği uyarısını yapıyor. DSİ’nin Mavi Tünel’le ilgili 220 bin metreküp alan sulaması tahminini çok iyimser bulan deneyimli akademisyen, bu tahmin gerçekleşse bile bölgede sulu tarım yapılabilen alanın yüzde 33’ü geçmeyeceğini hatırlatıyor. İşte bu tabloya karşılık, ovada sulu tarıma yönelişin artması, çok fazla su isteyen tarım ürünlerinin öne çıkması ve bunların katma değerinin çok daha yüksek olmasını, Prof. Babaoğlu, “Bölgenin en büyük çelişkisi ve ironik bir durum” cümlesiyle özetliyor.
   </p>
   <p>
    Konya ve çevresi, aslında biraz da yanlış algı ve imaja kurban giden bir bölge. Konya kent merkezindeki gelişmişlik, sanayi altyapısının gücüne ve şehirciliğe başarısına bakarak bölge hakkında yorum yapmak yanılgıya sebep olabiliyor. Oysa kentteki durumla kırsaldaki tablo birbirinden çok farklı. Devlet Planlama Teşkilatı (DPT) verilerine göre Türkiye’nin yüzölçümü olarak en büyük, nüfus olarak 7. sırada bulunan Konya, 81 il içerisinde gelişmişlik açısından ise 26. sırada. 31 ilçesinin 23’ü ise azgelişmişlik endeksi içerisinde yer alıyor. Selçuk Üniversitesi Ziraat Fakültesi Öğretim Üyesi Prof. Dr. Cennet Oğuz’un tespitlerine göre, bölgedeki tarım işletmelerinin yüzde 65’i kuru tarımla uğraşıyor ve bunların da yüzde 30’u yoksul statüsünde. Tarımsal nüfusun yüzde 25’inin ise hiçbir sosyal güvencesi yok. Özellikle dağlık bölgelerde yoksulluk daha da artıyor. Hep düz ova diye bilinmesine rağmen aslında Konya’nın yüzde 38’i dağlık ve kırsal nüfusun gelirleri çok düşük. Bu yüzden Konya hâlâ dışarıya göç veren bir bölge. İnsanlar burada kendilerine iyi bir gelecek göremedikleri için göç devam ediyor.
   </p>
   <p>
    O açıdan Konya ve çevresiyle ilgili yapılması gereken en önemli proje, Mavi Tünel gibi çalışmalarla bölgenin su miktarını biraz daha artırmak değil, kapsamlı bir kırsal kalkınma programı hazırlayarak bunu uygulamaya geçirmek. KOP projesinin amacı da zaten bu. Bir yıl önce kurulan KOP Enstitüsü, kamunun faaliyetlerine sivil toplum kuruluşları ve özel sektörü de katarak Konya’da ve KOP bölgesinde kırsal kalkınmaya hız vermek için çalışıyor. Prof. Mehmet Babaoğlu, “Bölge Türkiye’nin tarım merkezidir ve tarım odaklı kalkınmalıdır.” tezini yanlış buluyor. Tarımı ihmal etmeyen ama bunu yaparken su eksiğini bilerek, suyu tasarruflu kullanarak diğer sektörleri de içine alan bir kalkınma modeli öneriyor. Tarımsal altyapı kadar ulaştırma altyapısının da tamamlanmasıyla sanayi, ticaret, turizm, eğitim ve sağlık gibi sektörlerin de devreye gireceğini söylüyor. Prof. Babaoğlu, çok önemli bir proje olmasına rağmen, bölgenin büyük sorunlarının Mavi Tünel’in gölgesinde kalarak görmezden gelinemeyeceğini işaret ederek, “Mavi Tünel, bırakın tarımı, sadece içme suyu ihtiyacını karşılasa bile çok stratejik bir projedir. Onu küçümsemek mümkün değil ancak bölgenin sorunlarının bununla sınırlı olmadığını da bilmek ve ‘kral çıplak’ demek gerekiyor. Tarımla ilgili sorunların Mavi Tünel yoluyla çözüleceği algısının ileride bölgeyi riske edeceği endişesini taşıyorum.” diyor.
   </p>
   <p>
    Kırsal kalkınma denince elbette susuz tarımın öne çıkarılması gerekiyor. Bölgedeki en önemli sorun, susuz tarım yapan çiftçilerin gelirlerinin devamlı düşmesi. Hükümet, sahibi oldukları dönüm başına çiftçilere verdiği desteği, 2005’ten itibaren değiştirerek ürün bazında destek vermeye başladı. Arazi yerine üretime destek vermek elbette gerekli ancak uygulamanın her bölge için standart olması bazı sorunları da beraberinde getiriyor. Bazı bölgeler yılda iki üç ürün alırken, Konya’da susuz tarım yapanlar iki yılda bir ürün alabiliyor. Toprak bir yıl ekilirken, ertesi yıl nadasa bırakılmak zorunda. Bu durum Konyalı çiftçilerin ürün desteklerini de olumsuz etkiliyor. Önceki sistemde yıllık 402 milyon TL alan bölgenin ürün desteği 146 milyon liraya düştü. Bu gelişme, susuz tarımın stratejik olduğu bölgede, sulu tarımı daha da cazip hâle getiriyor. Çiftçiler artık hububat ve ayçiçeği gibi ürünlerle uğraşmak istemiyor. Bu durum bölgenin kadim sorunlarının çözümünü daha da zorlaştıran bir gelişme. Konya Ticaret Borsası Başkanı Uğur Kaleli, ürün bazında verilen destekler devam etse bile bölgesel ayrıma gidilmesinin şart olduğunu vurguluyor.
   </p>
   <p>
    Kaleli’ye göre bu şartlar altında devam edilirse, tarım geçimlik bir sektör olarak kalmaya devam eder. Çiftçiler belki karınlarını doyurabilir ancak rekabet etmeleri mümkün olmaz. Kaleli, Türkiye’nin halen Avrupa’nın en büyük tarım ülkesi olduğunu ve sektörün yıllık gayri safi hâsılasının 65 milyar dolara ulaştığını hatırlatarak “Bu sistemle devam edersek, tarımdaki liderliğimizi uzun süre koruyamayız.” diyor. Peki, tarımsal üretimde dünya ile rekabet edebilmek için neler yapmak gerekiyor?
   </p>
   <p>
    Uğur Kaleli’ye göre, öncelik elbette eğitim. Türkiye’de tarımsal üretim rekoltesi kuraklığa bağlı değişkenlik gösterse de asıl sorun miktar değil, kalite. Konya Ticaret Borsası son yıllarda, Mevlana Kalkınma Ajansı’yla birlikte hububat üretiminin yoğun olduğu 17 ilçede eğitim seminerleri düzenliyor. Kaliteli buğday üretimini hedef alan eğitimlere katılan çiftçilerin sertifikalı tohum ve modern teknikler kullanmayı, tarımsal sulama ve ayrıca zararlılarla mücadeleyi öğrendiklerini belirten Kaleli, eğitimler sonunda hububat kalitesinin arttığına işaret ediyor. Eğitim alan çiftçiler mevcut kaynakları daha etkin ve verimli kullanmayı da öğreniyor. Bunların başında sulama teknikleri geliyor.
   </p>
   <p>
    Su mu gerekli, buğday mı?
   </p>
   <p>
    Türkiye’de son yıllarda hükümetin verdiği desteklerle damlama sulama dediğimiz teknik yaygınlaşsa da henüz istenen seviyeye ulaşamadı. Tarım sektöründe altyapı problemleri devam ediyor. Sektöre son yıllarda giren büyük üreticiler ve geniş arazilere sahip çiftçilerin durumu daha iyi olsa da küçük üreticiye doğru inildikçe sorunlar artıyor. Kaliteli üretimi beraberinde getirecek modern tarım teknikleri henüz tabana yayılabilmiş değil.
   </p>
   <p>
    Prof. Cennet Oğuz, bütün tarım sektöründe, özellikle de Konya’da asıl meselenin suyu iyi yönetmek olduğunu belirtiyor. Çiftçinin zaten az olan suyu iyi kullanmadığını söyleyen Oğuz, görüşünü çarpıcı bir örnekle destekliyor: “Bir toplantıda bir üretici devletten elektrik borcunu ödemesini istedi. Çok yüklü bir borcu vardı. Bunun üzerine kendisine ne ürettiğini sordum. Buğday ürettiğini söyledi. Buğdaya 6 kez su vermiş. Bunu duyunca kendisine ‘Siz bunu üretmeyin, bu kadar su isteyen buğdaya Türkiye’nin ihtiyacı yok, o su bize daha çok lazım’ dedim.  Bu konularda çiftçiyi bilinçlendirmek en önemli mesele.”
   </p>
   <p>
    Oğuz’un verdiği örnek Türk tarımının kanayan yarası; ancak bu tür uygulamaların Konya Ovası gibi su fakiri ve çok geniş bir tarımsal alanda olması, yarayı daha da derinleştiriyor. O sebepten tarım sektöründeki uygulamalarda üniversitenin birebir işin içinde olması gerekiyor. Üniversite ve ticaret borsası gibi kuruluşların devreye girmesi, çiftçilerin su yönetimi ve iyi tarım uygulamalarını hayata geçirmesi için son derece önemli. Ziraat fakültelerinin daha fazla sahaya inmesi için her bölgede projeler yapmak gerekiyor. Konya Ovası’nda gerek üniversite, gerek kamu kurumları, gerekse sivil kuruluşlar tehlikenin büyük ölçüde farkında denebilir. Eğer bölgeye yönelik tedbirler hızlandırılmazsa, yakın gelecekte şimdinin tahıl ve pancar ambarı bir çöl hâline gelebilir.
   </p>
   <p>
    Tarım politikaları uzun vadeli yapılmalı
   </p>
   <p>
    Konya’nın önde gelen tarımsal sanayicilerinden, TÜRSA Tarım Ürünleri Sanayi Yönetim Kurulu Başkanı Soner Cesur, Türkiye’deki tarım politikalarının hâlâ günlük yapıldığını ve uzun vadeli planlamaların olmadığını söylüyor. Devletin ürüne bu kadar destek vermesine rağmen üretimin artmadığını belirten Cesur, Türkiye’deki tarım politikalarında serbest ekonomiye geçilmesinin şart olduğu görüşünde. Devletin hâlâ buğday işiyle uğraştığını, kasaplık yaptığını söyleyen cesur, “Devlet üreticiye destek versin, küçük çiftçiyi korusun ama bu işin ticaretini de yapıyor. Toprak Mahsulleri Ofisi (TMO), ürünü ücretsiz depoluyor ama zararı Hazine’den yani yine vatandaşın cebinden karşılanıyor. Devlet hâlâ tarımda bir oyuncu ve bunu bırakmak istemiyor.” eleştirisini yapıyor. Devletin bir yandan lisanslı depoculuğu teşvik ederken, diğer yandan TMO’yu sürekli devreye sokarak bunun yaygınlaşmasına engel olduğu tespitini yapan Cesur, “TMO 300 bin kapasiteli hububat depolama tesisi temeli atıyor, toplam kapasitesini 2 milyon tona çıkaracak. Bu şartlarda lisanslı depoculuk nasıl büyür, küçülmesi gereken devlet büyüyor.” diyor. Konya Ovası’nda en fazla su ihtiyacı olan ürünlerin yetiştirildiğini ve sürekli yer altı sularının çekildiğini belirten Cesur, “Yer altı suyumuz zengin olabilir ama bu su gelecek nesillerin suyu. Onların suyunu kullanıyoruz.” uyarısını yapıyor. Bu konuları çiftçilerin düşünemeyeceğinin de altını çizen Cesur, en az su kullanarak nasıl ürün yetiştirileceği konusuna devletin kafa yorması ve plan yapması gerektiğini vurguluyor.
   </p>
   <p>
    Tarımda da serbest piyasa olmalı
   </p>
   <p>
    Türkiye’nin en iyi çalışan ve çiftçilerin ürünlerini pazarlayabildikleri bir hizmet borsası konumunda bulunan Konya Ticaret Borsası, bu alanda verdiği hizmetlerle öne çıkıyor. 1912 yılında kurulan ve 100. yılını kutlayan Konya Ticaret Borsası, geçen yıl Elektronik Satış Salonu’nu hizmete soktu. Salonun devreye girmesi ile çiftçiler artık ürünlerini kime satacağız endişesi yaşamadan, gerçek değerinden satışa sunabiliyor. Türkiye’de borsalar henüz bu anlamda istenen hizmetleri veremiyor ve daha çok tescil borsası olarak hizmet veriyor. Konya bu konuda öncü bir rol üstleniyor. Konya Ticaret Borsası Başkanı Uğur Kaleli, borsaların yeterli hizmeti verememesinden dolayı devletin devreye girdiğini belirterek “Türkiye’de bütün sektörler dışa açık ve kendi içinde serbest çalışıyor, tarım sektörü hariç. Serbest piyasa koşullarının hâkim olduğu bir sistemi biz de istiyoruz. Tarım bu sebeple gelişemiyor. Eğer rekabete dayalı bir sistem bizde aynı şekilde işlese durum farklı olur. Devlet çiftçiyi korusun, desteğini versin ancak serbest piyasaya da müdahale etmesin.” diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3E03B0D39ECE2DCB780E40284551FFDA?newsId=33837), [web.archive.org (arşiv bağlantısı)](http://web.archive.org/web/20140604031035/http://www.aksiyon.com.tr:80/aksiyon/newsDetail_getNewsById.action;jsessionid=3E03B0D39ECE2DCB780E40284551FFDA?newsId=33837)
