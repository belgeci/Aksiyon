# İnternet kafeler ıslaha muhtaç

*Tuba Özden - Sedat Gülmez 2007.01.29*

<font class="agenda2NewsSpot">
 Hrant Dink cinayeti internet kafe-suç ilişkisini yeniden gündeme getirdi. Psikiyatrisler aidiyet problemi yaşayan binlerce gencin internet üzerinden yeni suçlara karışabileceğini belirtiyor.
</font>
<font class="newsDetail">
 Dünyada milyonlarca insanın kullandığı internet son 10 yılda kendine özgü problemler üretiyor. Yasa, ahlak ve geleneklerle sınırlanan toplumsal yapının dışında yapay bir özgürlük alanı oluşturan internetten her türlü görüş yayılma imkânı buluyor. Bu sayede faydalı siteler kadar suç içerikli ya da kullananları marjinal noktalara çeken yayınlar da 'denetim ve kontrol eksikliği' sebebiyle varlığını hissettiriyor. En son Agos Gazetesi Genel Yayın Yönetmeni Hrant Dink cinayetinde görüldüğü üzere özellikle 30 yaş altı kuşak için tehlikeli neticeler doğuran bu durum kısa vadede çözüme kavuşacağa benzemiyor.
 <br/>
 <br/>
 OGÜN SAMAST MİLAT BAŞLATTI
 <br/>
 <br/>
 Konuya ilişkin en çarpıcı tespitler ise suç ve suçlu meselelerinde uzman Dr. Ayhan Akcan'dan geliyor. Sanal âlemin son dönemde suç ve suçlu merkezi haline geldiğini ifade eden Akcan, denetimsiz internet kafelerin olumsuz rol modellerine sebebiyet verdiğine işaret ediyor. Buna göre eğitim seviyesi düşük, hayattan beklentisiz, 'nasıl olursa olsun adım duyulsun' mantığıyla hareket eden kişilerin sayısının artması yeni katillerin ortaya çıkması demek: "Türkiye genelinde Ogün'ün düşündüğünü ben niye akıl edemedim diyen 70 bin genç var." diyor, Dr. Akcan.
 <br/>
 <br/>
 Gazeteci Hrant Dink'i 19 Ocak'ta öldüren 17 yaşındaki Ogün Samast olaydan 32 saat sonra Samsun'da yakalanınca tüm Türkiye'nin gözü katilin kimliğine ve geçmişine odaklandı. Güvenlik güçleri yeni bilgiler edindikçe Samast'ın cinayeti tek başına planlamadığı, Yasin Hayal isimli birinden yardım gördüğü ortaya çıktı. 24 Ekim 2004'te Trabzon'daki Mc Donalds'ı bombalamak suçundan 11 ay hapis yatan Hayal'in en önemli özelliği katil Samast gibi 'internet kurdu' denilecek düzeyde sanal âlemle ilgilenmesiydi. Cinayetin diğer yanları araştırıladursun yakın zamanda Danıştay'a yönelik saldırıda ve öncesinde tüm dünyayı etkileyen 11 Eylül hadisesinde de suçluların internet kullanmadaki maharetleri gündeme gelmişti. İşte tam burada akıllara şu sorular geliyor, 'İnternet yeni dönemin suç merkezi mi? Neden denetimsiz bırakılıyor? Kontrol altına alınması çok mu zor?'
 <br/>
 <br/>
 Ayhan Akcan, internet kullanımının yaygınlığı paralelinde suç ve suçlu sayısının artacağını belirtiyor. Sanal âlemi en çok kullanan 30 yaş altı ise risk grubu. Yasa dışı faaliyetlerin kolaylıkla kök saldığı bir ortam haline gelen internet sebebiyle suç ve suçlu psikolojisinde bir değişim gerçekleşti. Kadınlardaki suç oranının erkeklere göre artması bunun göstergesi diyor Dr. Akcan: "Ana merkezde kadın var artık, onlar da organize suçların içinde. Kimlikler arasında kadın ile erkek eşitleniyor. Aileyi tehdit eden suçlar ön plana çıkıyor." Akcan suçun yaygınlaşmasında ve suçluların artmasında internet üstünden yürütülen para trafiğinin etkisine işaret ediyor. Sanal ortamda eleman toplayan şebekeler kandırdıkları insanların banka hesaplarını dolduruyor. Bunun kaynağı ise yine internet aracılığıyla başkalarının banka hesaplarından elde ettikleri paralar.
 <br/>
 <br/>
 'İNTERNET KAFE İŞLETİYORUM DEMEYE UTANIYORUM'
 <br/>
 <br/>
 İnsanların aidiyet dürtüsü ile suça yönelmesi ise meselenin bir başka yönü. Hrant Dink cinayetinde katilin 'Türklüğe hakaret eden birini cezalandırdım.' düşüncesiyle yola çıkması, Yasin Hayal isimli zanlının tutuklandığında 'Orhan Pamuk akıllı olsun.' şeklinde tehditkâr konuşması bu anlamda halet-i rûhiyelerini ortaya koyuyor. Bir de bu kişilere aynı fikirdeki insanların sanal ortamda mesajlarla destek vermesi dar çerçevede etkilenme sürecini hızlandırıyor. Meseleye Ayhan Akcan'ın bakışı şöyle: "İnternet ortamındaki suçluların genel profili şöyle: İşsiz ve orta katmana mensuplar; Kürtlük, Lazlık gibi keskin bir etnik gruba aitler, şiddete maruz kalarak büyüyorlar. Bu ortamda yetişen nesiller de hoşgörüsüz ve tahammülsüz olur bir ömür boyu. Bir de bu kişiler için suç işlenmesinden ziyade kendilerinin konuşulması önemli. Mesela Ogün Samast suikastı 'Türklük' meselesine çekince, bir misyon edinmiş oldu ve kendini bu şekliyle kabullendirdi."
 <br/>
 <br/>
 Ayhan Akcan'ın profilini çizdiği yeni suç ve suçlu tipi çerçevesinde akıllara ilk gelen soru şu, 'İnternet yasadışı örgütlenmenin merkezi ise internet kafeler de aynı işlevi gören yerler değil mi?' Ogün Samast yakalandıktan sonra dillendirilen bu soru sebebiyle internet kafeler, daha öncesinde yaşanan pornografik suçlar da hatırlatılarak, kanun dışılığın odaklandığı mekânlar diye lanse edildi. Hatta bununla ilgili algı öyle kuvvetliydi ki resmî açıklamalarda dahi yer buldu kendine.
 <br/>
 <br/>
 Peki, internet kafeler ifade edildiği kadar zararlı mekânlar mı? Türkiye İnternet Evleri Derneği (TİEV) Başkanı Yusuf Andiç, evvela bu sorunun mantığına karşı çıkıyor. Ona göre öncelikle halledilmesi gereken suç ve suçlu kavramlarının doğru zemine oturtulması. Başta Başbakan Erdoğan olmak üzere birçok kişinin aynı hatayı yaptığına dikkat çeken Andiç, "Telefon üzerinden insanları tehdit ediyorsun suçlu telefon mu? İnsanlar internet kafeler üzerinden suç işliyor. Bire bir müşteriyi kontrol etmek gerek. Bunu yapan sistemler de var. Ancak ya kişi bunu fark eder de sen benim özelime nasıl müdahil olursun derse. O zaman nasıl bir açıklama yapacaksın müşteriye." diyor.
 <br/>
 <br/>
 Andiç'in söylediklerine Aksaray'da 9 yıldır internet kafesi bulunan A.G. destek veriyor. Ona göre suçlu internet değil internet üzerinden suç işleyen kişiler. "Biri çıkıp ekmek bıçağıyla başkasını öldürse bıçak suçlu mudur suç aleti mi? Öyleyse tüm bıçak üreticileri cezalandırılır mı? İnternet kafelerin son dönemde maruz kaldığı durum bu." diyor. A.G. Aksaray gibi bir yerde her türlü görüşe sahip insanın dolaştığını, son dönemde sıklaşan tedbirler sebebiyle de sıkıntılı günler geçirdiğini söylüyor.
 <br/>
 <br/>
 BİR SUÇLU YÜZÜNDEN MİLYONLAR MAĞDUR EDİLMESİN
 <br/>
 <br/>
 Dükkânına çocukları almadığını ifade eden A.G. ne kadar da dikkatli olsa internet kafe sahiplerinin yürüttüğü denetimlerin sınırlı olacağını ifade ediyor: "Filtre programı kullanıyorum son bir yıldır ve 20 bin zararlı siteye erişim engellendi. Yine de her gün yeni siteler açılıyor. Hepsini nasıl takip edeyim?" TİEV Başkanı Yusuf Andiç'in her gün 10 bin yeni sitenin yayına başladığına dair açıklaması A.G.nin söylediklerini doğrular nitelikte.
 <br/>
 <br/>
 Kafesindeki internet ağı üzerinden işlenen suçlar sebebiyle şimdiye kadar 7 kere savcılığın yolunu tutmuş A.G. "İnternet bağlantısı benim adımla işliyor. Müşteri gelmiş insanların banka hesaplarını boşaltmış ya da suç örgütleriyle haberleşmiş. Bunda benim kabahatim ne? İnanın internet kafe işletiyorum demeye utanır hale geldim. Zaten artık kazandığım parayı da helal görmüyorum." diyor.
 <br/>
 <br/>
 Hrant Dink'in öldürülmesinden sonra birçok internet kafe sahibi aynı duygu ve düşüncede. Meseleye psikiyatrist Zekeriya Kökrek'in yorumlarıyla yaklaşınca internet kafe sahiplerinin eleştirileri daha bir anlam kazanıyor. Son yıllarda çocuk ve gençlerin bilgisayar kullanımına teşvik edilmesine vurgu yapan Kökrek, problemin sadece internet kafeler olmadığı görüşünde: "Teknolojinin sunduğu imkân, fırsat ve risklerdir. Mesele faydalı kullanılmasıdır. Eskiden kıraathaneler ve kahvehaneler aynı işlevi görüyordu. Oralar ne kadar zararlı ise internet kafeler de o kadar zararlıdır. Kafelerin sosyalleşme ve öğrenme mekânları olduğu da gözden kaçmamalı."
 <br/>
 <br/>
 Her fırsatta internet kafelerin büyük anlamda sosyalleşme mekânı olduğunu ifade eden Yusuf Andiç, Kökrek'in yaklaşımını olumlu buluyor. Yine de Andiç'in işletmelerle ilgili anlatacağı çok problem var. Özellikle Başbakan Recep Tayyip Erdoğan'ın; "İnternet kafeler kendine çekidüzen versin." açıklaması ve Hrant Dink cinayetinin ardından ayda ortalama 2 defa gerçekleşen denetimlerin sayısı 4'e çıkmış durumda. Ancak usulle ilgili itirazlar hâlâ devam ediyor. "Denetim için geliniyor, filtre var mı diye soran yok. Hemen bir adrese giriliyor ve işte suçlusun deniliyor. İyi de o sitede geçen meşru bir kelime sebebiyle filtre engellemiyor. İçinde Atatürk kelimesi geçen zararlı siteler var. Şimdi bunu da mı engelleyelim. Bir suçlu yüzünden milyonlar mağdur edilmesin." diyor, Andiç.
 <br/>
 <br/>
 Denetimler genel itibariyle internet ağı kimin üstüne ise onun üzerinden gerçekleşiyor. Bu anlamda kablosuz ağ bağlantıları suçlular için başka bir açık kapı. Ankaralı internet kafe işletmecisi Ersin Candan bu durumun daha büyük kaçaklara sebebiyet vereceği inancında: "Adam benim ağım üzerinden bağlanıyor. Nereye girdiği belli değil. Düşünün son dönemde ADSL satışları arttı ve insanlar ağlarına şifre koymayı bilmiyor. Siz internete giriyorsunuz, kablosuz ağ sahibi biri de sizin bilgisayarınız üzerinden yasadışı işler yapıyor. Takip edenler nazarında suçlu sizsiniz."
 <br/>
 <br/>
 Her ne kadar Emniyet Teşkilatı bünyesinde konuya ilişkin asayiş, istihbarat, güvenlik, terör şubelerinden elemanların yer aldığı bir birim bulunsa da yukarıda bahsedilen tehlike her zaman için geçerli. Peki, çözüm ne? Yusuf Andiç'e göre musluğun baştan kapatılması. Yani internet ağ hizmetini veren kuruluşun meseleye el atması. "Telekom suyun başında, onlar engellesin zararlı yayınları. 18 bin internet kafenin tek tek filtreleme yapmasından daha sağlıklı. Zaten Millî Eğitim Bakanlığı'na (MEB) bu anlamda temiz internet hizmeti veriyorlar. Aynısın biz de istedik ama hâlâ cevap alamadık." diyor Andiç.
 <br/>
 <br/>
 Çözümün varlığına rağmen resmî makamlar engellemeye yanaşmıyor. Gerekçe 'sansürcü' damgası yememek. Resmî makamlar engellemeye karışmıyor ancak internet kafelerin sayısı da gün geçtikçe artıyor. İstanbul Valiliği'nin 5 ay önceki açıklamasına göre tarihî şehirdeki ruhsatlı internet kafe sayısı 2 bin 864. Andiç'in meseleye yaklaşımı şöyle, "İnternet kafelerle ilgili Türkiye genelindeki son resmî araştırma 2003'te, İçişleri Bakanlığı'nın yaptığı. Rakam 11 bin 243 ama o dönemde rakamlar bizim tespitimize göre bunun üzerindeydi. Ruhsatı Ocak 2005'ten bu yana Avrupa Birliği uyum yasaları çerçevesinde belediyeler veriyor. Aslında denetimleri de belediyelere verdiler. Ancak merdivenaltı, bodrum, 10 metrekarelik yerlere rahatlıkla o benim tanıdığımdı mantığıyla ruhsat veriliyor. Son 2-3 ayda açılan kafe sayısı 3-4 bin civarında ise bunu sorgulamak gerek."
 <br/>
 <br/>
 <br/>
 <br/>
 AV. GÖKHAN AHİ: YASALAR YETERLİ
 <br/>
 <br/>
 Bilişim suçları mevzuatımızda yeteri kadar düzenlenmiştir. Bu sebeple hazırlık aşamasındaki Bilişim Suçları Tasarısı çerçevesinde suçları yeniden konumlandırmaya genel anlamda gerek yok. Ayrıca, hakaret, tehdit gibi her tür araçla işlenebilen suçların internet aracılığıyla işlenmesi halinde cezaların çok fazla artırılmasını anlamlı bulmuyorum. Ama tasarının en büyük faydası şu ki internetin aktörleri dediğimiz servis sağlayıcı, hizmet sağlayıcı ve erişim sağlayıcıların hak ve sorumlulukları şimdiye kadar düzenlenmemişti, bununla ilgili açıklık getirildi. Zararlı içeriğe sahip sitelerin yayınının engellenmesi belirli usullere tabi tutuldu.
 <br/>
 <br/>
 Bir de 'Elektronik ortamda işlenen suçların önlenmesi kanun tasarısı' var. Suçu oluşmadan engellemek, yani terör ve porno sitesini doğrudan kapatmak amaçlanıyor. İnternette güvenlik sağlanmak isterken, bireylerin özel ve ticarî yazışmalarının izlenebileceği, muhalif grupların, aykırı görüşlerin bulunduğu sitelerin basit gerekçelerle kapatılabileceği bir takip merkezi kuruluyor. Kişisel veya bir grup adına site açmanın kolay olması, herkesin sesini duyurabilmesi, fikirlerini açıklayabilmesi bakımından çok önemli. Bu gücü arkasına alıp terör propagandası yapan, örgüt içi iletişimde kullanan tabii ki olacaktır. İnternetin sağlayacağı faydaların yanında bunlar küçük riskler.
 <br/>
 <br/>
 <br/>
 <br/>
 DEVLET İNTERNET İŞİNE DE EL ATTI
 <br/>
 <br/>
 İnternetin olumsuzluklarıyla ilgili yeni veriler ortaya çıktıkça çeşitli resmî kurumlar farklı çözüm yolları geliştiriliyor. Millî Eğitim Bakanlığı son yıllarda yaygınlık kazanan okullardaki Bilgisayar Teknolojisi Sınıfları'nı bu anlamda vatandaşın hizmetine sunuyor. Proje kapsamında her okul istek doğrultusunda sınıflardan faydalanılmasını sağlayacak. Bilgisayar ya da formatör öğretmenlerin nezaretinde gerçekleşecek uygulamanın genel anlamıyla sorumluluğu okul yönetimlerine bırakılıyor. İnternetin zararlı yönleriyle ilgili tüm tedbirler de okullar tarafından alınacak.
 <br/>
 <br/>
 Bir başka uygulama ise önümüzdeki yıl yürürlüğe girecek 'Kamu İnternet Erişim Merkezleri'. Buna göre çalışanlar ve işsizler başta olmak üzere, ev kadınları ve kızları ile emeklilere internet imkânı sunulacak. 4 bin 500 merkezin 9 aylık sürede bitirilmesi planlanırken projenin maliyeti 66 milyon avro civarında. Her merkezde 21 bilgisayar, 1 projeksiyon cihazı, lazer yazıcı, dijital internet kamerası ve çoklu ortam kütüphanesi yer alacak.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-19032-34-internet-kafeler-islaha-muhtac.html), [web.archive.org (arşiv bağlantısı)](http://web.archive.org/web/20100617043317/http://www.aksiyon.com.tr:80/aksiyon/haber-19032-34-internet-kafeler-islaha-muhtac.html)
