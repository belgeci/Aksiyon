# Çocuk çocuk ıcınde

*Sinan Menekşeci 1998.10.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çocuk yüzlü üzünçler saklıdır her birinde. Mahzun kalpleri ve kırık türkülerine rağmen gülümser bulursunuz onları. Hıçkırır gibidir her kare.
  </font>
 </div>
 <div id="newsText">
  <font class="detail-text">
   Oturup o kareler üzerine yazı yazmaya gelmez sözgelimi. Domatesin kokusunu yazıp anlatmaya çalışmak gibi bir çelişki gelip sarılır kaleminizin ucuna.
   <br/>
   <br/>
   Aşkı ararken parçalanmayı göze almış yüzlerin benzeridir bu çocukların yüzleri. Hep aynı biçimde dışlanmış, örselenmiş bir Anadolu atlasında yer alır herbiri. Varolabilmek içindir bir yüz; bir yüz utanabilmek için ilerde. Bir yüzde akşamdan ayrılan bir gözyaşı damlar, bir yüzde alabildiğine merhamet, alabildiğine yalnızlık akar. İşte bir yüz, gülümseyen bir yüz. Dağlardan, ırmak başlarından dönen bir sevinç yüzü. Kekik ve türkü kokan bir içdeniz yüzü. Bir yüzde üzünç, bir yüzde uzaklara bakıyor olmanın dalgınlığı... Uzaklardan habire buharlı trenler geçiyor gibidir bir çocuğun gözleri. Yüreğinin tâ ortasına eklenen bir rayı bekler gibi. Gelecek zamanı bekler onlar hep, gelecek olanı. Ceketlerinin tam ucunda kırık bir düğme; yürekleri gibi bağlıdır hayata.
   <br/>
   <br/>
   Çocuk çocuk içindedir. Adı konulmamış bir masaldır Anadolu çocukları. Anlatılamayan ve yazıya geçirilemeyen bakışlarıyla uzanırlar ahşap bir kapıdan. Bütün bakışlarını merak ederiz onların, yüzler hırpalarız merakımızdan. Bir çiçeğe nasıl bakar onlar, bir objektife bakmaktan nedir farkı? Suya nasıl bakar, yufka mıdır, mahzun mudur, içli midir bu bakışlar?.. Bayırlara, dağlara, çelikten kayalara, uçan kuşlara, sarı buğday başakları arasında ilerleyen ve dumansız düşünülemeyen trene, annesine bakarken uzayan bir geyik midir bu çocukların gözleri?.. Hüzüne akran gülümsemesiyle orada burada gördüğümüz fotoğraf karelerine ne kalmıştır tüm bunlardan?
   <br/>
   <br/>
   Hüzünden yanlarına varılamıyordur. Kendi içlerinde kaybolan bir dehlizleri vardır hep. Gizli bir yoldur, gittikçe uzaklaşır. Hüzünlerinden de sevinçlerinden de söz etmezler size, utanarak kendilerine saklarlar. Hiç değilse derin gölgeli bir ardıç ağacıdır herbiri.
   <br/>
   <br/>
   Kendi kendilerinin hüznüdür bu çocuklar. Çiçekler açınca bir tuhaf olur hepsi, papatyalar, menekşeler, çiğdemler... Böğürtlen kokar elleri, ters çevrilerek bırakılmış bir kaplumbağanın sırtı kokar. Onlar hayatı topraktan öğrenirler. Hayat bilgisi dersleri belki de bu yüzden 'orta' diye yazar uçları kırışmış ve babalarının en sert imzalarıyla karalanmış karnelerinde. Zekaları toz toprak içinde törpülenir. Oysa bambaşka bir tazelik vardır, bambaşka bir hayat bütün bitkilerin, hayvanların ve suyun kıyılarında.
   <br/>
   <br/>
   Takvimlerinden hiçbir gün yitmez onların. Çemberleri küçük bir yorgunluktur. Sapanları acıları yok etmek için gerilir. Onlar kuşlarla düşünürler gökyüzünü. Oyunlarına yarının acısı karışır. Yetimler okulunun acısı tazelenir yüreklerinde.
   <br/>
   <br/>
   Kalplerinde uçmaya hazır bir kuş bulunur, yüzlerinde görmeye alıştığımız kuşlardan. Uzaktan görünecek bir köy minibüsü ile havalanır kuş. Kanatlarına yamaçlardan güneşin altın sarısı rengi dokunur. Hüzünleri çelişkilerle dağılır.
   <br/>
   <br/>
   Anadolu'nun çocuk yüzlerinden söz ediyorum. Kız çocuklarının sabahları en sert sözlerle saçlarının örüldüğü, keskin ve bildik acıyla okul yollarına umursamadan koyuldukları hayat kırıklarından. Hepsinin hayat giysilerini unuttuk, farkındayım. Gölgelerini, tedirgin gölgelerini gördük fotoğraf karelerinde, biliyorum. Oysa onların sesi bir kaçışa doğru uzadı her gün. Sesleri silinmez bir leke bıraktı üzerimizde. Annesinin dizlerine sıkı sıkıya sarılmış bir çocuğun öfkesi, henüz bir kalem biçimini almamış bir hüzündü. Kapının eşiğinde duran iki narin yürek elbet çekecekti bir gün dünyaya kılıçlarını. Bir gün yağmaya başlayacaklardı elbet.
   <br/>
   <br/>
   Yutkunarak ve sekerek yaşayan bu çocuklara peki ne kaldı sevinçten?
   <br/>
   <br/>
   Şimdi şöyle durup düşündüğümde, zonklayan bir atardamarı andıran bu çocuklar, hayatın satırları arasında en anlamlı yerde duruyorlar. Örselenmiş bir hayattan uzak olarak, o ince yüzleriyle melek gibi durarak. Birazdan kendisine doğru çevrilen objektife kırık bir gülümsemeyi eksik etmeden.
   <br/>
   <br/>
   Ve deklanşöre basılır... Perde kapanır. Oysa açıktır perdesi hayatın...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=85EDDFC71A75532D28E1AD24C09CFB13?newsId=4191), [web.archive.org (arşiv bağlantısı)](http://web.archive.org/web/20120412154756/http://www.aksiyon.com.tr:80/aksiyon/newsDetail_getNewsById.action;jsessionid=85EDDFC71A75532D28E1AD24C09CFB13?newsId=4191)
