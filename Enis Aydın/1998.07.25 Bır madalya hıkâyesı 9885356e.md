# Bır madalya hıkâyesı

*Enis Aydın 1998.07.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Genelkurmay Başkanı Orgeneral İ. Hakkı Karadayı'ya ABD Genelkurmay Başkanı Hendry Shelton tarafından üstün liyakat nişanı verilmesi Türkiye'de sessiz bir tartışmaya neden oldu.
  </font>
 </div>
 <div id="newsText">
  <font class="detail-text">
   Türk Genelkurmay Başkanına ABD Genelkurmay başkanı nasıl "liyakat" nişanı verebilirdi? Yapılan eleştirinin özünü bu oluşturuyordu.
   <br/>
   <br/>
   Karadayı'ya verilen "U.S. Legion of Merit" nişanı "Degree of Commander" "Kumandan Derecesi" adını taşıyor. Bu nişanın ABD Genelkurmay Başkanlığınca yabancı kişilere verilebilecek en yüksek paye olduğu bizzat Pentagon tarafından açıklandı. Yaşanan sessiz tartışmanın ana noktasını da açıklamada kullanılan ifadeler oluşturuyordu.
   <br/>
   <br/>
   Aslında şaşıracak bir şey yoktu ancak 28 Şubat sürecinde antiAmerikan bir söylem kullanan ve TSK'nın da tümüyle aynı rotada olduğu görüşünü dile getiren kesim "üstün liyakat madalyası" sebebiyle zor günler yaşıyor. 1947 yılında başlayan Marshall yardımından bu yana Türkiye ile ABD arasında çeşitli konularda önemli ölçüde bir işbirliği bulunuyor. Türkiye'nin 1952'de NATO'ya resmen katılmasıyla birlikte de bu işbirliği daha da ileri seviyelere ulaştı. Türkiye'de uzun yıllar tartışma konusu olan ABD üsleri de bu işbirliğinin bir parçasıydı.
   <br/>
   <br/>
   Tabloid siyahbeyaz haftalık bir gazetenin başyazarı ve aynı zamanda bir siyasi partinin de liderliğini yapan kişi 28 Şubat süreci boyunca yazdığı neredeyse tüm yazılarda "TSK'nın kendi partisinin mevziine girdiğini" iddia ediyordu. Bu büyük bir iddiaydı. Bir özel televizyon kanalında canlı yayında Genelkurmay istihbaratının kendisini sürekli bilgilendirdiğini ilan ediyor, bu açıklamanın yalanlanmaması ise ayrıca sorulara yol açıyordu. Ancak son gelişmeyle anlaşıldı ki 28 Şubat sürecinden bu yana TSK'nın NATO ya da ABD ile olan ilişkilerini bir kenara ittiği yok. Demek ki iki yıldır bir kesimin ileri sürdüğü görüş havada kalıyordu.
   <br/>
   <br/>
   Toktamış hocanın hayal kırıklığı
   <br/>
   <br/>
   Cumhuriyet yazarı Prof. Dr. Toktamış Ateş, Karadayı'ya verilen üstün liyakat madalyasını "derin bir üzüntüyle karşıladığını" yazıyordu. Toktamış hoca, 21.7.98 tarihli yazısında, "Türkiye'nin ABD ile tam bir 'uyum' içinde olduğunu sanmıyorum. Daha doğrusu bizim gördüğümüz, ciddi bazı uyuşmazlıklar ve hatta 'sürtüşmeler' olduğu yönündeydi. Acaba bizlerin bilmediği, 'ince' bazı politikalar mı izlendi?" diye soruyordu. Öyle ya 12 Mart'ta yaşanan ters köşe oluş yine mi yaşanıyordu? Bazı arkadaşlarının bunu yazdığı için kendisine "komplocu" diyebileceğini söyleyen Ateş, "Ama, anlaşılan bu 'liyakat nişanı'nın ardında bizlerin şimdilik bilemediğimiz ince bazı 'işler' var" ifadesini yineliyordu.
   <br/>
   <br/>
   Ateş'in hayal kırıklığına uğramasına sebep olan şey üstün liyakat nişanı verilirken okunan metinde kullanılan bazı cümleler. Metinde geçen, "Karadayı'nın Mustafa Kemal Atatürk ilkelerine kararlı bağlılığı sonucu, TSK, Türk halkı nezdindeki büyük itibarını, en üst düzeye çıkartmıştır" ifadesini Prof. Ateş, "Buyrun bakalım!" cümlesiyle ve tepkiyle karşılıyor; "TSK'nın son bir kaç yıldır izlediği politikaların ve özellikle 'laik cumhuriyete ve Atatürk devrimlerine sahip çıkma çabalarının yürekten destekleyicisiyim ve bu konudaki duyarlılıklarından sonsuz bir mutluluk duyuyorum. Fakat bunların ABD silahlı Kuvvetlerini neden ilgilendirdiğini bir türlü anlayamıyorum!"
   <br/>
   <br/>
   Ateş, yazısını "Bu madalya içime sinmedi" cümlesiyle bitiriyor ancak bir müttefik ülkeden madalya almanın anlaşılamayacak nesinin bulunduğunu açıklamıyordu. Karadayı ABD'den ilk defa madalya almış değildi. 1995 yılında dönemin Kara Kuvvetleri Komutanı Sullivan'ın elinden daha düşük dereceli bir liyakat nişanı almıştı. Ve ABD'den liyakat madalyası alan ilk genelkurmay başkanı da değildi.
   <br/>
   <br/>
   Atatürk'ün başarılı askeri hayatı boyunca aldığı madalyalara baktığımızda, 1914 yılında Fransız Hükümetinden Lejyon Donör Nişanı aldığını görüyoruz.  Daha sonra 1915'te ise Bulgaristan Hükümetinden Sen Aleksandr Nişanının Komandör Rütbesi, 1916'da AvusturyaMacaristan hükümetinden Üçüncü Rütbeden Muharebe Liyakat Madalyası ve İkinci Rütbeden Harp Alameti Askeri Liyakat Madalyası ve 1918'de Alman İmparatoru'ndan Birinci Rütbeden Kron dö Pruk Nişanı aldığını öğreniyoruz. Şimdi sorulması gereken soru şu; "Bir ülkeden liyakat nişanı almak ayıp mıdır? Ayıpsa bu nişanlar neyi ifade etmektedir? Eğer bunda bir problem yoksa, Karadayı'nın müttefiki olduğu bir ülkeden aldığı nişandan niçin rahatsızlık duyulmaktadır?"
   <br/>
   <br/>
   Bir insanın müttefik bir ülkeden madalya alması gayet normal. Ancak bir de madalyonun öbür yüzü var.
   <br/>
   <br/>
   Amerika niye madalya verir
   <br/>
   <br/>
   Onun için takvim yapraklarını 9 sene öncesine çeviriyoruz. Sanırız Toktamış hocayı rahatsız eden de olayın bu yönü. O gün yani 21 Nisan 1989 günü Hürriyet gazetesi 8 sütuna bir manşetle çıkıyordu: "ABD'nin kafakol programı". Üst başlıkta ise şu ifadelere yer veriliyordu: "ABD subay eğitme bahanesiyle, dost ülkelerin gelecekteki yöneticilerini kendi saflarına çekiyor". Sedat Ergin'in Washington mahreçli haberinin 1. sayfadan duyurulan spotu şu ifadelerle başlıyordu: "ABD Genelkurmay Başkanı Oramiral William Crowe, Kongre'de yaptığı açıklamada, müttefik ülke subaylarına, Amerika'da eğitim görmeleri için verilen bursların amacını, 'Bu ülkelerin orduları, askeri ve siyasi lider kadrolarının üzerinde etki sağlama' olarak açıkladı. ABD'nin askeri burs verdiği ülkeler arasında Türkiye liste başında. Burslardan yararlanan Türk subaylarının sayısı ise 4 bin 461".
   <br/>
   <br/>
   Haberin içinde ise, 1950 yılından 1987 yılı sonuna kadar geçen 37 yıl içinde ABD'nin Türk subaylarının Amerika'da eğitim ve talimleri için toplam 133 milyon dolar harcadığı belirtiliyordu. Manşet haberin devam eden bölümlerinde Senatör Nunn'un şu sözlerine yer veriliyordu: "Pek çok ülkede ordu, politikanın içinde olmasa bile, kimin siyasi lider olacağı ve ne kadar görevde kalacağı konusunda çok büyük etkiye sahip bulunmaktadır"
   <br/>
   <br/>
   Pentagon'un raporundaki şu ifadeler de dikkat çekiciydi: "IMET (Uluslararası Askeri Eğitim ve Talim) programı diğer ülkelerin askeri ve sivil liderlerine gelecekte yaklaşabilmek bakımından da önemli imkanlar sağlamaktadır. ABD'de eğitim görmeleri için seçilen öğrencilerin çoğu zaten üst kademe askeri lider olma özelliğine sahip subaylardır. Bu programda ABD'de eğitim gören askeri liderler, geçmişte olduğu gibi gelecekte de ülkelerinde önemli görevler üstleneceklerdir. Örneğin bugün dünyada bakan, büyükelçi, kuvvet komutanı ve askeri okul komutanı pozisyonlarında IMET eğitimi görmüş 1500 kişi vardır. IMET, uzun vadeli bir yatırım olarak çok değerli bir güvenlik yardımı aracıdır ve ABD'ye sayısız yararlar sağlamaktadır."
   <br/>
   <br/>
   Hürriyet'in o günkü manşetinde dönemin Genelkurmay Başkanı Necip Torumtay'la William Crowe'un yanyana resimleri yayınlanarak, resim altı olarak; "Crowe Torumtay'ı son ABD gezisinde ağırladı ve nişan taktı" ifadesi yer alıyordu.
   <br/>
   <br/>
   Oktay Ekşi ise gerçekten zehir zemberek bir başyazı yazarak, "Dürüstçe konuşalım: Siz eğer kendi subaylarınızı çağdaş askerlik bilgileriyle donatamıyorsanız, dün Alman'ın eline, bugün de Amerika'nın gözüne bakarsınız. Eğitilsin diye gönderdiğiniz subay da, elbette kendisini onlara daha yakın hisseder" diyordu. 12 Eylül ihtilalini başkan Carter'a duyuran Paul Henze'in "Bizim çocuklar işi becerdi" anlamına gelen "Our boys have done it" ifadesini kullanması aslında Hürriyet'in manşetini 9 sene öncesinden özetliyordu. Şimdiye kadar dünyada çok sayıda yabancı askeri lidere sunulan bu nişanı İngiltere ve Avustralya gibi bazı ülkeler kabul etmiyor. Ve madalya son olarak geçen yıl dönemin Genelkurmay Başkanı John M. Shalikashvili tarafından İsrail eski Genelkurmay Başkanı Amnon Şahak'a verildi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3950-bir-madalya-hik%C3%A2yesi.html), [web.archive.org (arşiv bağlantısı)](http://web.archive.org/web/20121001023114/http://www.aksiyon.com.tr:80/aksiyon/haber-3950-bir-madalya-hik%C3%A2yesi.html)
