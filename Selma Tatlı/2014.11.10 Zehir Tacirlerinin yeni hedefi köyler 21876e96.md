# Zehir Tacirlerinin yeni hedefi köyler

*Selma Tatlı 2014.11.10*

<div class="pNewsDetailMainContent" itemprop="articleBody">
 <div id="newsSpot">
  Yaklaşık 6 aydır İstanbul’dan birileri gelip köy gençlerine uyuşturucu pazarlıyor.
 </div>
 <div id="newsText">
  <p>
   Son günlerin yaygınlaşan maddesi bonzai başta olmak üzere tüm uyuşturucu maddelerin kolayca elde edilebildiği büyük şehirler, artık zehir tacirlerini tatmin etmiyor. Yeni hedef, henüz uyuşturucu maddeyle tanışmamış köy çocukları. İstanbul’un yakın ilçesi Silivri’nin Büyükçavuşlu köyü bunlardan biri. Yaklaşık 6 aydır İstanbul’dan birileri gelip köy gençlerine sigara görünümlü uyuşturucu pazarlıyor.
  </p>
  <p>
   Uyuşturucu bataklığına çekilmek istenen tek köy tabii ki Büyükçavuşlu değil. Fenerköy’de yaşanan bir olay kan dondurucu. Anne ve babası olmadığı için amca Şaban Büber tarafından büyütülen Özkan Büber, uyuşturucu müptelası olmuş. Geçirdiği bir kriz sonrası, cuma namazından çıkan amcasını sırtından bıçaklayarak öldürmüş.
  </p>
  <p>
   Selimpaşa’da da uyuşturucu kullanımı sebebiyle AMATEM’e başvuran 5 genç var. Yeni Mahalle Muhtarı Yavuz Alçı’nın verdiği bilgiye göre, 3 ay içinde 2 genç sentetik uyuşturucu bonzaiden ölmüş. Fatih Mahallesi Muhtarı Nurettin Sezginel’in verdiği bilgiye göre ise bölge tam bir uyuşturucu bataklığına dönüşmüş. Sezginel, yapılan operasyonlarla bunun önünün alınamadığının altını çiziyor. Silivri Muhtarlar Odası Başkanı Metin Gürsu, uyuşturucu kullanımının kimi köylerde fazla olduğunu ifade ediyor. Fenerköy, Selimpaşa, Değirmenköy ve İsmetpaşa’daki köy muhtarları da madde kullanımının üzücü olaylara yol açacak boyutlara vardığını söylüyor. Fenerköy Muhtarı Muharrem Eren, bağımlı bazı gençlerin kapı ve pencereleri kıracak, ailelerine şiddet uygulayacak boyutta krizler geçirdiğini anlatıyor. Çavuşlu köyünde 8-10 kişilik bir grubun madde kullanımına başladığını söyleyen Ahmet Çınar, “Çaresiz durumdayız. Ne yapabiliriz ki.” diyor.
  </p>
  <p>
   Köylerde madde kullanan gençler uyuşturucu parası bulmak için traktörlerin mazotlarını çalıp satmaya başlamış. Özellikle Fener ve İsmetpaşa köylerinde yaygın olan bu durumu, Silivri Muhtarlar Odası Başkanı Metin Gürsu, “Muhakkak o hırsızlığı da yapıp o zehri de içmeyi kafaya koyuyorlar.” diye açıklıyor. Cezaların az olduğunu söyleyen Muharrem Eren ise “Jandarmaya haber veriyoruz, daha biz köye dönmeden şikâyet ettiğimiz genç salıveriliyor, hiçbir işlem yapılmıyor. Sonra biz kötü oluyoruz.” diyerek yasalar eliyle bu olayların önüne geçilmesi gerektiğinin altını çiziyor.
  </p>
  <p>
   Köylerinde böyle olayların daha önce hiç görülmediğini ifade eden muhtarlar, uyuşturucu maddelerin tanımadıkları kişiler aracılığıyla getirildiğini ifade ediyor. Muharrem Eren, “15 genç kullanıyor köyümüzde. Dışarıdan geliyor satıcılar. İçeride kimse satamaz, burada herkes birbirini tanıyor.” diyor. Eren, gece saat 1’den sonra köyün etrafında tanımadıkları araçların gezdiğinden bahsediyor.
  </p>
  <p>
   Silivri Emniyeti’nin verdiği rakamlara göre, ocak ayından beri uyuşturucu sebebiyle 54 kişi yakalandı, 7 kişi tutuklandı. 4 kilo 840 gram esrar, 40 kilo 72 gram bonzai, 24 kilo 2 gram eroin, 40 miligram korex ve 22 adet uyuşturucu madde ele geçirildi.
  </p>
  <p>
   Gençleri tehdit eden uyuşturucuyu önlemek adına Alipaşa ve İsmetpaşa  köylerinde faaliyetler başlatılmış. Hem Muhtarlar Odası Başkanı hem de Alipaşa Muhtarı olan Metin Gürsu, köy imamı Abdürrahim Sancar’ın uyuşturucu kullanan ve kullanmaya meyilli olanları cami bahçesinde toplayarak verdiği dersler sayesinde birçok gencin kötü alışkanlıklardan kurtulduğunu söylüyor. Bu faaliyetlere köyün gönüllü gençleri de destek oluyor. Uyuşturucuya savaş açan bir diğer köy İsmetpaşa’da ise Muhtar Özay Demir, belli noktalara pankartlar asarak gençleri ve aileleri uyuşturucuya karşı uyarıyor. Uyuşturucunun nereden geldiğini öğrenmeye çalıştıklarını söyleyen Demir, bu çalışmaların köyde bilinci artırdığını ifade ediyor.
  </p>
  <p>
   Umut Çocukları Derneği Başkanı Ferhat Şahin, sentetik uyuşturucu bonzainin bir anda köylere kadar yaygınlaşmasını, pazar oluşturulmak istenmesine bağlıyor. Bonzainin bu kadar ucuza satışının uyuşturucuya bağımlı bir kitle oluşturmak istenmesinden kaynaklandığını söyleyen Şahin, ilerleyen dönemlerde uyuşturucuya bağımlı kitle çoğaldıktan sonra bonzaiyi ortadan kaldırıp daha pahalı bir maddeyi piyasaya süreceklerini ve asıl kazancı o zaman sağlayacaklarını ifade ediyor.
  </p>
 </div>
</div>


Kaynak: [www.aksiyon.com.tr](http://www.aksiyon.com.tr/dosyalar/zehir-tacirlerinin-yeni-hedefi-koyler_539848), [web.archive.org (arşiv bağlantısı)](http://web.archive.org/web/20150731233809/http://www.aksiyon.com.tr/dosyalar/zehir-tacirlerinin-yeni-hedefi-koyler_539848)
