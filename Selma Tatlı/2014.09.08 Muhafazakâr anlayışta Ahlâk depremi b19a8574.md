# Muhafazakâr anlayışta Ahlâk depremi

*Selma Tatlı 2014.09.08*

<div class="pNewsDetailMainContent" itemprop="articleBody">
 <p>
  ‘Türkiye dindarlaşıyor mu?’ sorusu 2002’de başlayan AKP iktidarı döneminde daha da önem kazandı. Parti özellikle son yıllarda dindarlığı ‘politikalarının’ merkezine oturttu. Ama sonuç ortada: Eskisine oranla dinin hayattaki fonksiyonelliği artmadığı gibi pek çok İslamî değer erozyona uğradı.
 </p>
 <p>
  AKP’nin iktidara geldiği günden itibaren entelektüeller, siyasetçiler, toplum bilimciler ve araştırmacılarca belki de en fazla tartışılan ancak üzerinde bir türlü uzlaşı sağlanamayan konuların başındadır, Türkiye’nin dindarlaşıp dindarlaşmadığı.
 </p>
 <p>
  Bu konuyu ilkin 28 Şubat sürecinin 1000 yıl süreceği söyleminin boşa çıktığını düşünen ve ‘İttihatçı-Kemalist’ zihniyetten beslenen elitist kesim gündeme getirmişti. Onlara göre, Türkiye muhafazakârlaşıyordu. Hem de hızla. ‘Derin karar mekanizmaları’ derhâl harekete geçmeliydi. Şerif Mardin’in ‘mahalle baskısı’ kavramına bu yüzden dört elle sarılmışlardı.
 </p>
 <p>
  Önceleri laik-elitist-Kemalist kesim baskıcı uygulama ve beklentilerinin devamı adına gerektikçe, ‘Türkiye dindarlaşıyor’ algısını üretecek argümanları kullanıyorlardı. AKP hükumetleri döneminde olayın rengi değişti. Bu partinin iktidarda bulunmasının tabii sonucu ve başarısıymış gibi sunuluyordu olgu. Parti, seçmenlerine, “Bak AKP sayesinde Türkiye dindarlaşıyor. O hâlde dindarlaşmanın önünü açan AKP’ye destek vermeye devam etmeliyiz.” mesajı veriyordu. Başta Tayyip Erdoğan, her parti yöneticisi bu algıyı pompaladı kamuoyuna. Peki, bu gerçek miydi? Türkiye toplumu hakikaten dindarlaşıyor muydu? Araştırmalar ortaya koydu ki, ülkedeki dindarlaşma katsayısı 1980 ve 1990’ların fevkinde değil. Aksine dindarlarda sekülerleşme yönünde değişimler gözleniyor.
 </p>
 <p>
  AKP her ne kadar kendini ‘dindar-muhafazakâr’ diye tanımlasa da izlediği politikalar bu iddiayla uyuşmuyor. ‘Kültürel, entelektüel ve kentli bir davranış’ hüviyetindeki ‘muhafazakârlık’, ‘tarihî, kültürel ve geleneksel’ değerlerin koruyuculuğunu savunurken; AKP icraatlarıyla bilakis bu dokulara zarar verdi. Genel kabulle arzulanan; muhafazakârlıkta mevcut hâlin korunması, değişim olacaksa bile bunun doğal süreçte kendiliğinden pratiğe dönüşmesiydi. Ancak Türkiye’de son 12 yıldaki ‘sessiz devrim’ nitelemeli değişimlerin çoğu devlet eliyleydi.  Yanlış şehirleşme politikaları sebebiyle kentin ve kırsalın dokusu bozuldu. Zincirleme çözülmeler birbirini izledi.
 </p>
 <p>
  <strong>
   Müslümanın şehir modeli ne?
  </strong>
 </p>
 <p>
  İmar sırasında şehrin doğal ve tarihî yapısının zarar görmemesi esas olmalıydı. AKP bunu hiçbir zaman gözetmedi. Özellikle büyük şehirler ihtiyaç dikkate alınmaksızın beton yığını hâline getirildi. Dolayısıyla tarihî ve kültürel kimliklerinden uzaklaştırıldı. Olmayacak yerler imara açıldı. Sosyolog Ali Bulaç tam da bu noktada şunları söylüyor: “Şunu kendimize soralım: Müslümanların şehir modeli bu mu? Bizim medeniyet tasavvurumuz bugün çılgınca ve yapay olarak büyütülen İstanbul mu? Elbette hayır! Şehirlerin küçültülmesi, tabiatın korunması lazım. İstanbul’u böylesine büyütüyorsa bunun sebebi yatırımlarla elde edilen yüksek ranttır, yoksa hiçbir yatırım insanların hayatını kolaylaştırmıyor, aksine zorlaştırıyor, çekilemez hâle getiriyor.”
 </p>
 <p>
  Gazeteci-yazar Taha Akyol’a göreyse, betona yatırımlarıyla AKP muhafazakârlığı çiğniyor: “Muhafazakâr bir iktidar, Süleymaniye ile Sultanahmet’le yarışan betonarme bir cami yapmayı tarihe saygısızlık kabul eder ve yapmaz bunu. Çamlıca’ya Sultanahmet’le yarışan betonarme bir cami yapmak gösteriştir, muhafazakâr bir kültür değildir. Muhafazakârlar ne yapar? Muhafazakârlar Mimar Sinan’ın kıymetini bilirler, ondan esinlenerek yeni formlar üretebilirler, yeni formlara karşı değildirler. Bugün muhafazakârlar İstanbul’un tarihî siluetini bozan, Mimar Sinan’ın eserlerini gölgede bırakan gökdelenleri dikmekten çekinmiyorlar.”
 </p>
 <p>
  Hatalar kırsalı da etkiledi. Örneğin, Toplu Konut İdaresi (TOKİ) şehrin dokusunu dikkate almadı. Yüzlerce yıldır ahşap mimarinin hüküm sürdüğü Doğu Karadeniz’de de, taş bina orijinli Güneydoğu Anadolu’da da betondan binalar dikildi. Oysa 10-12 katlı betonarme binalar yığmak yerine, bölgenin hammaddesini kullanarak tarihî dokusuna uygun konutlar üretilmesi beklenirdi. Osmanlı döneminde kültürel bozulmanın ilk örneklerinden sayılan apartman modeli Anadolu’nun en ücra köşelerine kadar götürüldü. Partiyi destekleyen müteahhitlerin para kazanması için konut edindirme eşittir apartman formülü tedavüldeydi. Bunun Anadolu’ya sosyolojik zararları akıllardan uzak tutuldu. Mahalle kültürü ortadan kalktı, komşuluk ilişkileri zayıfladı. Dolayısıyla ortak değerler de rafa kalktı. Kırsalda da büyük şehirdekine benzer suçlar artmaya başladı. Köy köylükten, kasaba kasabalıktan çıktı.
 </p>
 <p>
  <strong>
   Çekirdek aile yaşlıları vurdu
  </strong>
 </p>
 <p>
  Öte yandan geniş aileler daralarak çekirdek aileye dönüştü. Hâlbuki değerler yeni nesle dede ve nineler eliyle öğretilmekteydi. Kötü gidişten en çok yaşlılar etkilendi. Şu istatistiklere bakınca tablodaki vahameti göreceksiniz: AKP iktidarındaki 10 yılda huzurevlerinde kalanların sayısı neredeyse yüzde 100 çoğaldı. Miktar 2002’de 13 bin 548 idi, 2012’de 20 bin 596’ya tırmandı.
 </p>
 <p>
  Aslında kırsalda çalışma sahaları açarak köyden kente göçü tersine çevirmek olmalıydı amaç. Bölge insanı kendi yöresinin sunduğu imkânlarla iş ummuştu. İstanbul’da onlarca katlı binalar yükseliyor ama 2014 Türkiye’sinde elektriksiz ve susuz Anadolu köyleri var hâlâ. Pek çok sektörü sürüklüyor diye inşaata odaklanıldı. Sanayi ve tarım ihmal edildi. Ev kredileriyle geniş kesimler bankalara borçlandı. Büyük şehre göç mecburileşti âdeta. Şu ironiye bakın ki, Büyükşehir Belediye Başkanı iken Tayyip Erdoğan İstanbul’a vize uygulanmasını gündeme getirmişti. Şehrin bir girdaba itildiğini ta o günlerden görmüştü. Şimdi tam tersine metropolü (Kuzey İstanbul projesi) büyütmeye çalışması o günkü düşüncesiyle taban tabana çelişiyor.
 </p>
 <p>
  <img alt="" height="376" src="http://web.archive.org/web/20150109225736im_/http://medya.aksiyon.com.tr/aksiyon/2014/09/08/muhafazakar2.jpg"/>
 </p>
 <p>
  2002’den bu yana ekonomide göreceli iyileşme sağlansa da, dar gelirliler bundan hak ettikleri ölçüde faydalanamadı. Küçük esnaf iflasla yüz yüze bırakıldı. Büyüme politikaları vatandaşı üreticilikten ziyade tüketime motive etti. Alışveriş çılgınlığında başrolü örümcek ağı misali yurt sathına yayılan AVM’ler oynadı. 2002’de 62 tanesi faaliyetteydi. 2012’de sayı 310’a yükseldi. 93’ü İstanbul’da. Metropol, Avrupa’da birinci, dünyadaysa ilk 5’te. Yaklaşık 57 işkolunu doğrudan etkileyen AVM’ler dikildikleri yerlerdeki küçük esnafı bitirdi. Şu bilgi Türkiye Esnaf ve Sanatkârlar Konfederasyonu’ndan: 2005’ten 2013’e kadarki dönemde tam 1 milyon 145 bin 641 esnaf kepenk kapattı.
 </p>
 <p>
  AKP’nin sürdürdüğü politikaların temelinde ‘rant, rüşvet ve yolsuzluk’ tespit eden Ali Bulaç şunları kaydediyor: “İktisat politikalarının temelinde büyüme varsa, bir ülke sürekli bir biçimde büyümek üzere ayarlanmışsa tüketimi azdırması kaçınılmaz olur. İnsanlar gittikçe talep edecekler, talep ettikçe üretilecek ve üretim yapıldıkça büyüme sağlanacaktır. Fakat fiiliyatta sistemin böyle işlemediğini biliyoruz. Büyüme üretimi, reel ekonomide iyileşmeyi getirmiyor, aksine kredi kartı harcamalarını kışkırtıyor, milyonlarca insanı bankalara bağımlı hâle getiriyor. Bir muhafazakâr-dindar partinin iktisat politikası bu mu olmalıydı? Bugün büyüme, daha çok proje demek, çünkü daha çok proje daha çok rant, daha çok yolsuzluk ve rüşvet demektir. Öncelikle söz konusu büyüme hastalığından kurtulmak gerekir.”
 </p>
 <p>
  <strong>
   Kanaat yok oldu!
  </strong>
 </p>
 <p>
  Kanaat faktörü insanların hayatından kaybolup gitti. Çok tüketmek için çok kazanmak şarttı! Ev, araba, makam ve prestij peşinde koşulur oldu. ‘Gösteriş’ bir zamanlar ayıplanan bir davranış kalıbıyken, baş tacı yapılıverdi. Bu kör yarışta hayata tutunmaya çalışanlar borç batağına saplandı. Kredi kartı borcunu ödeyemeyenlerin sayısı 2003’te 5 bin 781 idi. 2013 sonunda 912 bin 839’a fırladı. 2014’ün ilk beş ayında ise bu sayı 532 bini aştı. Mütevazı yaşantılarıyla bilinen muhafazakâr ailelerin fertleri gösteriş rekabetinin en ön sıralarında görülür oldu. Bir anda zenginliğe, sermayeye, kapitale kavuşan bu kesim neticede değerlerini erozyona uğrattı.
 </p>
 <p>
  Büyük şehre göçe zorlanan ailede, kadın da iş hayatına atıldı. 2002’den 2013’e ülkedeki sigortalı kadın işçi sayısı 1 milyon 47 binden 3 milyon 181 bine çıktı. Bunun da   sosyal altyapısı hazırlanmadığından farklı komplikasyonlara yol açtı. Şehre göçen aileler kültür şoku yaşadı. Taha Akyol’un ifadeleriyle “Henüz Türkiye’de kentli davranışlar ve değerler oturmadı. Geleneksel değerler de şehirleşme sürecinde etkisini kaybetti. Bu yozlaşma daha çok şehirleşmenin etkisi ile oluyor. Hükümetin bu konuda eleştirilecek olan tarafı da maalesef muhafazakâr değerleri bir siyasi retorik ile götürmesi, hâlbuki muhafazakâr değerleri kendi kavramları ile götürmek, savunmak, ortaya koymak gerekir, hükümet muhafazakâr değerleri kendi siyasi mücadelesinde bir kılıç gibi, kalkan gibi kullanıyor.”
 </p>
 <p>
  Şehirleşmeyle değerlerden kopuş… Tüketimin, rekabetin ve hırsın azması… Ve ekonomik problemlerin kaçınılmazlığı… Bütün bu faktörler aileleri dağılma noktasına getirdi. Boşanmalar tavan yaptı. Yine aynı dönemde (2002-2013) 95 bin 323’ten 125 bin 305’e yükseldi.  Kadın cinayetleri de arttı ve alenileşti. Adalet Bakanlığı istatistikleriyle; 2002’de 66 kadın cinayeti işlenmişti. 2009’da 953’e çıktı. Yüzde 1400’lük korkunç bir artışla karşı karşıyayız. 2009-2013 yılları arasında 1611’e tırmandı.
 </p>
 <p>
  Ailelerin dağılmasıyla çocuklar suç makinesine dönüştü. Hakkında dava açılan çocuk sayısı 2002 yılında 5 bin 371 idi. 2012’de 54 bin 934’e fırladı. Uyuşturucu tedavisi görenlerin oranı ise 10 yılda 17 kat arttı. Çocukların karıştıkları suçların nitelikleri de kompleksleşti. Adam öldürmeye kadar vardı.
 </p>
 <p>
  AKP iktidarında zengin ve fakir arasındaki gelir uçurumunun daralması umuluyordu. Ne yazık ki bu hâli lehine kullanmayı yeğledi parti. Makarna ve kömür gibi küçük yardımlarla düşük gelirliler bağımlı hâle getirildi. Bulaç’ın konuya ilişkin şu tespitleri çok önemli:  “Milyonlarca insana ayni veya nakdi yardımlar yapıyor. İlk anda bu çok hayırlı gibi görünüyor, ne var ki söz konusu ianeler milyonları üretici olmaktan çıkarıyor. Liberal piyasada milyonların emeğini sömüren timsahlara karşı diğerlerini üretici yaparak güçlendireceğine ianelerle onları ömür boyu yoksulluk sınırının altında tutuyor. Bu ekonomi açısından kitlelerin aleyhinedir ama siyasi bakımdan kazanç getirmektedir. Çünkü iane almaya alışmış milyonlar aynı zamanda AK Parti’ye angeje yapılmış seçmenidir. Doğru olanı ise dört sene boyunca her gün yoksula, zayıfa bir balık vererek seçim günü sandığa götürmek değil, ona olta vermek ve balık tutmasını öğretip özgürleştirmektir.”
 </p>
 <p>
  <strong>
   İntiharlar katlandı
  </strong>
 </p>
 <p>
  2002’de 2 bin 300 intihar vakası meydana geldi. 2013’teyse 3 bin 189. TÜİK raporlarına yansıyan baş sebep ekonomik sıkıntı. Psikolojik hastalıklar da aldı başını gitti. Sağlık Bakanı Mehmet Müezzinoğlu, antidepresan kullanımının son 5 yılda yüzde 54 arttığını açıkladı. Alkol kullanımı da yükselişteydi. 2001’de 583 milyon litre içki tüketilmişti. Miktar 2012’de 2 milyar litreyi geçti. 2002 yılında içkiye başlama yaşı 15-16 iken bugün 10-11’lere indi. Şiddet, taciz ve tecavüz 10 yılda 14 kat arttı. İşte Ekonomik Kalkınma Örgütü’nün (OECD) 36 sanayileşmiş ülkedeki 11 kriterli mutluluk araştırmasının sonucu: En mutsuz ülke Türkiye.
 </p>
 <p>
  Boğaziçi Üniversitesi Öğretim Üyesi Hakan Yılmaz’ın 2006-2012 arasını kapsayan muhafazakârlaşma anketiyle, dinî hassasiyetlerin azaldığı görüldü. 5 vakit namaz kılanlar yüzde 5,3;  kendini dindar tanımlayanlarsa yüzde 7 azaldı. Ramazan orucu tutanlar bile yüzde 7,3 eridi. Rehman ve Askeri adlı iki araştırmacının 208 ülkeyi dâhil ettikleri dindarlık incelemesinde Türkiye ilk 100’e dahi giremedi. Faiz, rüşvetli işlemlerin sıklığı, vergilerin adilliği, yargının bağımsızlığı, sivil ve politik haklar ve sosyal yardımlar gibi kriterler dikkate alınarak hazırlanan raporda 103’üncü olabildik.
 </p>
 <p>
  Gazeteci-yazar Nazlı Ilıcak, devletin dindar nesil yetiştirme gibi bir projesi olamayacağını söylüyor: “Devletin bir dindarlaştırma politikası olamaz. Bu laikliğe aykırıdır. Ha tabii dindarların önü açıldı, bu doğru. Ama insanlar daha dindar oldu diyemeyiz. Çünkü dindarlaşma öyle dışarıdan enjekte edilerek gerçekleşmez. Bir insan dışarıdan baktığınız zaman orucunu tutar, namazını kılar ama bir de bunun iç yüzü var. Ahlaksızsa, kul hakkı yiyorsa, yalan söylüyorsa şeklî açıdan dinî vecibeleri yerine getirenlere samimi dindar diyemem. Dindarlığın bir ahlakî boyutu vardır.”
 </p>
 <p>
  <strong>
   Kaybedersek siz de kaybedersiniz
  </strong>
 </p>
 <p>
  Evet, gösterişe, güce, paraya önem veren ve bununla birlikte mutluluktan da uzaklaşan bir Türkiye profiliyle yüz yüzeyiz. Baş döndürücü çözülmenin mimarları, siyasi programını ve söylemlerini din üzerinden yürütebiliyor hâlâ. Kendilerine oy vermeyenleri dinî referanslarla eleştirebiliyor. Milliyetçi Hareket Partililer için  “Bunlar Fatiha’yı dahi bilmezler” denebiliyor. CHP’ye de benim başörtülü bacıma şunu bunu yaptılar argümanıyla yükleniliyor. Başbakan Yardımcısı Bülent Arınç’ın söylemiyle, AKP kendini dindarların teminatı olarak görüyor: “Biz kaybedersek siz de kaybedersiniz.”
 </p>
 <p>
  17-25 Aralık süreciyle birlikte yaşanan son gelişmeler ise AKP’nin dindarlık karnesine birçok kırık not ekledi. Muhafazakâr-dindar bir hükümet, tarihinin en büyük yolsuzluğuyla suçlanıyor. İddiaların üzerine gidileceğine soruşturmayı yapanlar hukuk hiçe sayılarak tutuklanıyor. Yolsuzlukla suçlananların sığındığı masumiyet karinesi, düşman ilan edilenlere çok görüldü. Suçun ve cezanın şahsiliği prensibi yok edildi. Toplum din kıstasıyla kutuplara ayrıldı. Buna etnik kıstas da ekleniyor. ‘Bakara-makara’ düzeysizliğiyle adı zihinlere kazınan eski Bakan Egemen Bağış’a partiden en ufak bir tepki bile yok. MHP Milletvekili Lütfü Türkkan’ın tweet’i her şeyi özetliyor: “Bağış, Kur’an yerine Erdoğan’la dalga geçseydi, aranızda olmazdı.”
 </p>
 <p>
  <img alt="" height="438" src="http://web.archive.org/web/20150109225736im_/http://medya.aksiyon.com.tr/aksiyon/2014/09/08/muhafazakar3.jpg"/>
 </p>
 <p>
  Ali Bulaç, “İktisadî, sosyal ve kültürel politikalar tespit edilirken dinin muamelatla ilgili hükümlerinden hareket edilmiyorsa, dinin kendi hükümleri referans alınmıyorsa din hayattan çekilir, geriye ritüeller, semboller kalır, bu da içi boşaltılmış bir dindir. Dinin hükümlerinden ceza hukukunu, el kesmeyi anlamamak lazım, bizim sözünü ettiğimiz yüksek ahlaki hayatı mümkün kılacak iktisadî ve sosyal politikalardır. Dinin ana mesajı ahlak, özgürlük ve adalettir. Ahlakın ve adaletin olmadığı yerlerde insanlar dindar gibi görünür, sakal bırakır, başörtüsü takar, namazını kılar, oruç da tutar ama asıl toplumda adalet tesis edilmez, şehirler hormonal olarak devasa büyütülür, tabiat tahrip edilir, gelir bölüşümünde adaletsizlik devam eder, yoksulluklara karşı muazzam bir duyarsızlık meydana gelir.” sözleriyle yorumluyor tuhaf durumu.
 </p>
 <p>
  Gazeteci-yazar Ali Ünal da, 12 yıllık AKP döneminde dejenerasyonun arttığını düşünenlerden: “1950’den bu yana ahlakî olarak en büyük dejenerasyon bu dönemde oldu. Sokaktaki insanların davranışları, Müslüman ailelerde görülen muazzam değişmeler, giyimden davranışlarına kadar, ibadetlere kadar gördüğüm her şey Türkiye’de dindarlaşmanın değil dindarlarda bir yozlaşmanın olduğunu göstermiştir. Türkiye’nin dindarlaşmadan uzaklaştığının en önemli kanıtı maalesef çarşıya çıktığımız zaman aldatılma korkusu olmadan alışveriş yapamıyor oluşumuzdur, dindarlaşmadan bahsedilemez.”
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/muhafazakar-anlayista-ahlak-depremi_539335), [web.archive.org (arşiv bağlantısı)](http://web.archive.org/web/20150109225736/http://www.aksiyon.com.tr:80/toplum/muhafazakar-anlayista-ahlak-depremi_539335)
