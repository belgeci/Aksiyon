# Genç Siviller artık rahat!

*Selma Tatlı 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <strong>
    <em>
     Antidemokratik ve hukuk dışı uygulamalara karşı mizahi eylemlerle sesini duyuran ‘Genç Siviller’, bugünlerde oldukça sessiz. En büyük özellikleri hiçbir yere bağlı olmamalarıydı. Ya da bir süre öyle sanıldı.
    </em>
   </strong>
  </p>
 </blockquote>
 <p>
  Askerî vesayete karşı yayımladıkları mizahi bildirilerle ve müesses nizama karşı geliştirdikleri zekâ içerikli protestolarla bir dönemin ses getiren eylemlerine imza atan Genç Siviller, bugün âdeta sessizliğe büründü. Düne kadar eleştirdikleri tüm antidemokratik uygulamaların şimdi yuvarlanan bir kartopu şeklinde büyümesi karşısındaki sessizliklerinin sebebini anlamak için ise hareketin kurucularının bugün nerelerde bulunduklarına bakmak yetiyor. Mustafa Balbay’ın “Genç subaylar rahatsız” çıkışına “Genç Siviller rahatsız” mottosuyla karşılık veren ve postalın yerine koydukları Converse ayakkabılı logolarıyla sivil inisiyatifin temsilcileri arasında yer alan oluşumun Hilal Kaplan, Yıldıray Oğur ve Ceren Kenar gibi pek çok kurucusu, bugün sivilliklerini tamamen yitirerek âdeta iktidarın savunuculuğuna soyunmuş durumda.
 </p>
 <blockquote>
  <p>
   <span>
    <strong>
     Daha önce nelere tepki göstermişlerdi?
    </strong>
   </span>
  </p>
  <p>
   <span>
    Bir zamanların Genç Siviller’iydi onlar. Neler yapmadılar ki. Mesela, “Darbeci Baro, Taksim’e Hoş Geldin!” pankartıyla İstanbul Barosu’nun Taksim’e yürüyüşünü mizahi bir dille eleştirmiş, baronun dengesini sarsmışlardı. 12 Eylül referandumunda ‘Yetmez ama evet’çi faaliyetlerin öncüsü olmuş, sivil anayasa için mücadele etmişlerdi. “Yassıada demokrasi adası olsun” diyerek etkinlik başlatmış, ‘CHP seçimleri kazanıncaya kadar seçimler yenilensin’ diyerek CHP’yi ti’ye almışlardı. Daha önce yayımladıkları ‘direnme taahhüdünde’ “Yargı elitleri, verdikleri kararlarla hukuku yerle bir etti. Halk sustu. Ama artık herkes bilsin ki eski suskun halk değiliz. Artık bu gidişata el koyuyoruz.” diyerek, hukuku yerle bir edenlere meydan okumuşlardı. Tüm bu eylemler ‘Yeni Türkiye’ için düşünüldüğünde birebir uygulanması gereken tepkiler olarak dikkat çekse de hareket bugün Türkiye’de yaşanan tüm antidemokratik uygulamaları görmezden gelmeyi tercih ediyor.
   </span>
  </p>
 </blockquote>
 <p>
  Demokrasinin olmazsa olmazlarından sivil inisiyatif, Türkiye’de gün geçtikçe görünmez bir hâl aldı. Bunlar içerisinde bir zamanların ses getiren eylemlerine imza atan Genç Siviller hareketi de yer alıyor. Hareket, 2000’lerin başında ete kemiğe bürünse de asıl ününü, AK Parti’nin henüz yeni yeni güçlendiği, muhalefetin sesinin ise daha gür çıktığı dönemlerde yaşanan antidemokratik ve hukuk dışı uygulamalara karşı geliştirdiği mizahi eylemlerle kazanmıştı. 2003’te Cumhuriyet’te çıkan “Genç subaylar rahatsız” manşetine gönderme yaparak isimlerini “Genç Siviller” koymuşlardı. Darbe planlarının gün yüzüne çıkmasıyla birlikte en önemli gündemleri askerî vesayet oldu. Özellikle 27 Nisan e-muhtırasının yayımlanmasıyla birlikte ülkede egemenlik kurmak isteyenlere karşı geliştirdikleri demokrasi vurgulu eylemlerle dikkatleri üzerine çekmeyi başaran hareketin en büyük özelliği, hiçbir yere bağlı olmamalarıydı. Ya da bir süre öyle sanıldı.
 </p>
 <h2>
  AKP ile hiç muhalif düşmediler
 </h2>
 <p>
  Ortaya çıkışları ve yaptıkları eylemlerle sivil toplum, özellikle de demokrat kesim içinde büyük bir heyecan oluşturdular. ‘Daha özgür, daha demokratik bir ülke olalım, vesayete son verelim’ söylemlerine, demokrasi için yapılan her bir eyleme, asılan her bir pankarta, yapılan her bir yürüyüşe AK Parti’nin de ihtiyacı olduğu zamanlardı. Genç Siviller’in antidemokratik uygulamalara karşı gösterdikleri tepki AK Parti’nin de işine yaradı. Böylece hareket muhalefet yaptığı dönemde hiçbir şekilde iktidar partisiyle muhalif ters düşmedi. Ancak AK Parti, gün geçtikçe güçlendi, tüm gücü eline alarak tek parti oldu. Bir anda ülkenin politik, hukuki ve sosyal atmosferi değişmeye başladı. Parti düne kadar dört elle sarıldığı demokrasiden adım adım uzaklaştı. Antidemokratik uygulamaların biri diğerini kovalar hâle geldi. Demokrasi vurgulu eylemlerle ününe ün katan Genç Siviller’den, yaşanan bu hukuk dışı gelişmelere karşı ses çıkarması beklense de sivil gençler(!)  sessizliğe bürünmeyi tercih etti. Sokakta hiç kimse yokken seslerini çıkaran ve eylemleriyle sivil oluşumlar içinde müthiş bir psikolojik üstünlük sağlayan hareket, bir sembol ve öncü olmaya doğru giderken birden ortadan kayboldu. Kurucuları ise bir süre sonra AK Parti’den milletvekili, danışman, yandaş gazetelerde köşe yazarı, TV’de programcı ve Başbakanlık uçağında seyahat edenler olarak karşımıza çıkmaya başladı.
 </p>
 <h2>
  Bugün neredeler?
 </h2>
 <p>
  Genç Siviller içerisinde en dikkat çeken isim hiç şüphesiz Yıldıray Oğur. 17-25 Aralık yolsuzluk ve rüşvet soruşturması sonrası hareketin takındığı tutum sebebiyle oluşumdan ayrılma kararı alan Turgay Oğur’un da kardeşi. Yaptığı Ergenekon ve Balyoz haberleriyle bir zamanlar alkışlar toplarken, bugün iktidarın mali denetçilerinin uğrak yeri hâline gelen Taraf Gazetesi’nde 2013’e kadar yazı yazan Oğur, Cumhurbaşkanı Erdoğan’ın en yakınlarında yer alan isimlerden biri olmayı başardı. Erdoğan’ı mitinglerinde de yalnız bırakmayan Oğur, katıldığı Mersin mitingi sırasında Mustafa Varank’la yan yanayken çekilen ‘dili dışarıdaki fotoğrafı’yla dikkatleri üzerine çekti. Fotoğrafını çeken muhabire hakaret içerikli sözleri sebebiyle de 3 bin lira tazminata mahkûm edildi. İktidara yakınlığı ile bilinen Türkiye Gazetesi’nde köşe yazarlığını sürdüren Oğur, bir süre TRT’de Ceren Kenar ile birlikte ‘Şimdi ve Burada’ isimli bir program yaptı. Kısa süre önce aynı programı Habertürk ekranlarına taşıyan ikili, demokratik düşüncelerini ‘bütün insanlar eşittir’den  ‘ama bazıları daha da eşittir’e getirmiş gibi görünüyor.
 </p>
 <p>
  Hareketin kurucuları arasında akla gelen bir diğeri, yaptığı ‘U’ dönüşleriyle tanınan Hilal Kaplan. Yazı hayatına Taraf’ta başlayan Kaplan, adı ‘Hasıraltı’ olan köşesinde, gerçeklerin hasıraltı edilmeyeceği iddiasında bulundu. Yazarın vaadi herkese eşit mesafede olmaktı. Ama bugün âdeta iktidarın sözcülüğüne soyunmuş durumda. Yaptığı birbirinden tutarsız paylaşımlarla sosyal medyanın dilinden bir türlü düşmeyen Kaplan, ilkeli bir duruş sergileyememesi ve iktidarın duruşuna göre bakış açısını bir anda değiştirmesiyle ün kazandı. Yazı hayatına yine havuz medyasının amiral gemisi olarak tabir edilen Sabah’ta devam eden Kaplan, son olarak medyaya bomba gibi düşen bir görüşmenin tarafı olarak dikkat çekmeyi başardı. 2 Şubat’ta TRT yayını öncesinde Mustafa Varank’ın iktidarın yandaşlığını yapmayan kanalların TÜRKSAT yayınından çıkarılması ile ilgili söylediği skandal sözlere destek veren Kaplan, “Katılıyorum, çok merhametli gidiliyor!” diyerek bir başka skandala imza atmaktan da geri durmadı. Bu da yetmezmiş gibi, bu ifadelerin medyada yer alması sonrasında ise Twitter hesabından “Ağzıma sağlık” ifadelerini kullandı, bir zamanlar demokrasi havariliğine soyunduğunu unutarak. Daha demokratik bir ülke olalım, her türlü vesayete son verelim diye çıkılan yolda, Kaplan’ın nasibine iktidarın yandaş gazetecisi olmak düştü.
 </p>
 <blockquote>
  <p>
   <span>
    <strong>
     Tepki gösterenler Öz Genç Siviller’i kurdu
    </strong>
   </span>
  </p>
  <p>
   <span>
    Genç Siviller’in iktidarın organı hâine gelmesi ve ülkede yaşanan hukuksuzluklara tepkisiz kalışları, kendi içlerinde bölünmeye yol açtı. Hareket içinde yer alan bir grup genç, bu duruma tepki göstererek ‘Öz Genç Siviller’ hareketini kurdu. Oluşumun kurucularından Yiğit Akbulut, Genç Siviller’den kopuş sebeplerini şöyle anlatıyor: “Şu anda Genç Siviller devletleşmiş bir aygıt hâlini aldı. Orası şu an bir sivil toplum kuruluşu değil. Biz hareketin kurucuları ve önemli isimleriydik. Kurucular içerisinde yer alan Müçteba Kılıç, Hayri İnci gibi pek çok arkadaşla birlikte ayrıldık. Çevre hakları, insan hakları, antidemokratikleşen ülkeye verilen tepkisizlik ve 17-25 Aralık skandalı gibi konulardaki tavırları bu kararı almamızda etkili oldu. Daha önce kırılma yaşanmıştı ama 17-25 Aralık’la birlikte ipler koptu. Öz Genç Siviller olarak internet ortamında örgütlenen bir grubuz. 2 bin 500 kişilik bir üyemiz var. Çok daha büyük kitlelerin de bizden haberi var. Şu anda Genç Siviller’in kurucusu diye bir şey kalmadı. Hareket AKP’nin gençlik kollarına dönüştü. Eylem yapamamalarının sebebi de mizahi sloganı bulan ekibin oradan ayrılmış olması. Yani orantısız zekâ örneğini geliştiren 3-4 kişilik ekibin oradan ayrılması. Onların akademik zekâ fabrikaları bizdik. Bizler ayrıldık, kalanlar AKP’nin gençlik kolları olarak devam ediyor.”
   </span>
  </p>
 </blockquote>
 <p>
  Oluşumun kurucularından Ceren Kenar da iktidara yakın Türkiye Gazetesi’nde köşe yazarlığı yapanlardan. Genç Siviller öncülüğünde başlatılan ‘Dünya Beşten Büyüktür’ kampanyasının koordinatörlüğünü de yürütmüş olan Kenar, bu kampanya kapsamında ilanlar verilmesi için Türk hükümetinin de anlaşmalı olduğu lobi şirketi Alpaytac’a 62 bin dolar ödedi. Sivil bir hareketin bu kadar parayı nereden bulduğu sorusunun cevabı ise hemen ortaya çıktı. Medyada da yer bulan olayda Kenar, Alpaytac’a, The Guardian, The Observer, Le Monde ve Washington Post’ta da yayımlanan ‘Dünya Beşten Büyüktür’ adlı kampanyanın ilanı için verdiği 62 bin doları Gençlik ve Spor Bakanlığı’ndan almıştı.
 </p>
 <p>
  Bir diğer kurucu Mehmet Algan, Abdürrahim Boynukalın’ın Gençlik Kolları Genel Başkanlığı görevine gelmesinden sonra Gençlik Kolları Dış İlişkiler Başkanlığı görevine getirildi. AK Parti’nin kapatılma sürecinde de sivil hareketler içinde yer aldı. “Dünya Beşten Büyüktür” kampanyasının sözcülüğünü yürüttü. 7 Haziran seçimlerinde Hatay’dan 4. sırada aday gösterildi ve Cumhurbaşkanı gibi “400 vekil hedefliyoruz” diyerek esnafla görüşmeler yaptı. Ne var ki 1 Kasım seçimleri için aday listelerinde bu kez yer alamadı.
 </p>
 <p>
  Bir diğer genç sivil Muhammet Bilal Macit de hareketin kurucularından. Genç Siviller’in sözcülüğünü de yapan Macit, AK Parti’den 24. Dönem milletvekili seçilerek Cumhuriyet tarihinin en genç vekili unvanını aldı.
 </p>
</div>


Kaynak: [www.aksiyon.com.tr](http://www.aksiyon.com.tr:80/sivil-toplum/genc-siviller-artik-rahat_553974), [web.archive.org (arşiv bağlantısı)](http://web.archive.org/web/20160303002744/http://www.aksiyon.com.tr:80/sivil-toplum/genc-siviller-artik-rahat_553974)
