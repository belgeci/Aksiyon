# Ne kadar para o kadar teknoloji

*Emre Soncan 2015.03.10*

<div class="pNewsDetailMainContent" itemprop="articleBody">
 <p>
  Üç elim kaza ve arkasında bıraktığı 6 şehit pilot. F-4’ler yeniden tartışmaya açıldı. Ama hâlâ kendi uçağımızı yapamıyoruz ve savunma bütçesi için ayırdığımız para Amerika’nın 50’de biri.
 </p>
 <p>
  Türkiye, 10 gün içinde art arda gelen F-4 savaş uçağı kazalarıyla sarsıldı. Şubat ayının son günlerine yaklaşırken, Malatya’da 7’nci Ana Jet Üssü’nden keşif uçuşu yapmak üzere havalanan 2 RF-4 E tipi (Fantom) keşif uçağı Akçadağ ilçesi Ekinciler mevkiinde düştü. 4 pilot hayata veda etti. Bu şoku atlatamadan, 5 Mart tarihinde Konya’da, karadan havaya fırlatılan füzelerden kaçış eğitimi sırasında düşen F-4-2020’deki kurmay yüzbaşılar Mustafa Tanış ve Mustafa Delikanlı’nın yaşama gözlerini yumdukları haberini aldık.
 </p>
 <p>
  Şehit babası Hayri Tanış, acısını şöyle haykırdı: “Yavrum uçan tabut ile gitti. Saraylar yapana kadar uçan tabutları değiştirsin.” Peki, gerçekten F-4’leri uçan tabut olarak adlandırmak mümkün mü? Uçaklar ömürlerini tamamladı mı?
 </p>
 <p>
  Öncelikle her iki kazadan sonra da Genelkurmay kaynaklarının, uçakların eski olması sebebiyle düştüğü yönündeki iddiaları reddettiğini belirtelim. Malatya’daki olayla ilgili, hem emekli Hava Korgeneral Erdoğan Karakuş hem savunma araştırmacısı Arda Mevlütoğlu, ‘pilotaj hatası ihtimali’ üzerinde duruyor. Fakat Konya’daki kaza biraz daha farklı. Mevlütoğlu, “Uçağın attığı flare’lar(füzeleri yanıltmak için atılan ateş topları) motorla temas etmiş olabilir.” ifadelerini kullanıyor.
 </p>
 <p>
  Muhtemel kaza sebeplerinin ardından, Türkiye’nin elindeki imkânlar ve filosunda yer alan savaş uçaklarını irdeleyerek, kamuoyunda oluşan sorulara cevap arayalım. RF-4E’lerin kazalarında 35 yılda 13 uçak düştü, 14 pilot şehit oldu.
 </p>
 <p>
  Türkiye, 1978 yılında Peace Diamond I projesi ile 8 adet yeni üretim; 1992-1994 arasında da Almanya’dan ikinci el 46 adet olmak üzere 54 adet RF-4E aldı. Almanya’dan gelen uçakların 14 adedi, yedek parça kaynağı olarak kullanıldı; 32 adedi ise teslim edilmeden önce kapsamlı bakım onarım ve yenilemeye tabi tutuldu.
 </p>
 <p>
  Zamanla faydalı hizmet ömrünün sonuna gelen RF-4E’ler hizmet dışına çıkartıldı ve kalan RF-4E’lerden 18’i, “Işık” projesi ile ASELSAN ve Eskişehir 1’inci Ana Bakım Merkezi Komutanlığı (ABMK) tarafından aviyonik modernizasyona tabi tutuldu. Proje ile uçakların muhabere, seyrüsefer sistemleri ile füze ikaz ve öz savunma sistemleri yenilendi, modern seviyelere getirildi.
 </p>
 <p>
  F/4-2020’ler ise 1997-2003 yılları arasında İsrail ve Türkiye tarafından ortaklaşa modernize edildi. Türkiye’nin önde gelen savunma araştırmacılarından Arda Mevlütoğlu, modernizasyonun ardından uçakların 6 bin saat daha uçma yeteneğine kavuştuğunu, bakımlarının da düzenli olarak başarılı bir şekilde yapıldığını söylüyor. Mevlütoğlu, rasyonel eleştiriler getiriyor: “Her ne kadar bakımları zamanında yapılsa da bu uçakların eski olduğu tartışılmaz bir gerçek. Eğer uçakların hepsi emekliye ayrılırsa, yük F-16’lara binecektir. Bu uçaklar ihtiyacı karşılamazsa, yeni uçaklar tedarik etmek gerekecektir. Altyapı ve eğitim sürelerini de düşündüğümüzde, bu süre 5 yılı aşar.”
 </p>
 <p>
  Eleştirilerden biri de Amerika’nın bu uçakları artık kullanmadığı yönünde. Buna çok kısa bir cevap verelim:
 </p>
 <p>
  Amerika’nın 2015 savunma bütçesi 500 milyar dolar. Türkiye’nin ise yaklaşık 10 milyar dolar. Yani elinizdeki bütçe, kullanacağınız teknoloji ile doğrudan bağlantılı. Bir de bunun üzerine ülkenin kendi uçağını üretemediği gerçeğini koyarsak, Amerika ve Türkiye’yi karşılaştırmanın pek de makul olmadığını görürüz.
 </p>
 <p>
  Söz konusu uçaklar şu anda Silahlı Kuvvetler tarafından keşif ve gözetleme görevlerini yerine getirmek amacıyla kullanılıyor. TSK tarafından füze ikaz sistemi bulunmayan RF-4E tipi uçakların, artık radar test uçuşlarında görevlendirilmemesi kararlaştırılmıştı. Özellikle Suriye’nin 2012’de düşürdüğü uçakta, pilotlar Yüzbaşı Gökhan Ertan ile Teğmen Hasan Hüseyin Aksoy’un şehit olmasının ardından bu uçaklar tekrar sorgulanmaya başlanmıştı.
 </p>
 <p>
  Amerika liderliğindeki konsorsiyumun ürettiği F-35’lerin envantere girmeye başlamasıyla birlikte F-4 savaş uçakları da zaman içinde Hava Kuvvetleri envanterinden çıkarılacak. Envanterde kalan 12 RF-4E’nin yıl sonu itibariyle, 48 adet F/4-2020’nin ise 5 yıl içinde emekliye ayrılması bekleniyor.
 </p>
</div>


Kaynak: [www.aksiyon.com.tr](http://www.aksiyon.com.tr/savunma/ne-kadar-para-o-kadar-teknoloji_550094), [web.archive.org (arşiv bağlantısı)](http://web.archive.org/web/20150731070953/http://www.aksiyon.com.tr/savunma/ne-kadar-para-o-kadar-teknoloji_550094)
