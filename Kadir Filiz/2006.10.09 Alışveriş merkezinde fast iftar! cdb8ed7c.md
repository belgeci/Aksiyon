# Alışveriş merkezinde fast iftar!

*Kadir Filiz 2006.10.09*

<div>
 <p>
  <font>
   Büyük iş merkezlerinde çalışanlar, iftar için eve yetişemeyince alışveriş merkezlerini tercih ediyor. Fast food usulü iftara kalanlar bulduğuna razı oluyor.
   <br/>
   <br/>
   Günümüzün tüketim eksenli yaşam biçiminde, birbirinden farklı yüzlerce mağazayı bir araya getiren büyük alışveriş merkezleri, ev, okul, iş yeri gibi mekânlardan biri olarak sıradanlaştı. Mağazalar arasında gezerken vaktin nasıl geçtiğinin anlaşılmadığı bu merkezler, her dakikasında ayrı bir anlam olan ramazanda da ziyaretçi akınına uğruyor. Ayrı bir eğlence kültürü, boş vakitleri değerlendirme yeri olarak bilinseler de ramazanın farklı ahengi onları da etkisi altına almış durumda. Yol çalışmaları nedeniyle iftar vakti iyice yoğunlaşan trafik, insanları en yakındaki alışveriş merkezine yöneltiyor.
   <br>
    <br>
     İstanbul Levent'teki Metrocity Alışveriş Merkezi'nde ramazan her şeyiyle kendini hissettiriyor. Mağaza içlerine kadar giren dekorlar ile görsel bir 'ramazanlaşma' var. Dekorda kullanılan kubbe ve hilâl motifleri kapıdan içeri girenleri "ramazan burada" diyerek karşılıyor. Levent civarındaki iş merkezlerinde çalışanların daha çok rağbet ettiği Metrocity,  hafta sonları ise çocuklarıyla gezintiye çıkan aileleri ağırlıyor.
     <br>
      <br>
       Geçen yılki ramazan etkinliklerinin bu sene de devam ettiğini söyleyen yetkililer, musiki dinletileri ve sema gösterileriyle karşılıyor ziyaretçileri. İftar vakti yaklaştıkça yoğunlaşan yemek katındaki insanların çehrelerinde, iftar öncesinin tatlı ve telaşlı ifadesi rahatça okunabiliyor. İftarı nerede yapacağının arayışı içindekilerin aklını fastfood restoranların menöleri çeliyor olsa da klasik Türk yemeklerini servis eden lokantaların önünde uzun kuyruklar oluşuyor. Ramazan için özel hazırlık yapan 'One Up Restaurant' da her gün değişen iftar mönüsü ve ekstra ramazan ikramlarıyla müşterilerini memnun etmeyi amaçlıyor.
       <br>
        <br>
         İstanbul'un Anadolu yakasındaki Capitol Alışveriş Merkezi de ramazanda en çok ziyaret edilen yerler arasında. Alışveriş meraklılarını memnun etmek için her türlü imkânı içinde barındıran Capitol, Ramazan boyunca cuma, cumartesi ve pazar günleri fasıl dinletisi düzenliyor. Bunun yanında hat, ebru ve resim sergisi de yer alıyor. Halktan gelen yoğun talep üzerine bu yıl ikincisi açılan sergi, Küçük Ayasofya Sanat Galerisi tarafından düzenleniyor. On beş sanatçının eserlerinden oluşan sergiyi ziyaret edenler, ebrû yapımını da seyretme fırsatı buluyor.
         <br/>
         <br/>
         Gün boyunca oldukça az insan tarafından ziyaret edilen yemek katı, iftar saatlerinde önemli bir kalabalığı ağırlıyor. Alışveriş için gelen ziyaretçilerin yanı sıra civardaki işyerlerinde çalışanların uğrak yeri olan Capitol'de lokantalar, özel iftar mönüleri ile hizmet veriyor. Self servis uygulaması yapan restoranlar, iftar saatinde sıra bekleyenlere iftariyelik dağıtıyor.
         <br/>
         <br/>
         Capitol'ün önünde otobüs bekleyen insanlar da, Deniz Feneri Derneği tarafından dağıtılan iftariyeliklerle oruçlarını açabiliyor. İstanbul'un pek çok merkezinde dağıtılan bu iftariyelikler durakta bekleyenlere, trafikte kalmış araçların yolcularına ya da otobüs ve minibüslere de ulaştırılıyor.
         <br/>
         <br/>
         İstanbul Şişli'deki Cevahir Alışveriş Merkezi'nde iftardan önce, lahmacun ve kebap satan dükkânların önünde uzun kuyruklar oluşuyor. Özellikle Türk mutfağına has yemeklere ilgi büyük. Hacıoğlu'nun yetkilisi Murtaza Döğer, ramazanda kendi damak tadımıza has yiyeceklere daha fazla ilgi gösterildiğini söylüyor. Kebap dükkânlarında ise masaların tamamı doluyor. Fastfood restoranlarındaki durumun ramazan öncesine göre pek bir değişiklik göstermediği anlaşılıyor. İftardan yaklaşık yarım saat sonra başlayan fasılla birlikte orta bölümde yoğunlaşan insanlar çaylarını yudumlarken burada düzenlenen tek Ramazan etkinliğine iştirak etmiş oluyor.
         <br/>
         <br/>
         FUKARAYA, YOLDA KALMIŞA ÇADIRDA SICAK BİR ÇORBA
         <br/>
         <br/>
         1994 yılında Üsküdar Belediyesi tarafından başlatılan iftar çadırı geleneği, Türkiye'nin dört bir yanına yayılarak adeta bir gönül hareketine dönüştü. İstanbul'un farklı semtlerine kurulan iftar çadırları on binlerce insana iftar yemeği sunuyor. İstanbul'un en işlek semtlerinden Mecidiyeköy'de kurulan iftar çadırı da 1200 kişiye hizmet veriyor. İstanbul'un Anadolu yakasına geçişini sağlayan birçok otobüsün de durak yeri olan Mecidiyeköy, fakir vatandaşlara ve evine iftara yetişemeyenlere hizmet veriyor. İftar saatinin yaklaşması ile birlikte çadırın önünde uzun bir kuyruk oluşuyor.
         <br/>
         <br/>
         KÖŞKLERDE İFTAR ETKİNLİK İSTİYOR
         <br/>
         <br/>
         Osmanlı döneminde, iftar verilen büyük konaklarda ve köşklerde fakir halk için de ayrı sofralar hazırlanır, gelen herkes "misafir" kabul edilerek içeri alınırdı. Bu köşk ve evler ziyaret evi halini alırdı. Ecdadımızdan birer tarih ve sanat mirası olarak kalan bu köşkler bugün de aynı inanç ve misafirperverlikle insanlara kapılarını açıyor.
         <br/>
         <br/>
         Büyükşehir Belediyesi bünyesinde hizmet veren Beltur, köşklerdeki iftar organizasyonunu bu yıl da devam ettiriyor. Özel iftar mönüleriyle konuklarına iftarı sevdikleri ile bir arada yapma imkanı sağlarken köşklerin manevi havasından bir eksiklik yaşandığı da hissediliyor. Çamlıca Köşkü, Hidiv Kasrı, Malta Köşkü ve Paşa Limanı... Her biri eşsiz manzaralarıyla, birbirinden farklı iftar mönüleri ile insanlarda sofralarına misafir olma isteği uyandırıyor. Ancak, bu tarihî mekânların hiçbirisinde özel bir etkinlik düzenlenmemesi, iftarını renklendirmek isteyenleri tatmin edemiyor.
         <br/>
         <br/>
         Köşkler, özel mönülerinin yanı sıra her gün çeşitli ikrâmlar da sunuyor. Malta Köşkü, iftar mönüsünün yanı sıra buz içinde hurma servisiyle ilgi çekiyor. Diğer köşklerde de iftar için gelenlere her gün farklı tercihler sunuluyor. Ancak Osmanlı döneminde olduğu gibi yemekler köşklerin konuklarına bir ikramı değil günümüzde. Tersine, biraz da pahalı denebilecek fiyatlara sahip. Aileler için uygun oluşu, insanı dinlendiren sakin ortamı ve güzel manzarası ücretlere aldırmadan köşklere rağbeti artırıyor.
         <br/>
         <br/>
         (HAYRUNNİSA ERGEZEN)
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 114 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25549), [web.archive.org (arşiv bağlantısı)](http://web.archive.org/web/20061010185723/http://www.aksiyon.com.tr/yazdir.php?id=25549)
