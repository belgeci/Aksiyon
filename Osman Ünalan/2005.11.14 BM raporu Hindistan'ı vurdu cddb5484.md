# BM raporu Hindistan’ı vurdu

*Osman Ünalan 2005.11.14*

<div>
 <p>
  <font>
   YENİ DELHİ - Irak’a “Gıda Karşılığı Petrol” programındaki usulsüzlükleri inceleyen BM raporu, Hindistan’ı da karıştırdı. İddialar üzerine Dışişleri Bakanı istifa etti.
   <br/>
   <br/>
   BM tarafından  görevlendirilen Volcker Komitesi’nin hazırladığı petrol raporu Hindistan’ı da sarsıyor. Yolsuzlukla suçlanan iktidardaki Kongre Partisi, muhalefetin sert eleştirilerine muhatap oluyor. Dışişleri Bakanı Natwar Singh istifa ederken, diğer bakanlar eleştirileri göğüslemeye çalışıyor. Paul Volcker eski bir Amerikan Merkez Bankası şefi, Richard Goldstone Güney Afrikalı ırk ayrımı devrinin avukatlarından, Mark Pieth ise İsviçreli profesör. Bu üç isim BM Genel Sekreteri Kofi Annan tarafından 2004’te BM altında çalışan özerk bir araştırma komitesine atandı. Görevleri 2001 yılında Saddam’ın Irak’ında BM kontrolünde yapılan “Gıda Karşılığı Petrol” programına fesat karıştıran isimleri bulmak. 27 Ekim’de açıklanan son rapordaki isimlerin ABD’nin Irak savaşına karşı çıkan kişi ve kuruluşlar olması dikkat çekerken Hindistan’da da bir isim ve partinin listede olması hükümeti zor durumda bıraktı.
   <br>
    <br>
     “Volcker Raporu” olarak bilinen raporda, Hindistan Dışişleri Bakanı Natwar Singh ve oğlu Jagat Singh’in isminin yanı sıra, iktidar partisi Kongre Partisi’nin ismi de yer alıyor. Rapora göre Natwar Singh M/09/120 ve M/09/54 numaralı iki anlaşmayla Saddam’dan 2 milyon varil petrol almış. Kongre Partisi de 4 ayrı anlaşma ile toplam 4 milyon varil petrol getirtmiş. Natwar Singh’in isminin karıştığı petrol alımında alımı yapan firma ise Masefield AG. isimli  İsviçre firması. Her ne kadar Natwar Singh’in ve Kongre Partisi’nin ismi anlaşmalarda olmasa da iki isim de, raporda sözleşmesiz kâr elde edenler listesine girmişti.
     <br>
      <br>
       Rapora göre İsviçreli Masefield firması Natwar Singh’in oğlu Jagat Singh’in arkadaşı Andaleep Sehagal’in Hamdan Export şirketinin Ürdün Milli Bankası’ndaki hesabına 13 Mart,  27 Temmuz, 6 Kasım ve 19 Aralık 2001’de olmak üzere toplam 748 bin 540 doları Natwar Singh için yatırmış.
       <br>
        <br>
         Volcker Raporu’nda “Irak hükümeti şirketlerin yanı sıra tüzel kişilere de özel tahsisatlar verilmiştir.” cümlesinin sonunda bulunan “Bu kimseler kendi ülkelerinde çok önemli makamlar işgal etmektedirler. Irak petrollerinden bu kişiler de sözleşmesiz kâr elde etmişlerdi” cümlesi Natwar Singh’ı Dışişleri Bakanlığı koltuğundan etti. ABD’nin Irak savaşına karşı olan pek çok isim Irak petrollerini satan ve “Gıda Karşılığı Petrol” programına girip usûlsüz kâr elde edenler listesine girmişti. İşin ilginç yanı, program kapsamında Irak’tan ilk varil petrolü satın alan kişi ABD’li Oscar Wyatt ile Chevron, Mobil, British Petroleum ve Shell gibi Amerikan ve İngiliz şirketleri.
         <br/>
         <br/>
         Kongre Partisi lideri Sonia Gandhi, Başbakan Manmohan Singh ve suçlamalara maruz kalan Natwar Singh iddiaları tamamen reddederken olayı gündeme getiren muhalefet partisi Bharatiya Janata (BJP) hükümetin üstüne gitmeyi sürdürüyor. Bu baskısında kısmen başarılı olan BJP, dışişleri bakanlığı görevini yürüten Natwar Singh’in istifa etmesini sağlarken şimdi de hükümetin istifasını istiyor.
         <br/>
         <br/>
         Kongre Partisi iddialar karşısında Hindistan’da daha geri planda kalırken kurban olarak şimdilik Natwar Singh’in bakanlık görevi görülüyor. Birçok uluslararası ilişkiler uzmanının yorumladığı gibi kurbanlar Amerika’nın Irak savaşı karşıtları olurken Hindistan’da ilginç olan bu olayların Hindistan-İran yakınlaşmalarının ardından gelmiş olması. İran-Hindistan doğalgaz anlaşmalarını önleyemeyen ABD, geçtiğimiz haftalarda Hindistan ile nükleer ve askeri anlaşmalara imza atarak bu ülkeyi kaçırmaya niyetli olmadığını gözler önüne sermişti.
         <br/>
         <br/>
         Hindistan gibi dünyanın en büyük demokrasisi ve pazarlarından biri olan bir ülkede hükümetin ve Natwar Singh’in kaderi, soruşturmanın neticesine bağlı. Soruşturmanın ise 6 aydan önce sonuçlanması beklenmiyor. Anlaşılan o ki, önümüzdeki 6 ay Hindistan için çok sıcak geçecek. Fakat bu devrede Hindistan’ın Amerika ile yakınlaşıp yakınlaşmayacağı, İran’la gittikçe kuvvetlenen ekonomik bağlarını Amerikan baskısına rağmen ne kadar devam ettireceği halen bir soru işareti. Dünya güç bloklarına her zaman eşit mesafede olmaya çalışan ve kendi başına bir güç olma yolunda emin adımlarla ilerleyen Hindistan’ın bu siyasi dalgalanmalardan kimin yanında çıkacağı ise merak konusu.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1121 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22833), [web.archive.org (arşiv bağlantısı)](http://web.archive.org/web/20060524050159/http://www.aksiyon.com.tr:80/yazdir.php?id=22833)
