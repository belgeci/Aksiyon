# İtaat eden ihya, itiraz eden imha ediliyor

*Mesut Çevikalp 2014.12.23*

<div class="pNewsDetailMainContent" itemprop="articleBody">
 <p>
  Yolsuzluk ve şeffaf yönetim uzmanı Prof. Dr. Muhittin Acar ile Türkiye’de son dönemde kamuda ayyuka çıkan yolsuzlukları, toplumda belirginleşen yozlaşmayı konuştuk. Acar ülkede ‘itaat edeni ihya, itiraz edeni imha’ sürecinin yaşandığını, kayırmacı-kollamacı kalkınma anlayışını besleyen bu tavır değişmeden yolsuzlukların bitmeyeceğini söylüyor.
 </p>
 <p>
  Türkiye’de yolsuzluğu, iltiması, hesap verebilirliği akademik alanda çalışan ender isimlerden biri Prof. Dr. Muhittin Acar… Akademiden önce uzun yıllar Devlet Planlama Teşkilatı’nda çalışmış. Kamu, bürokrasi vukufiyeti o günlerden. Hâlihazırda Hacettepe Üniversitesi Siyaset Bilimi ve Kamu Yönetimi Bölümü Öğretim Üyesi. Üniversite çatısında yönetimde etik, saydamlık, hesap verebilirlik, yolsuzluk konularını çalışıyor, anlatıyor. Aynı zamanda Avrupa Birliği (AB) 7. Çerçeve Programı kapsamında desteklenen ve yolsuzluklarla mücadeleye odaklanan Araştırma Konsorsiyumu ANTICORRP’ın Türkiye ayağının yöneticisi. Acar Hoca ile son dönemde ayyuka çıkan yolsuzlukları, yozlaşmayı konuştuk. Acar, devlet eliyle bir zümreyi kollama, kayırma, zenginleştirme çabasının bütün bir toplumu ve demokrasiyi zehirlediğini söylüyor!
 </p>
 <p>
  <strong>
   -Yolsuzluğu nasıl tanımlıyorsunuz?
  </strong>
  <br>
   Yolsuzluğun tanımı uzun yıllar kamu odaklı düşünülerek, ‘kamu gücünün özel çıkarlar için kullanılması’ şeklinde yapıldı. Daha sonra bu tanım genişletilerek ‘her türlü gücün her türlü kaynağı kendisine ya da yakınlarına usulsüz menfaat sağlamak için kullanması’ şekline dönüştürüldü. Kamunun yanında özel sektör ve sivil toplum kuruluşları da katıldı işin içine. Oralarda da yolsuzluk var zira.
  </br>
 </p>
 <p>
  <strong>
   -Özünde ne?
  </strong>
  <br>
   Yolsuzluk özünde haksızlık, hukuksuzluk ve hırsızlıktır. Bilinen hırsızlıktan farkı, kendisine güç ve yetki verilenler tarafından, daha örtülü, tabir caizse kitabına, kılıfına uydurulmuş şekilde gerçekleştirilen haksızlık ve hırsızlık olmasıdır. Yolsuzluk denince ilk olarak akla ihale, imar ve iltimas gelse de devletin, kamunun bir toplu iğnesini bile şahsi işlerde kullanmak yolsuzluğa girer! Sadece malı, arsayı, parayı iç etme hâli de değil, yetkisiz güç kullanımı, liyakat olmadan bir makamda bulunma da, torpille bir mevkie gelme de bir çeşit yolsuzluktur.
  </br>
 </p>
 <p>
  <strong>
   -Yolsuzluğun temelinde hak etmediğini elde etme hâli var o zaman…
  </strong>
  <br>
   İnsanlar farklı saiklerle yolsuzluğa bulaşabilir. Kişisel hırs ve tamahın yanında, siyasi/idari güç elde etme hedefiyle hakkı olmayana el uzatma söz konusu olabilir. Bunun yanında yandaşı yakındaşı, akraba taallukatı kayırma olabilir. İşin merkezinde, kayırmacı-kollamacı kalkınma anlayışıyla yapılan yolsuzluklar var. Yani iktidardaki güç kimin zengin olacağına, kimin geri plana itileceğine karar verir. Ele geçirdiği güçle tüm tahsis ve takdir yetkisini tekeline alıp, kendince ve keyfince yönetir her şeyi. Kayırmacı-kollamacı kalkınma anlayışının yaşandığı ülkelerde, karar ve kaynak verme yetkisinin tek elde toplandığı yönetimlerde yolsuzluk riski artar.
  </br>
 </p>
 <p>
  <strong>
   -Türkiye kayırmacı-kollamacı mantıkla mı kalkındı?
  </strong>
  <br>
   Bu anlayış, geçmişten günümüze Türkiye’de çok ciddi yer edinmiş durumda.
  </br>
 </p>
 <p>
  <strong>
   -İhaleyi hak edene değil, istediğine verme durumu…
  </strong>
  <br/>
  Kamu ihalesini istediğine verme işin bir parçası. Bu anlayışın içinde imar ve iltimas da var, envai çeşit kayırma ve keyfilik var. İltimas kısmında salt yakın akraba da olmuyor, ideolojiye destek verenlerin gözetilmesine kadar uzanıyor, basına yansıyan VIP atama iddialarında görüldüğü gibi! Esasında yolsuzluklara her bireyin karşı çıkması gerekiyor. Çünkü gasp edilen toplumun, tüm bireylerin ortak hakkı ve hukuku. Yolsuzlukların çaldığı her şey tüm toplumun iktisadi ve sosyal kazanımı, zenginliği. Ancak iktidar toplumu ‘biz’ ve ‘ötekiler’, ‘dostlar’ ve ‘düşmanlar’ diye kutuplaştırınca toplumun bir bölümü yolsuzlukları görmezlikten geliyor.
 </p>
 <p>
  <strong>
   -Neden?
  </strong>
  <br/>
  Bir grup ‘sıra bizde’ diyor çünkü! Bir tür “nöbetleşe yolsuzluk” hâli var bizde! Çevreden merkeze yürüyenler öncekilerin hatalarını tekrar etmede beis görmüyorlar. Bazı kesimlerin, pastadan pay alabilmek için yolsuzluğu çok sorun etmeme hâli var, âdeta yolsuzluğu meşrulaştırma durumu mevcut. ‘Bizden öncekiler yaptı, devleti yedi, sıra bizde’ anlayışı… Hâlbuki mevcut iktidar üç ‘Y’ (Yoksulluk, Yolsuzluk, Yasaklar) ile mücadele vaadiyle işbaşına geldi! Siz merkeze geldiğinizde ‘güç bizde, sıra bizde’ derseniz, şeffaflık ve hesap verebilirliği genişletemezsiniz, temiz devlet inşa edemezsiniz. Yolsuzluğa bulaşan iktidarlar halkı daha fazla kutuplaştırarak, tarafgirlik ve karşıtlık girdabından istifade ederek yanlışlarını örtmeye, gizlemeye çalışır. Yanlışa rağmen halk desteğini koruyabilir. Türkiye’de yaşananlara bir de bu gözle bakmak yararlı olabilir.
 </p>
 <p>
  <strong>
   -Türkiye’de saydamlık, hesap verebilirlik ve yolsuzluklarla mücadele konusunda ümitvar bir dönem yaşandı mı?
  </strong>
  <br/>
  Avrupa Birliği (AB) sürecinin tetiklemesiyle, iç dinamiklerin etkisiyle 2001 krizinden sonra bir farkındalık oluştu. Yolsuzlukla mücadele kapsamında yeni düzenlemeler getirildi, denetim mekanizmaları oluşturuldu. Ancak, gücü elde edenler kısıtlanmak istemediler. Fazlaca sınırlanmak, şeffaflaşmak istemediler. Sonuçta, ‘fabrika ayarlarına’ dönüldü, keyfilik ve kapalılık hükmünü yürüttü. Ulusal ve küresel araştırma bulguları da Türkiye’de yolsuzluğun son dönemde arttığına işaret ediyor maalesef!
 </p>
 <p>
  <strong>
   -Yolsuzluk iddialarının ayyuka çıkmasına rağmen bir kesimin ‘çalıyorlar ama çalışıyorlar’ anlayışı kırılmadı!
  </strong>
  <br/>
  Bizim yaklaşık iki yıl önce yaptığımız bir alan araştırmasında da benzer bulgulara ulaştık. Halkta bir kesim ‘çalıyorlar ama çalışıyorlar’ anlayışını dillendiriyor. Hatta bu husus ‘çalıyorlar ama çalışıyorlar, üstelik de paylaşıyorlar’ şekline bürünmüş görünüyor. Aslında her bireyin bu anlayışa karşı durması lazım. Çünkü bu insanlar kamu görevlerine çalışmak, vatandaşa hizmet etmek için talip oluyor. Uzun vadede bu tür algılar siyasetçiye, siyasete güveni azaltır. Siyasi ve idari kurumların meşruiyetini aşındırır. Bu algıyla kökten mücadele şart.
 </p>
 <p>
  <strong>
   -Daha ileri gidip yolsuzluğa cevaz vermeye çalışanlar da oldu!
  </strong>
  <br/>
  Kamu ile iş yapan, kamuya mal satan, kamudan ihale, ruhsat alıp iş tutan müteahhitleri, işadamlarını güya ‘gönüllü yardım’, ‘hayır işi’ adı altında belirli vakıflara bağışa yönlendirmenin kanuni ve ahlaki bir izahı yoktur. Bu sistemden elde edilen gelir ne kanuni ne de helal olur! Örneğin, bir yüklenicinin bir kamu ihalesinin yüzde 20’sini gözde vakıflardan birine bağışlaması için o işten çok yüksek miktarda kazanıyor olması lazım. Bu ise, devletten daha fazla para alması anlamına gelir. Ayrıca, sosyal-siyasal tercihler doğrultusunda belli alanlara öncelik verilmek, kaynak tahsis edilmek isteniyorsa, bunun kanuni ve ahlaki mekanizmalarını oluşturmak esastır. Demokratik devletlerde her işlem şeffaf yapılmak zorundadır, keyfî ve kapalı bir tarzda  ‘oradan al, buraya ver’ olamaz! Diğer taraftan, bu durum ‘hayır’ algısını zedeler. Süreç şeffaf olmadığı için yüzde 20’nin ne kadarının ‘hayra’, ne kadarının ‘bayıra’ gittiği şüphesi oluşur!
 </p>
 <p>
  <strong>
   -‘Hediyeleşmek kültürümüzde var’ deniyor!
  </strong>
  <br/>
  Elbette hediyeleşme kültürümüzde var. Ancak hediyeleşmenin sınırı, şekli, kimin kime hediye verebileceği yahut veremeyeceği gibi hususlarda siyasi, idari ve sosyal kaideler, normlar mevcut. Kararları ve kaynakları yönlendirme yetkisine sahip insanlara büyük miktarlarda hediyeler verildiği iddialarını hediyeleşme kültürüyle geçiştirmenin kabul edilebilir bir yanı yok.
 </p>
 <p>
  <strong>
   -‘Yolsuzluk varsa halk sandıkta hesabını sorar’ mantığı ne ölçüde doğru?
  </strong>
  <br/>
  Sandık, seçimler demokrasilerin olmazsa olmazıdır. Demokrasilerde seçimlerin önemini, seçilenlerin yönetme hak ve yetkisini sorgulamak, sulandırmak abesle iştigaldir. Ancak,  iki seçim arasında iktidarın ülkeyi yönetme tarzını, elindeki gücü nasıl kullandığını sorgulamak da demokrasinin gereğidir. Daha önemlisi, sandık, yolsuzlukları aklama yeri değildir. Bunun için kurulmuş ayrı mekanizmalar ve müesseseler vardır, bunların düzgün işlemesi ve işletilmesi elzemdir.
 </p>
 <p>
  <strong>
   -Yolsuzluk ve rüşvetle mücadele için Türkiye’de yeterli altyapı var mı?
  </strong>
  <br/>
  Bazı eksikliklerine rağmen, Türkiye’deki yasal-kurumsal altyapının hiç de fena olmadığını söylemek mümkün. Örneğin, 2001 krizinden sonra başlayan, 2004-2006 yıllarında yoğunlaşan bir düzenleme geliştirme süreci yaşandı bu alanda. Aynı periyotta, Türkiye yolsuzluğu önlemeye ve cezalandırmaya matuf birçok uluslararası anlaşmaya ve mekanizmaya dâhil oldu. Ancak bu anlaşmaların hangileri hakkıyla hayata geçirildi, yolsuzluğu denetleme mekanizmaları ne kadar çalıştırıldı, tartışılır! Dolayısıyla, Türkiye’de mevcut mevzuatın eksikliklerinden önce, uygulamada ciddi sorunlar var.
 </p>
 <p>
  <strong>
   -İrade eksikliği mi var?
  </strong>
  <br/>
  Yolsuzlukla topyekûn mücadele şarttır. Bunun ilk ve en önemli adımı ise, devleti yönetenlerin bu alanda kararlılık sergilemeleridir.  Bu yoksa daha alt kadrolar ‘yolsuzluğun tolere edilebileceğini’ düşünmeye başlar. ‘Balık baştan kokar!’ sözü, tam da bu hususa dikkat çekmiyor mu?
 </p>
 <p>
  <strong>
   -Peki, yolsuzluğu önlemede ilk adım nedir?
  </strong>
  <br/>
  En başta toplum yolsuzluğu ayıplamalıdır. Esasen, amiyane tabirle ‘sivrisineklerle uğraşmak yerine bataklığı kurutmak’ lazımdır. Bunun için de,  kamudaki kayıp ve kaçak noktaları tespit edilerek, karanlıkta kalan rant bölgeleri ve mekanizmaları gün yüzüne çıkarılmalıdır. Elimizde yeterli mevzuat var, denetim yapabilecek kurum-kuruluş da.
 </p>
 <p>
  <strong>
   -Ne yok?
  </strong>
  <br/>
  Kararlılık yok. Kayırmacı-kollamacı kalkınma anlayışı sürdükçe yolsuzluklar bitmez. İktidarlar değişir, nemalananlar değişir, ama yolsuzluk devam eder.
 </p>
 <p>
  <strong>
   -Siyasilerin yolsuzluk-rüşvetten yargılanan zanlılar için ‘hayırsever biri’, ‘kefilim’ gibi ifadelerini nasıl okuyorsunuz?
  </strong>
  <br/>
  Demokratik hukuk devletinde yeri olmayan bir tavırdır bu! Önemli mevkilerde oturanlar bunu söylediğinde soruşturmayı yürüten polis etkilenir, yargı etkilenir.
 </p>
 <p>
  <strong>
   -Yolsuzluğu örtme saikiyle mi sarf ediliyor bu sözler?
  </strong>
  <br/>
  Hangi niyetle ya da saikle yapılırsa yapılsın, bu tür açıklamalar kolluk kuvvetlerini ve yargıyı olumsuz etkiler, soruşturma ve yargılama süreçlerini sekteye uğratır; bundan herkesin kaçınması lazımdır.
 </p>
 <p>
  <strong>
   -Bugün bir şekilde kapanan yolsuzluk ve rüşvet davaları ileride toplumu, devleti nasıl etkileyecek?
  </strong>
  <br/>
  Sağlam ve saydam biçimde soruşturulmayan ve yargılanmayan iddia ve ithamlar, yolsuzluğun sıradanlaşmasına hizmet eder. ‘Yapanın yanına kâr kalıyor’ kanaati yerleşir. Karanlıkta kalan her şey güveni azaltır. Orta ve uzun vadede, bundan tüm kurumlar ve kesimler zarar görür. Mesela, basına yansıyan VIP/torpilli atamaların peşine düşülmezse, sıkı biçimde ders çalışarak, dershanelere devam ederek KPSS’ye hazırlanan 1,5 milyon gençte ‘çalışsak da bir yere gelemeyeceğiz’ hissiyatı oluşur. Keza ‘paralel sızmayı önlemek’ söylemiyle kamuya KPSS’siz memur alımının yaygınlaşması, kayırmacılığı ve liyakatsizliği artırabilir. Ezcümle, yolsuzlukların çok ciddi sosyal ve ekonomik zararları vardır. Önlenebilmesi için, temel toplumsal sektörlerde ‘hür ve adil yarışı’ esas alan bir dizi yaklaşımın geliştirilmesi, kararlılıkla uygulamaya geçirilmesi gerekmektedir.
 </p>
 <p>
  <strong>
   -TBMM Yolsuzlukları Araştırma Komisyonu 2003’ten 2014’e kadar toplanmadı! Yolsuzluk yok muydu?
  </strong>
  <br/>
  O komisyon, 2002’de iktidara gelenler tarafından toplandı, önceki döneme ilişkin yolsuzluk-usulsüzlük iddialarının kayda geçirilmesini sağladı. Peki, sonraki 10 yıl neden böyle bir komisyon toplanmadı? Çünkü iktidar değişmedi! Yolsuzlukla mücadele için iktidarın değişmesi mi gerekiyor? Öte yandan, 2014’te kurulan komisyon doğru düzgün işlemiyor. Son olarak, 17 Aralık’ta patlak veren iddialar karşısında istifa eden 4 bakanın soruşturmasına yayın yasağı konuldu! Şeffaflık söz konusu değil, ciddi bir kapalılık hâkim tüm sürece. Eğer 17-25 iddiaları hakkıyla incelenip soruşturulmaz, şeffaf ve adil bir biçimde yargılanmazsa, bunun çok ciddi, çok olumsuz toplumsal sonuçları olacaktır. Ayrıca, bugün hakkıyla soruşturmadan ve yargılanmadan rafa kaldırılan dosyalar, önümüzdeki yıllarda mutlaka yeniden incelenir, soruşturulur ve yargılanır.
 </p>
 <p>
  <strong>
   -17 Aralık için komplo, kumpas diyenler var.
  </strong>
  <br/>
  Öncelikle vurgulanmalıdır ki, komplo-kumpas iddialarını belgelendirmek ve toplumu bu konuda bilgilendirmek devletin ve devleti yönetenlerin görevidir. Yolsuzluk ithamları karşısında ‘masuniyet karinesi’ni öne sürenlere, aynı ilkenin kumpas kurmakla itham edilenler için de geçerli olduğunun hatırlatılması gerekmez mi?  Ayrıca, ‘17-25 Aralık’ta bize komplo, kumpas kuruldu’ diyenlere; Ali Babacan, Mehmet Şimşek ve Cevdet Yılmaz gibi mali-iktisadi kararlar ve kaynaklar konusunda bunca yıldır çok önemli görevler icra eden siyasetçilerin isimleri etrafında neden ciddi bir yolsuzluk iddiasının ortaya atılmadığının sorulması gerekmez mi? Hayatın olağan akışı içinde, bu tür görevler ve sorumluluklar üstlenen isimlerin komplo-kumpas için daha uygun hedef teşkil edebilecekleri akla gelir, değil mi? Hâlbuki bu isimler değil, başka bazı isimler komploculara bolca malzeme vermiş!
 </p>
 <p>
  <strong>
   -Ayyuka çıkan yolsuzlukların temelinde yandaş burjuvazi oluşturma, havuz oluşturma çabası görüyor musunuz?
  </strong>
  <br/>
  Siyasette ve yönetimde şeffaflık ve hesap verebilirlik sağlanmadığı sürece kamu kaynaklarını kullanarak ‘yandaş burjuvazi oluşturma’, ‘bizim çocuklar öne geçsin’ vakalarının, iddialarının ardı kesilmez. İsteyen herkes ‘çocuklarım, akrabalarım zengin olsun’ diye dua edebilir, ama bunun kamu kaynakları kullanılarak gerçekleştirilmeye çalışılması kabul edilemez! Demokrasilerde hürriyet, adalet ve liyakat birlikte öngörülür ve işletilir. Eğer ortada haksız rekabet varsa, birileri siyaset-bürokrasi eliyle kayırılıyor, zenginleştiriliyorsa orada demokrasi sığlaşır, yolsuzluk derinleşir. Sağlıklı ve sürdürülebilir bir durum değildir bu.
 </p>
 <p>
  <strong>
   -Biat eden mi yol alıyor?
  </strong>
  <br/>
  Türkiye’de ‘itaat edeni ihya, itiraz edeni imha’ geleneğinin bu dönemde de devam ettiği görülüyor! Siyasi ve idari düzlemlerde, liyakatten ziyade sadakate prim veriliyor; iktidar sahiplerine itaat edersen atanıyorsun, makamda yükseliyorsun, ihale alıyorsun. Çünkü tüm bunlar bir grubun, bazen de bir kişinin iki dudağı arasında bu ülkede. Keyfe keder bir rekabet, keyfiliğe cevaz veren bir kaynak dağıtım süreci var. Bundan dolayıdır ki, itaat edenler ihya ediliyor, ödüllendiriliyor, itiraz edenlerse makamlarından alınıyor, mahrumiyete mahkûm ediliyor. Örneğin, bazı şirketlerde sık sık vergi incelemeleri ve denetimler yapılıyor, muhaliflere gözdağı veriliyor, kimilerinin ise hiç üzerine gidilmiyor. Yolsuzluk, kayırmacılık kişiye özel yürüyen sistemlerin kaçınılmaz bir sonucu. Evrensel değerlerle yol alan sistemlerde bu denli bir kayırmacılık-kollamacılık yaşanmaz, devlet ve toplum böyle bir şeye izin ve onay vermez.
 </p>
 <p>
  <strong>
   -Yolsuzlukla mücadeleye nereden başlanmalı?
  </strong>
  <br/>
  Yolsuzluğun varlığının, niteliğinin tespitiyle başlanmalı işe. Türkiye’de ciddi bir yolsuzluğun yaşandığı, bunun ülkede ağır hasara yol açtığı görülmeli. Yani hastalık teşhis edilmeli. Hastalığa göre de tedavi uygulanmalı. Toplumda yolsuzluk konusunda farkındalık oluşmalıdır. Tedavi kısmında da sadece devlette, bürokraside değil, tüm sektörlerde şeffaflaşma, liyakat ve işi ehline verme kültürü oluşturulmalıdır. Kritik toplumsal sektörlerde ve kurumlarda ‘hür ve adil bir yarışmanın’ sağlanması ve sürdürülmesi zorunludur. Ayrıca, sivil toplumun, medyanın ve yargının ‘amasız’/ ‘ancaksız’ olarak yolsuzluk iddialarının üzerine gitmesi şart. Evrensel hukuk normlarına uygun bir inceleme-soruşturma-yargılama zincirinin kurulması ve işletilmesi çok önemli bir husustur. Bu süreç toplumu daha fazla kutuplaştırmadan, vicdanları rahatlatacak biçimde sonuçlandırılmazsa, kamu kurumlarının yönetebilirliği ve güvenirliği ciddi biçimde aşınır, siyasi-ahlaki yozlaşma tehlikesi artar!
 </p>
 <p>
  <strong>
   -Toplumdan ahlaki yozlaşma sinyali geliyor mu?
  </strong>
  <br/>
  Son dönemde ahlaksızlığı mütemadiyen, hatta münhasıran ‘cinsellik-alkol-yaşam tarzı’ üçgeninde ele alan bir zihnî-fikrî şablon sürüme sokuldu. Bu son derece yanlı ve yanlış bir siyasi-ahlaki perspektiftir diye düşünüyorum. Bu bakış açısı yaygınlaştığında, bu zihniyet hükmünü yürüttüğünde, toplumun tümünü etkileyen yolsuzlukların, kamu kaynaklarının hortumlanmasının mesele edilmemesi, ahlaksızlık addedilmemesi riski ve ihtimali de artar! Ahlaki değerleri dejenere eden, toplumsal normları altüst eden bir durum bu. Umarım, mevcut yolsuzluk iddiaları ve davaları şeffaf şekilde, adilane bir tarzda sonuçlandırılır da, hırsızı-yolsuzu makul ve meşru gören bu çarpık zihniyet genele ve geleceğe sirayet etmez!
 </p>
 <p>
  <strong>
   -Bunları açıktan söylediğiniz için baskı görüyor musunuz?
  </strong>
  <br/>
  Şakayla karışık ‘hocam bırak bu işleri’ diyenler var elbette. Ancak, hem duyarlı bir vatandaş, hem de şeffaflık, hesap verebilirlik ve yolsuzlukla mücadele konularını profesyonel-bilimsel alanda çalışan bir akademisyen olarak, Türkiye’de olup bitene,  eldeki ‘kayıtlara’ kayıtsız kalmam düşünülemezdi!
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/itaat-eden-ihya-itiraz-eden-imha-ediliyor_540252), [web.archive.org (arşiv bağlantısı)](http://web.archive.org/web/20150806234235/http://www.aksiyon.com.tr/roportaj/itaat-eden-ihya-itiraz-eden-imha-ediliyor_540252)
