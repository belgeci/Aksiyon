# ‘Bir millet, altı dövlet’ modeli

*Mesut Çevikalp 2011.10.10*

<font class="agenda2NewsSpot">
 Bağımsızlıklarının 20. yıldönümünü kutlayan Türk Cumhuriyetleri büyük  güçlerin gölgesinden kurtulabilmiş değil. Rusya, ABD, Çin gibi küresel  devlerin çıkar kapışması altında ezilen çiçeği burnunda devletlerin  ‘tam’ bağımsızlığı Ankara’nın ‘bir millet, altı dövlet’ vizyonundan  geçiyor.
</font>
<font class="newsDetail">
 <p>
  Ekrandaki görüntüler salondaki coşkuyu bastırıyor. Türk Cumhuriyetleri’nin bağımsızlık öncesi durumlarını yansıtan belgesel, Atayurt’tan gelen katılımcıları 20 yıl öncesine götürüyor. Perdeye Türkmenistan ile ilgili görüntüler yansıdığında yanı başımızdaki temsilcinin heyecanı daha da artıyor. Duygulu gözlerle izlediği bölüm bitince Turgut Özal gibi ellerini kenetleyip yanındakilere sesleniyor: “Bir olalım, diri olalım.” İki gün boyunca kürsüye çıkan yerli yabancı konuşmacılar da hep bu noktaya vurgu yapıyor. Mesela Cumhurbaşkanı Abdullah Gül: “Altı devletli tek millet bilinci içinde hareket etmeliyiz. Birbirimize saygı, sevgi gösterip büyük dayanışma içinde olmalıyız. Dayanışma içinde olmayanlar karşı karşıya kalacakları büyük sıkıntılarla başa çıkamaz. Önümüzdeki büyük imtihan da bu.”
 </p>
 <p>
  Geçen hafta Ankara’da düzenlenen ‘Bağımsızlıklarının 20. Yılında Türk Cumhuriyetleri Uluslararası Toplantısı’, dost ve kardeş devletlerin bağımsızlık coşkularını paylaşmanın yanında, aradan geçen 20 yılda katedilen mesafenin muhasebesini de içeriyordu. Başbakanlık Kamu Diplomasisi Koordinatörlüğü, Dışişleri Bakanlığı Stratejik Araştırmalar Merkezi, Atatürk Kültür, Dil ve Tarih Yüksek Kurumu ve Hoca Ahmet Yesevi Uluslararası Türk-Kazak Üniversitesi işbirliği ile düzenlen toplantıda ayrıca, Türkiye ve Türk Cumhuriyetleri’nin bölgeye yönelik ortak politikaları ile ekonomi ve kültür projeleri masaya yatırıldı. 1991’de bağımsızlıklarını kazandıkları ilk günden bu yana Türkiye’nin kendilerine gösterdiği dostane tavır ve desteklerden dolayı minnettarlıklarını sunan temsilciler, ileriki dönemde Türk iş adamları ile eğitimcilerini ülkelerinde daha çok görmek istediklerini vurguladı.
 </p>
 <p>
  Oturum aralarında konuştuğumuz yerli ve yabancı diplomatlar, Türkiye’nin, 20 yıl öncesine göre bugün Orta Asya’ya dönük daha aktif bir politika izlediğini söylüyor. Özellikle son dönemde Türkiye ile Türk Cumhuriyetleri arasında ekonomi, siyaset ve kültür alanlarında önemli işbirliklerine imza atıldığını vurguluyorlar. Aradaki tarihî bağların tarafları üçüncü ülkelerden farklı kıldığını, ortak paydada buluşmayı kolaylaştırdığına işaret ediyorlar. Ancak ilişkilerin henüz istenilen seviyeye ulaşamadığı da kabul ediliyor.
 </p>
 <p>
  Katılımcılar, Rusya’nın eski arka bahçesi Orta Asya’ya hızlı bir şekilde geri döndüğünü, geçmişe nazaran daha soft ve akılcı bir siyaset izleyip yeni cumhuriyetlerin yüzünü Moskova’ya döndürmeye başladığını aktarıyor. Rus Başbakan Vladimir Putin’in Ankara’daki toplantının açılışına denk düşen açıklaması, toplantıdaki uzmanların öngörülerini de doğruluyor. Rusya, dağılan Sovyetler’in ardından kaybettiği bu coğrafyayı yeniden elde etmeye çalışıyor. Nasıl mı? Putin açıkça anlatıyor stratejilerini: “Eski Sovyet ülkelerini bir araya getirecek bir Avrasya Birliği kurmayı hedefliyoruz. Rusya-Belarus ve Kazakistan arasında oluşturulan Gümrük Birliği’ni temel alacak olan ‘Avrasya Birliği’, üye ülkeler arasında mal, iş gücü ve paranın tam serbest dolaşımını sağlayacak. Bu proje sadece Rusya, Belarus ve Kazakistan için değil, tüm eski Sovyet ülkeleri için tarihî bir öneme sahip. Biz yeni değerler, siyasi ve ekonomik yaklaşımlar çerçevesinde ortaklığımızı güçlendirmek istiyoruz. Geçmişten bir şeyleri kopyalamak saflık olur.”
 </p>
 <p>
  Ortadoğu Stratejik Araştırmalar Merkezi (ORSAM) Avrasya Danışmanı Dr. İlyas Kamalov’a, Putin’in Orta Asya aşkının temellerini soruyoruz. Kamalov, Avrasya Birliği projesinin yeni bir girişim olmadığını, Sovyetler’in yıkılışının hemen sonrasında konuşulmaya başladığını anlatıyor: “Ruslar, Avrasya Birliği ile Orta Asya ve Kafkasya cumhuriyetlerinin kendilerinden uzaklaşmalarını önlemek istedi. Moskova bu amaçla bölgede Bağımsız Devletler Topluluğu (BDT) gibi birtakım örgütler de kurdu. Ancak bu örgütlerden bekledikleri neticeyi alamadı. Moskova’nın şimdi bu konuyu yeniden gündeme taşımasının sebebi de bu. Bunun yanında Rusya, Türkiye’nin önderliğinde Türk Cumhuriyetleri’nin kendi aralarındaki işbirliğini artırmalarından (Türk Dili Konuşan Ülkeler Parlamenter Asamblesi, Uluslararası Türk Akademisi gibi), Türkiye’nin bu ülkelerle münasebetlerini derinleştirmesinden de rahatsız. Moskova, coğrafyada inisiyatifi Türkiye’ye bırakmamak için Avrasya Birliği’ni gündeme taşıyor.”
 </p>
 <p>
 </p>
 <p>
  Dar alanda büyük kapışma
 </p>
 <p>
  Dr. Kamalov, Putin dönemiyle birlikte Moskova’nın Orta Asya politikalarında büyük bir dönüşüm yaşandığını, Boris Yeltsin döneminde önem verilmeyen bu coğrafya üzerinde çok boyutlu ve çok yönlü politikalar izlemeye başladığını da aktarıyor. Rusya uzmanı Kamalov’a Moskova’nın Türk Cumhuriyetleri üzerindeki çıkarlarını da soruyoruz: “Rusya, elindeki bütün kozlarını kullanarak hem Türk Cumhuriyetleri ile işbirliğini artırmaya hem de bu ülkelerin diğer ülkelerle münasebetlerini sınırlandırmaya çalışıyor. Bugün Rusya’nın Özbekistan hariç diğer Orta Asya ülkelerinde önemli askerî üsleri bulunuyor. Moskova’nın söz konusu bölgede boru hatları ve nükleer santraller üzerinden enerji alanında çıkarları var. Türk Cumhuriyetleri ticari açıdan da Moskova için vazgeçilmez bir pazar. Rusya söz konusu bu çıkarlarından vazgeçmemek için bölge ülkeleriyle Şanghay İşbirliği Örgütü (ŞİO), Avrasya Ekonomik Kalkınma Örgütü, Kolektif Güvenlik Örgütü Anlaşması, Gümrük Birliği gibi örgüt ve birliktelik üzerinden entegrasyona gidiyor. Dil ve kültür bağları Rusları diğer rakiplerinden avantajlı kılıyor.”
 </p>
 <p>
  Putin, Avrasya Birliği ile ilgili olarak “Sovyetler Birliği’ni yeniden kurmayı planlamıyoruz” dese de kurmaya çalıştığı birliğin Moskova’ya Sovyetler döneminde bölge üzerinde sahip olduğu nüfuzu vereceği su götürmez bir gerçek. Tabii ABD, Çin ve bölgenin diğer güçleri karşı durmazsa... Zira sahada, Orta Asya’yı elde etmeye çalışan başka büyük güçler de var. Gazi Üniversitesi Uluslararası İlişkiler Bölümü Öğretim Üyesi Doç. Dr. Mehmet Akif Okur, büyük güçlerin, tarihin her döneminde nüfuz altına almak istediği Orta Asya coğrafyasına ‘jeo-stratejik alan’ tanımlaması yaparak girdiğine, bu tanımlama üzerinden bölgenin yer altı ve yer üstü zenginliklerini ele geçirme planları yaptığına işaret ediyor. Okur’a göre, Orta Asya’ya salt ‘jeo stratejik’ açıdan yaklaşan büyük güçler, Türk Cumhuriyetleri’nin kendi ayakları üstünde durmalarını da engelliyor: “Büyük güçlerin gözü bölge ülkelerinin zenginliğinde. Türk Cumhuriyetleri artık ‘jeo-stratejik’ yönleriyle anılmamalı. Zira bu türlü bir söylem onlar üzerinde oyun oynayanların elini güçlendiriyor.”
 </p>
 <p>
  Rusya’nın yanı sıra Çin de Orta Asya’da. Hacettepe Üniversitesi Tarih Bölümü Öğretim Üyesi Doç. Dr. Erkin Ekrem, farklı dönemlerde dört Çin hanedanının bu coğrafyayı işgal ettiğini hatırlatarak başlıyor söze. Çinlilerin asırlardır Orta Asya yönünde genişleme ve o bölgelerin zenginliğini elde etme siyasetinin bulunduğunu belirten Ekrem, Pekin yönetiminin son dönemde bu amaçlarına Şanghay İşbirliği Örgütü çerçevesinde ulaşmaya çalıştığını anlatıyor. Çin tarihi uzmanı Ekrem, ABD, AB ve Japonya gibi diğer güçlerin bölge üzerinde uyguladığı siyasetin Çin’i kamçıladığını aktarıyor: “Pekin açısından Orta Asya, Çin’in siyaset, güvenlik, enerji ve ekonomi alanlarındaki ilgili bir bölge. Orta Asya, ülke güvenliği açısından önemli; çünkü Doğu Türkistan ile hududu var. Ekonomik açıdan önemli; çünkü zengin hammaddelere sahip ve bir pazar olarak Pekin’i bölgeye çekiyor. Çin’in Batı Kalkınma Projesi ile Asya-Avrupa Köprüsü Projesi (Yeni İpek Yolu Projesi), Orta Asya ile bağlantılı. Siyasi açıdan da Çin bölge ülkeleriyle siyasi işbirlikleri kurmaya çalışıyor. Bölgede istikrarı sağlayıp muhtemel terör ve istikrarsızlıkların kendine ulaşmasını engellemek istiyor. Ayrıca Pekin’in ekonomik kalkınma, enerji güvenliği ve büyük Çin’i inşa süreci de bölgeden gelecek zengin enerji kaynaklarına bağlı.”
 </p>
 <p>
  Peki, büyük güçlerin rekabet alanına dönen Orta Asya’da Türkiye nasıl bir siyaset izliyor? Kariyerinin büyük bir bölümünü Orta Asya ülkelerinde geçiren, 2008’de Moskova Büyükelçisi olarak emekli olan Kurtuluş Taşkent, Ankara’nın siyasetinin cumhuriyet tarihi boyunca aynı doğrultuda ilerlediğini ifade ediyor. Türkiye’nin Türk Cumhuriyetleri’nin bağımsızlığını ilk tanıyan ülke olduğunu hatırlatan Taşkent, artan refah ve nüfuzla birlikte Orta Asya politikalarının çok yönlü ve çok boyutlu hâle geldiğini vurguluyor: “Türkiye’nin Orta Asya politikasının iki ayağı var. Birincisi, Türkiye bu ülkelerle siyaset, ekonomi, kültür-eğitim alanlarında ilişkiler geliştirmek istiyor. İkincisi, Türk Cumhuriyetleri’nin mümkün olduğunca milletlerarası topluma eşit üye olarak dahlini sağlamak. Bu ülkeleri ilk biz tanıdık. Arkasından ABD, AB ve diğer ülkeleri de tanımaları için teşvik ettik. Bu yolla bağımsızlıklarını kazanmalarının ardından kendi ayakları üzerinde kalabilmelerini sağlamış olduk. Türkiye, imkânları ölçüsünde, bu ülkelere yardımlarını aralıksız sürdürdü. 1992’deki şartlarına bakmaksızın 1 milyar dolarlık kredi açtı bu ülkelere. 10 bin öğrenciyi Türkiye’de okutma projesi başlattı. Başlattığı THY seferleriyle, kurduğu telefon santralleriyle onları dünyaya bağladı. Bu adımları Rusya, ABD ve Çin gibi çıkarları doğrultusunda da atmadı. Bugün dahi bu ülkelerle ilişkilere ayrı bir önem verilir. Tarih, kültür ve Türklük bağlarına göre hareket edilir.”
 </p>
 <p>
  Taşkent’e, Türk Cumhuriyetleri’nin Türkiye’den daha çok Rusya’ya yakın durmasının sebeplerini soruyoruz. Rusların 1850’lerden bu yana bölgeyi elinde tutmaya çalıştığını, yaklaşık iki asırdır yürüttüğü Ruslaştırma politikalarının coğrafya insanı üzerindeki etkilerinin 10-20 yılda ortadan kalkamayacağını vurguluyor. “Edebiyat, kültür, sanat gibi her alanda Ruslaştırma politikası yürüttüler. Bunun yanında yeni cumhuriyetlerin yönetici kadrolarının Rus lider kadrolarıyla yakın bağları vardı. Aynı okullarda okudular, aynı partilerde siyaset yaptılar. Bu insanların Türk kimliklerini kazanması hâliyle zaman alacak. Önce Kazak, Özbek, Kırgız kimliklerini kazanacaklar, ardından ‘Biz ulu Türk ağacının birer dalıyız’ diyecekler. Süreci bölgedeki eğitim müesseselerinin sayısını artırarak hızlandırabiliriz.”
 </p>
 <p>
  Büyükelçi Taşkent’e, Rusya’nın bölgede yeniden alan genişletmesini hatırlatıyoruz. “Rusya’nın zemin kazanması Türkiye’nin zemin kaybetmesi anlamına gelmiyor. Zira biz bu ülkelerle ilişkilerimizi üçüncü devletlerle rekabet etme amacıyla geliştirmiyoruz.” diyor Taşkent. Rusya’yı karşıya alacak bir politikanın hem Türkiye’ye hem de Orta Asya ülkelerine fayda sağlamayacağına da temas ediyor: “Bugün Rusya ile de çok iyi siyasi ve ekonomik ilişkiler içindeyiz. Rusya hâlen Türkiye’nin en önemli ticari ortaklarından biri. Pek çok bölgesel konuda görüşlerimiz örtüşüyor. Dolayısıyla Rusya ile şu veya bu bölgede yarış gibi bir politikamız yok. Özellikle son 10 yılda ekonomi ve siyaset alanlarında ilişkiler çok gelişti. Bundan sonra da bu doğrultuda ilerler.”
 </p>
 <p>
 </p>
 <p>
  15 DEVLET BAĞIMSIZLIĞINI İLAN ETMİŞTİ
 </p>
 <p>
  Sovyet Sosyalist Cumhuriyetler Birliği’nin (SSCB) 1991’de dağılmasının ardından Rusya, Ukrayna, Beyaz Rusya, Özbekistan, Kazakistan, Gürcistan, Azerbaycan, Litvanya, Moldova, Letonya, Kırgızistan, Tacikistan, Ermenistan, Türkmenistan ve Estonya olmak üzere 15 ayrı devlet bağımsızlığını ilan etmişti. Bu devletlerden 12’si daha sonra Bağımsız Devletler Topluluğu’nu kurmuştu. SSCB’nin ardından tam bağımsızlığını kazanan Azerbaycan, Kazakistan, Türkmenistan, Özbekistan, Kırgızistan ve Tacikistan için Türk Cumhuriyetleri sıfatı kullanılıyor.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30678-213-bir-millet-alti-dovlet-modeli.html), [web.archive.org (arşiv bağlantısı)](http://web.archive.org/web/20111228123244/http://www.aksiyon.com.tr:80/aksiyon/haber-30678-213-bir-millet-alti-dovlet-modeli.html)
