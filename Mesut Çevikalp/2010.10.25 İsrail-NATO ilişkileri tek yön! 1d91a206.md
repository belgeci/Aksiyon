# İsrail-NATO ilişkileri tek yön!

*Mesut Çevikalp 2010.10.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrail bugünlerde NATO’yla ilişkilerinde ‘vermeden alma’nın rahatlığını yaşıyor. En son Gazze saldırısı sırasında NATO’dan istihbarat almış. Aksiyon, pek bilinmeyen İsrail-NATO ilişkilerini araştırdı. İsrail, NATO’ya tam üye olabilir mi? Türkiye’nin tutumu ne? İttifak, İsrail’i bünyesine dâhil eder mi?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Yumurtaları tek sepette taşımamak’, İsrail’le özdeşleşen bir strateji. İsrail, yine bu tür bir stratejiden yola çıkarak Aralık 2008’deki Gazze operasyonuyla yaraladığı, alçak koltuk hadisesi ve Mavi Marmara saldırısıyla kaybetme noktasına geldiği ‘eski müttefiki’ Türkiye’nin alternatifini oluşturmaya girişti son dönemde. Tel Aviv bu meyanda Romanya ve Bulgaristan ile yakın ilişkilere girmiş durumda. İlişkiler o denli ilerledi ki İsrail bu ülkelerde askerî eğitim tatbikatları bile yapabiliyor artık. Bugünlerde ‘müttefik listesi’ne yeni bir ülke daha ekledi. 16 Ağustos’ta Atina’ya bir iade-i ziyaret düzenleyen İsrail Başbakanı Binyamin Netanyahu, temmuz ayında Tel Aviv’de ağırladığı Yunan meslektaşı Yorgo Papandreu ile imzaladığı bir dizi stratejik anlaşmayla bu yeni müttefikliği perçinledi.
    </p>
    <p class="MsoNormal">
     Yunan-İsrail yakınlaşmasının Tel Aviv açısından önemi ne siyasi ne de ekonomik… Atina’nın 1993’ten beri tanıdığı İsrail ile ciddi bir siyasi sorunu da yok haddizatında. Tel Aviv’i Atina’ya iten, askerî ihtiyaçlardı. İsrail bu arzusuna da ulaştı geçtiğimiz hafta. Zira Yunanistan, Mavi Marmara saldırısının ardından erken sonlandırdığı ‘Minoas 2010’ ortak hava tatbikatının devamını gerçekleştirdi. Tel Aviv, Ankara ile ilişkileri bozulana kadar pilotlarını Türkiye’de düzenlenen ortak tatbikatlarda eğitmişti. Bu yönde imzalanan anlaşmalar da vardı. Özellikle Konya’da düzenlenen hava tatbikatları (Anadolu Kartalı) İsrailli pilotlara kendi ülkelerinde sahip olmadıkları kadar geniş alanda, farklı yer şekilleri eşliğinde manevra imkânı sağlıyordu. İsrail’in Yunanistan, Romanya, hatta Bulgaristan’la giriştiği yeni diplomasi atağıyla bu ihtiyacını karşılama yoluna gittiği görülüyor. Aynı zamanda Ankara’nın hassas ilişkileri bulunan komşularıyla iş tutarak Türkiye’ye ‘çevrelenmiş’ hissi vermeye çalışıyor.
    </p>
    <p class="MsoNormal">
     İsrail’in yakın dönemde üzerinde durduğu bir diğer önemli stratejisi ise ‘NATO ve NATO üyeleriyle yakınlaşma’. İsrail basını ve akademik çevreleri, ülkenin önündeki en iyi müttefik alternatiflerinin NATO olduğunu yazıyor bir süredir. Sadece İsrail’de değil, Amerika’da da bu noktada bir gündem oluşturulmuş durumda. Geçmişi 1990’lara kadar uzanan İsrail-NATO ilişkilerinin son birkaç yılda hızla ilerlediğini İsraillerinin kendileri de kabul ediyor. Yunanistan, Bulgaristan ve Romanya’nın yanında diğer bir NATO üyesi Slovakya ile kurup geliştirdiği siyasi-askeri stratejik anlaşmalarla da perçinlediği ilişkiler bu pencereden değerlendirilebilir. Sadece üyeleri üzerinden değil, bizzat NATO yönetimiyle de kontak halinde İsrail. Geçen 15 yılda birtakım adımlar da atıldı üyelik yolunda.
    </p>
    <p class="MsoNormal">
     1995’TEN BERİ NATO’NUN PEŞİNDE
    </p>
    <p class="MsoNormal">
     İsrail’in NATO ile yolu ilk 1995’te kesişti. NATO, Aralık 1994’te aldığı karar çerçevesinde, Akdeniz’de güven ve işbirliği geliştirmek, ittifaka karşı yanlış izlenimleri gidermek üzere ‘Akdeniz Diyaloğu’nu kurdu. İsrail, Şubat 1995’te Fas, Moritanya, Tunus ve Mısır’la birlikte dâhil oldu bu diyaloğa. Diyaloğa aynı yılın aralık ayında Ürdün, 2000’de de Cezayir kabul edildi. İsrail, hiç şüphesiz diyaloğun en etkin üyesi, Akdeniz’deki birçok tatbikatın da en etkin partneri. Akdeniz Diyaloğu’nun ardından ‘NATO Parlamenterler Asamblesi’ne de dâhil edildi İsrail. Aralık 2004’te de dışişleri bakanları düzeyindeki ilk Akdeniz Diyaloğu-NATO toplantısına katıldı. Bu toplantıdan 2 ay sonra, 24 Şubat 2005’te dönemin NATO Genel Sekreteri Jaap de Hoop Scheffer, Tel Aviv’e giderek bu birlikteliğin resmî temelini attı. Ziyaretten yaklaşık bir ay sonra NATO ve İsrail, Kızıldeniz’de ilk ortak tatbikatını gerçekleştirdi. Birkaç hafta içerisinde 6 NATO gemisinden oluşan bir filo, İsrail’in Eliat Limanı’na demirledi. 2005’te İsrail ve Ürdün, Barış Ortaklığı programı çerçevesinde Makedonya’da düzenlenen ortak askerî tatbikata katıldı. Tatbikatlara paralel olarak İsrail genelkurmay başkanları Brüksel’deki NATO Karargâhı’nda düzenlenen toplantılara çağrılır oldu. En son 26 Ocak 2010’da İsrail Genelkurmay Başkanı Gabi Aşkenazi, NATO Karargâhı’nda düzenlenen Askerî Komite Toplantısı’na katıldı. Komite, deniz güvenliğini masaya yatırmıştı.
    </p>
    <p class="MsoNormal">
     NATO’ya üye olmadan NATO’nun tatbikatlarına katılıp askerî birikiminden istifade etme yollarını kuran İsrail’in en büyük destekçisi Washington yönetimi. ABD’deki etkin Yahudi lobisi ve bazı kalemşler de yönetimi bu yönde cesaretlendiriyor. Bu kesime göre, ‘İsrail-NATO birlikteliği Filistin’deki çatışmanın giderilmesinde, hatta barış ortamının sağlanmasında önemli katkı sağlayacak’. ABD’de dillendirilen bir diğer gerekçe ise İran’la ilgili. Aynı kesim, ‘Nükleer bomba üretiminin eşiğindeki bir İran tehdidini ancak NATO üyesi bir İsrail frenleyebilir’ tezini savunuyor. Medya üzerinden oluşturulan gündem sonuç da verdi. Haziran 2006’da ABD Temsilciler Meclisi Dış İlişkiler Komitesi, ‘İsrail ve NATO arasında daha yakın bağ kurulmasına çağrı yapan kararı’ oy çokluğuyla onayladı. Aynı günlerde NATO’nun 8 gemisi ‘artan işbirliğini’ göstermek amacıyla Hayfa Limanı’na demirledi. Ve 2006 sonunda Tel Aviv yönetimine NATO ile ‘ortaklık anlaşması’ yapma hakkı tanındı. İttifakın tarihinde yeri olmayan bu adım, İsrail’e NATO’nun Avrupalı olmayan ülkelerle yaptığı anlaşmalardan daha fazla imkân sağlıyordu. İsrail böylece ittifakla bu derece önemli seviyede işbirliği yapan ilk Ortadoğu ülkesi oluyordu.
    </p>
    <p class="MsoNormal">
     1967, 1973 SAVAŞLARI SIRASINDA
    </p>
    <p class="MsoNormal">
     NATO’YU KULLANMAK İSTEMİŞ
    </p>
    <p class="MsoNormal">
     Peki, NATO ile kurduğu stratejik ilişkiler İsrail’e ne kazandırıyor? En başta 28 üyeli ittifakın askerî birikimlerinden faydalanıyor. Özellikle NATO’nun tatbikatlarına katılıp askerî manevra kabiliyetlerini artırıyor. İkinci olarak da ‘Filistin’ ve ‘İran’ başta olmak üzere Ortadoğu’daki tehditler karşısında sarsılmaz bir müttefik kazanıyor. Bunun yanında Türkiye ile yaşanan güven bunalımının ardından kırılan ‘Washington-Ankara-Tel Aviv’ hattını NATO yakınlaşmasıyla yeniden kurması mümkün oluyor. NATO ile yakınlaşmanın ekonomik geri dönüşü de var elbette. NATO üyelerine silah satıp modernizasyon ihalelerini alabiliyor. NATO gemilerinin limanlarına demirlemesine imkân sağlayıp yeni bir ekonomik pazar oluşturuyor
    </p>
    <p class="MsoNormal">
     Doktorasını Tel Aviv Üniversitesi’nden alan, Işık Üniversitesi Uluslararası İlişkiler Bölümü öğretim üyesi Yrd. Doç. Dr. A. Salih Bıçakçı, NATO’nun kabul etmesi durumunda İsrail’in ittifaka girmek isteyeceğini vurguluyor: “İsrail, NATO’ya girmeyi istiyor. 2000 yılından beri 7 Arap ülkesiyle birlikte Akdeniz Diyaloğu çerçevesinde yer aldığını biliyoruz. NATO gibi bir ittifaka dâhil olmak askerî ve siyasi açıdan İsrail’i daha da güçlendirecek. Bu yeni bir yöneliş de değil. İsrail 1967, 1973 ve diğer savaşları sırasında NATO tesislerini kullanmak istemişti. NATO’nun yeni stratejik hedeflerini belirlemesi ve yapılanması çerçevesinde farklı seviyelerde işbirliğinin mümkün olacağını düşünüyor. İsrail, İran tehdidine karşı da NATO’nun kendisini koruyabileceğini düşünüyor. Bunun yanında eğer İttifak’a girerse Kosova’dan Afganistan’a kadar birçok alanda varlığını gösterebilecek, askerlerine özellikle de pilotlarına kabiliyet kazandıracak, NATO’nun askerî tecrübesinden istifade edecek, Türkiye ile arasında oluşan kırılgan zeminin negatif etkisini azaltmış olacak. İsrail geçmişte yalnızlığını Türkiye ile gideriyordu, şimdi yeni müttefiklere ihtiyaç duyuyor.”
    </p>
    <p class="MsoNormal">
     NETANYAHU:“NATO SÜRECİ BAŞLASIN”
    </p>
    <p class="MsoNormal">
     Yrd. Doç. Dr. Bıçakçı, Tel Aviv’deki mevcut Netanyahu hükümetinin de üyelik yönünde net mesajlar verdiğini hatırlatıyor: “Mavi Marmara olayı öncesinde Netanyahu, İsrail’in artık üyelik sürecini başlatmasının zamanı geldiğini belirtmişti. Hatta gazetelerde Filistin sorununun çözümü için sınır bölgelere uluslararası güçlerin yerleştirilmesi önerileri bile ortaya atılmıştı. Dolayısıyla İsrail’in ümidinin yakın zamanda NATO’ya 29. üye olmak olduğunu söylemek mümkün. Ancak Türkiye’nin İsrail hükümetine karşı tavrı ve NATO’daki kilit rolü bu üyeliğin gerçekleşmesini geciktirebilir.”
    </p>
    <p class="MsoNormal">
     Burada kritik bir nokta gözden kaçırılıyor. İsrail, NATO’ya üyelik için resmî başvuru yapmış değil. NATO’da da üyelikle ilgili bir gündem yok. Her iki taraf da şimdilik işbirliğinin artırılmasına odaklanmış durumda. Bu da şu anlama geliyor: İsrail, NATO’yla ilişkisinde vermeden alan konumunda. NATO çatısında Afganistan’a asker göndermiyor ama Akdeniz’deki tatbikatlar sırasında İttifak’tan istihbarat ve tecrübe alıyor. Durumu İsveç-NATO örneğine benzetenler de var. Hatta İsrail’in de İsveç gibi NATO’ya dâhil olmasını savunanlar var. İsveç, NATO’ya tam üye değil; ama ordusu, NATO standartlarında ve kuruluşla sürekli irtibat hâlinde.
    </p>
    <p class="MsoNormal">
     Diğer taraftan İsrail ordusunda NATO üyeliğine şüpheyle yaklaşanlar da var. Çünkü İsrail NATO’ya girerse, ordusu NATO’nun belirlediği savaş konseptine uymak zorunda. Ancak Mavi Marmara saldırısında görüldüğü gibi İsrail, kendiyle ilgili herhangi bir tehdit algılamasına aşırı güçle karşılık veriyor. Suikastlar da dâhil her türlü karşı misillemeyi mübah görüyor. Eğer İsrail üye olur ya da daha sıkı diyaloğa girerse bu tür yöntemleri kullanamayacak. Bundan dolayı İsrail içinde bu yakınlaşmanın güvenlik zaafı getireceğini savunanlar var.
    </p>
    <p class="MsoNormal">
     Tel Aviv Üniversitesi Ulusal Güvenlik Çalışmaları Enstitüsü’nden Dr. Mark Heler de iç kamuoyunda muhtemel üyeliğin güvenliği zayıflatacağını düşünenlerin olduğunu kabul ediyor. Ancak olası üyeliğin ülkeye daha fazla avantaj sağlayacağına işaret ediyor: “NATO üyeliğinin İsrail’in manevra özgürlüğünü kısıtlayacağı, İsrail’in güvenlik açısından ABD’den aldığı desteği zayıflatacağı düşünülmesine rağmen bence üyelik olumlu değerlendirilebilir. Üyelik, İsrail’e NATO’nun savunma pazarına daha iyi ulaşma imkânı sağlar. İsrail’in NATO ile üyelik öncesi mevcut ortaklığı, stratejik danışmanlık, istihbarat paylaşımı, bazı NATO tatbikatlarına katılım-katkı açısından ciddi bir işbirliği imkânı sağlıyor. İsrail’in resmî bir ortaklık olmadan işbirliğine ihtiyaç duyduğu kişilerle görüşmek istemesi, Tel Aviv’in NATO’nun çekici bir ortağı olduğunu göstermesi için fırsattır.”
    </p>
    <p class="MsoNormal">
     NATO cephesinden karşı duranların tezleri de oldukça tutarlı. Bu grup Filistin sorununun çözülmeden İsrail’in İttifak’a dâhil edilmesini istemiyor. Zira böylesi bir birlikteliğin sorunun çözülmesini engelleyeceği gibi NATO’nun Ortadoğu sorununa dâhil olmasına yol açacağı savunuluyor. Çünkü NATO sözleşmesinin 5. maddesine göre üye devlete karşı yapılan bir dış saldırı, üye devletlere yapılmış sayılıyor ve İttifak’ın bu saldırıya topyekûn karşı durması öngörülüyor. İngiltere’nin NATO Daimi Elçisi Sir Peter Ricketts gibi üyelik öncesi İsrail’den küresel konularda ciddi bir inisiyatif almasını bekleyenler de var.
     <span>
     </span>
    </p>
    <p class="MsoNormal">
     İsrail’in üyeliğinin önündeki engeller bunlarla da sınırlı değil aslında. Üyeliğin önündeki belki de en büyük engel, İttifak’ın 1999’dan beri kullanmakta olduğu, transatlantik konsensüsünün amaçlarını, vizyonunu ortaya koyan ‘Stratejik Kavram’ oluşturuyor. NATO’nun ana belgesi konumundaki ‘Stratejik Kavram’da Ortadoğu’nun göbeğinde, içinde ve dışında ciddi sorunları bulunan İsrail’in daimi üyeliğine imkân tanıyacak bir madde bulunmuyor. Atlantik hattında Sovyet tehdidine karşı kurulan İttifak’ın İsrail’i bünyesine katması için elle tutulur bir gerekçe de yok.
    </p>
    <p class="MsoNormal">
     NATO üyeleri gibi İsrail de bu durumun farkında olduğu için, eski ABD Dışişleri Bakanı Madeline Albright’ın başkanlık ettiği bir heyet tarafından hazırlanan ‘Yeni Stratejik Kavram’a etki etmeye çalışıyor. Hatta bu amaç doğrultusunda İsrail Dışişleri Bakanlığı bünyesinde oluşturulan ekip Oslo’da Albright’ın heyetiyle görüşmelerde de bulundu. Amaç, üyeliğin önündeki kavramsal pürüzleri gidermek. İsrailli heyetin tam üyelik olmasa bile İsrailli yetkililerin üst düzey NATO forumlarına katılmasını sağlayacak şekilde statüsünün yükseltilmesini talep ettiği ifade ediliyor.
    </p>
    <p class="MsoNormal">
     “ARADA İSTİHBARAT PAYLAŞIMI VAR”
    </p>
    <p class="MsoNormal">
     Dr. Mark Heler, üyeliğin önünde siyasi şartların bulunduğuna değiniyor: “İsrail’in NATO üyeliğini savunanlar olsa da siyasi şartlar değişmedikçe veya değişene kadar Tel Aviv’in gerçekten İttifak’a üye olma şansının pek olmadığı söylenebilir. Genellikle üyelik, bir başvurunun ardından gelir ama pratikte pozitif bir cevap garantisi veren öncü danışmalar olmaksızın bu tür bir başvurunun çok az şansı vardır.”
    </p>
    <p class="MsoNormal">
     Muhtemel üyelikte Türkiye’nin tavrı ne olur? Öncelikle üyelik için 28 ülkenin onayı gerekiyor. Bir ülkenin dahi veto etmesi üyelik sürecini tıkıyor. Zaman gazetesi dış politika yazarı Fikret Ertan, mazisi olan bu tartışmanın Türkiye’de pek konuşulmadığına değinip adaylığın resmiyet kazanması hâlinde Ankara’nın veto edeceğini söylüyor: “Türkiye’de bir kısım İsrail’in NATO üyeliğine destek verebilir ama devlet buna onay vermez. NATO’nun tek Müslüman üyesi olarak Türkiye buna onay vermez. Ayrıca NATO yeni üyeliklere de sıcak değil bu dönemde. Bu tür bir üyelik girişimine sadece Türkiye değil, Avrupa ülkeleri de karşı çıkar. NATO özü itibariyle Kuzey Atlantik-Avrupa ekseninde bir örgüt. Ortadoğu ve İsrail sorunuyla
     <span>
     </span>
     ilgilenmesi pek mümkün değil. Avrupa, Filistin sorunu çözülmeden de bu tür bir üyeliğe yeşil ışık yakmaz. Zaten İsrail NATO’ya girse dahi Filistin sorunu çözülmez. Ayrıca NATO’da sınır sorunları olan ülkeleri İttifak’a almama prensibi var. Bu bağlamda tam üyeliği mümkün görmüyorum. Türkiye vetosunu koyar geçer.”
    </p>
    <p class="MsoNormal">
     Ertan, İsrail’in NATO’dan faydalanma isteğinin de süreceğini vurguluyor: “İsrail, NATO’nun üye olmayan ülkeleri de dâhil ettiği ‘Barış İçi Ortaklık’ ve ‘Akdeniz Diyaloğu’ gibi programlarında yer almak istiyor ve yer alıyor. İsrail, ilişkileri geliştirip NATO’nun tüm imkânlarından faydalanmak istiyor. Ortak tatbikatlara, güvenlik toplantılarına katılıyor, istihbarat paylaşımları oluyor. İsrail böyle bir güçten faydalanmak istiyor. Bunla ilgili girişimlerde bulunuyor. Böyle bir hava oluşturuyor.”
    </p>
    <p class="MsoNormal">
     <span>
     </span>
     “Eğer İsrail NATO’ya girmeyi başarırsa, bölgedeki savaşçı tutumu tüm birliğin kolektif gücüyle desteklenmiş olur. Bu olmadan önce Araplar harekete geçecek mi diye soruyor?” Mısır Al-Ahram gazetesinden Galal Nassar. NATO’nun İsrail ile son Gazze operasyonu öncesinde istihbarat paylaşımı yaptığını belirtiyor: “İsrail ve NATO ayrıca silahsızlanma programlarında işbirliği yapmıştı. NATO’nun eski şefi Scheffer, İsrail’in Gazze operasyonunun ortasında İsrail’i ziyaret etti. Ve o dönemde NATO yetkilileri, İsrail ile işbirliğinin NATO için çok önemli olduğu görüşündeydi. İlginç bir şekilde İsrail’in NATO’ya katılmak istemesine hiçbir Arap tepkisi yok, bu hareketi önlemeye yönelik hiçbir Arap girişimi yok ve bunun sonuçlarıyla baş etmek için de hiçbir hazırlık yok. NATO ve İsrail işbirliği için bilmemiz gereken her şeyi biliyoruz. Bilmediğimiz şey ise Arap liderlerin ne yapma niyetinde olduğu.”
    </p>
    <p class="MsoNormal">
     Gelinen noktada İsrail’in NATO üyeliği en azından yakın gelecekte pek mümkün görülmüyor. Ancak hem İsrail hem de Avrupa’da İsrail’in NATO’ya tam üye olması yönünde çağrılar giderek artıyor. Acaba Tel Aviv, İttifak’ı ‘sıtmaya razı edip’ NATO’nun imkânlarından azami istifade yollarının kapılarını mı aralıyor? Görünen, bu noktada başarılı olduğu... Vermeden almanın yolunu bulduğu…
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
     Hikmet Çetin (*):Konuşuluyor ancak gündemde yok
    </p>
    <p class="MsoNormal">
    </p>
    <p class="MsoNormal">
     -NATO’da İsrail’in üyeliğiyle ilgili resmî bir gündem var mı?
    </p>
    <p class="MsoNormal">
     Konunun NATO içinde de konuşulduğu doğrudur. İsrail’de de tartışılıyor. Doğu Avrupa ve Balkan ülkelerinin ardından İsrail’in NATO’ya üye olmasıyla ilgili bir gündem var. İsrail elbette böyle bir üyeliği ister. Ancak karşılıklı bir metne dökülmüş değil. Bir resmî talep yok ortada. Kısa süre zarfında da bir gündem oluşacağını da sanmıyorum.
    </p>
    <p class="MsoNormal">
     -Üyelik, Filistin sorunun çözümüne katkı sağlar mı?
    </p>
    <p class="MsoNormal">
     Bazı ülkelerin Filistin sorunu çözülmeden İsrail’in NATO’ya alınmasının birliğe zarar vereceği yönünde düşünceleri olabilir. Filistin sorununun çözülmesiyle İsrail’in üyeliğinin kolaylaşacağını dillendirenler de var. Tabii bu noktada NATO’nun 5. maddesi öne çıkıyor. Yani üyelerinden birine bir saldırı olursa bu saldırı tüm ittifaka yapılmış sayılıyor. Sorun çözülmeden üye olursa olası bir çatışma NATO’yu da soruna çekmiş olur. Filistin sorununun çözümünün NATO üyeliğini kolaylaştıracağını düşünüyorum.
    </p>
    <p class="MsoNormal">
     -İsrail, bir güvenlik şemsiyenin altına girebilmek için mi istiyor bu üyeliği?
    </p>
    <p class="MsoNormal">
     Bu şemsiyenin altına girmeyi istiyor ama yakın gelecekte bu çok mümkün görünmüyor. Coğrafi olarak da ittifaktan uzak. Ama İsrail geçmişten bu yana Batı’yla, Batı kurumlarıyla bütünleşmeyi istiyor ve bu yönde adımlar da atıyor. Ancak şu anda NATO’nun genişleme gündeminde böyle bir üyelik konusu yok. NATO’nun ilk gündemi bu konuda Balkanlar. Ukrayna ve Gürcistan’ın üyelikleri dondurulmuş gibi görülüyor, Gürcistan’da yaşanan savaşın ardından. Yunanistan vetosundan dolayı Makedonya da alınamadı. Bununla birlikte genişleme kapısı, sorunları çözülürse Sırbistan, Bosna ve Karadağ’a açık. Avrupa’nın güvenliği için Rusya’nın arka bahçesindeki bu ülkelerin NATO ve AB’ye üye olması isteniyor.
     <span>
     </span>
    </p>
    <p class="MsoNormal">
     -İsrail’in NATO üyeliğini gündeme taşıması, Türkiye ilişkilerinde yaşadığı gerilimle ilintili mi?
    </p>
    <p class="MsoNormal">
     Yok, sanmıyorum. Birliğe üye olabilmesi için bütün üyelerin oyuna ihtiyacı var.
    </p>
    <p class="MsoNormal">
     -İsrail üye olmasa da bazı NATO tatbikatlarında yer alıyor değil mi?
    </p>
    <p class="MsoNormal">
     Evet, bazılarında yer alıyor. ‘Akdeniz Diyaloğu’ çerçevesinde diğer bazı Akdeniz ülkeleriyle olduğu gibi İsrail’le de bir ilişkisi var NATO’nun. Son zamanlarda NATO’nun ‘Etkin Çaba Harekâtı’ diye bir tatbikatı var. İsrail buna bilgi ve istihbaratla katılıyordu. Bundan sonrakine bir gemiyle katılmak istiyor İsrail. NATO’da bu konuşuluyor ama henüz verdiği bir karar yok.
    </p>
    <p class="MsoNormal">
     -Genişleme ne süreyle oluyor NATO’da?
    </p>
    <p class="MsoNormal">
     2 yılda bir oluyor genişleme zirveleri. Dört ülke vardı geçen dönem üyeliğe kabul edilmek istenen: Gürcistan, Ukrayna, Makedonya ve Hırvatistan. Uygun atmosfer oluşturulamadığı için bunlardan sadece Hırvatistan alındı. Şimdi bu ülkeler donduruldu. Olsa olsa diğer Balkan ülkeleri söz konusu olabilir.
    </p>
    <p class="MsoNormal">
    </p>
    <p class="MsoNormal">
     (*) NATO’nun Afganistan eski Kıdemli Sivil Temsilcisi, İsrail’i ziyaret eden ilk Türk Dışişleri Bakanı (14 Kasım 1993).
    </p>
    <p class="MsoNormal">
    </p>
    <p class="MsoNormal">
     İsrail-NATO ilişkilerinin tarihi seyri
    </p>
    <p class="MsoNormal">
    </p>
    <p class="MsoNormal">
     Geçmişi 1990’lara kadar uzanan İsrail-NATO ilişkileri son 10 yılda daha da gelişti. İşte İsrail-NATO ilişkilerinin kısa kronolojisi: 1995: İsrail, NATO-Akdeniz Diyaloğu’na kabul edildi. 2004: Tel Aviv yönetimi Barış Ortaklığı görüşmelerine katıldı. 2005: Dönemin NATO Genel Sekreteri Jaap de Hoop Scheffer, şubat ayında İsrail’i ziyaret etti. Bu ittifakın tarihinde bir ilkti. 2005: İsrail, şubat ayında NATO’nun Makedonya’daki tatbikatına katıldı. 2005: Mart ayında NATO, İsrail ile ilk tatbikatını Kızıldeniz’de yaptı. 2005: Nisanda 6 NATO gemisi İsrail’in Eliat Limanı’na demirledi. 2005: Haziranda İtalya’daki denizaltı tatbikatına katıldı. 2005: İsrail’in kara birlikleri Ukrayna’da 2 ay süren tatbikata katıldı. 2006: NATO’ya ‘Aktif Operasyonel Girişimler’de yer almak istediğini söyledi. 2006: 3 NATO tatbikatına dâhil oldu, birine ev sahipliği yaptı, NATO’nun hava komutanları için düzenlediği konferansa katıldı. 2006: 8 NATO gemisi Hayfa Limanı’na demirledi. 2006: İsrail’e NATO ile ‘ortaklık anlaşması’ yapma hakkı verildi. Bu Avrupalı olmayan bir ülkeye tanınan en büyük ayrıcalıktı. 2006: Dönemin İsrail Dışişleri Bakanı Tzipi Livni, NATO’nun bölgesel ve yerel girişimlerinde yer almak istediklerini söyledi. 2008: İsrail’de ‘İran tehdidine’ karşı ülkenin NATO’ya alınmasına yönelik kamuoyu oluşturuldu. 2009: İsrail, NATO politikalarını etkilemek üzere ‘diplomatik girişim’ başlattı. İsrailli yetkililer ocakta NATO’nun yeni stratejilerini konuşmak üzere Oslo’da Madeleine Albright’la buluştu. 2010: İsrail Dışişleri Bakanı Lieberman, “İsrail, NATO’ya alınmalı.” dedi.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27834-177-israil-nato-iliskileri-tek-yon.html), [web.archive.org (arşiv bağlantısı)](http://web.archive.org/web/20130728173552/http://www.aksiyon.com.tr:80/aksiyon/haber-27834-177-israil-nato-iliskileri-tek-yon.html)
