# ‘Siyah Çinli’nin sıra dışı kariyeri

*Mesut Çevikalp 2011.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Babası Çinli, annesi Gabonlu… Gabon’da doğdu, Paris’te okudu; ama ata vatanı Çin’i hiç unutmadı. Afrika Birliği’nin iki numaralı ismi Jean Ping, Pekin’in Afrika’daki doğal müttefiki. İşte, Ping’in Çin’den Gabon’a uzanan hikâyesi…
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Konu, devletlerin uzun soluklu stratejilerini analize dayanınca, ömrünün yarısını hariciyeye vermiş emekli büyükelçi lafa giriyor. ‘Strateji’ ile ‘taktik’in ayrıldığı noktalara değinip, yaşanmış bir örnekle sözünü tamamlıyor: “Diyelim ki bir ülke Afrika’da nüfuz elde etmek, etkili olmak istiyor. Önce orada kendisine dost ve müttefik olabilecek ülkeleri, aileleri, istikbal vadeden kişileri araştırıyor. Kısa vadeli yatırımlarla birlikte, uzun vadeli, derin tarihsel ve kültürel bağları devreye sokup kendine yakın liderlerin önemli bir makama yükselmesi için çalışıyor. Aynı yolla Çin’in, Afrika Birliği’nin başkanlığına kendine yakın bir adamı seçtirmek için önemli bir para harcadığını biliyor musunuz?”
    </p>
    <p class="MsoNormal">
     Tecrübelerini emekliliğinin ardından dâhil olduğu bir düşünce merkezi ile bir üniversitenin çatısı altında yeni nesle aktaran kıdemli büyükelçi, Çin’in Afrika Birliği başkanlığı için desteklediği şahsın ismini açıkça vermese de işaret ettiği kişi, farklı kimliğinden ötürü gerek Çin gerekse Batı basınına birçok kez yansımıştı. Bahse konu olan ‘Siyah Çinli’, geçen 10 yılda Orta Afrika’daki Gabon Cumhuriyeti’ne damgasını vuran Jean Ping idi.
    </p>
    <p class="MsoNormal">
     Sudan’ı Güney-Kuzey şeklinde bölünmeye taşıyan tarihî referandum döneminde ismi sıklıkla duyulan Jean Ping, Afrika Birliği Komisyonu Başkanı sıfatıyla iki taraf arasında mekik diplomasisi yürüten, sorunun barışçıl yollardan çözülmesini isteyen diplomatlardan biriydi. Sudan, onun dâhil olduğu ilk çatışma alanı da değildi. Afrika Birliği Komisyonu Başkanı olarak Somali ile Çad’daki iç çatışmaların çözümü için de görüşmeler yürütmüştü. Tarafları ‘az laf, çok iş’ kaidesiyle bir araya getiriyordu.
    </p>
    <p class="MsoNormal">
     Uluslararası alanda adı Gabon’la özdeşleşen, son 32 yılda bu ülkede birbirinden önemli görevler üstlenen Jean Ping, sıra dışı bir geçmişe sahip. Yazılsa roman olacak kadar… Ata toprağı Çin’e ilk kez 45 yaşında ayak basan, ‘çekik gözlerinin’ dışında hiçbir tarafı benzemeyen Çinli babasıyla övünen, Çin’deki fakir akrabalarına sahip çıkacak kadar nereden geldiğini unutmayan biri. Annesinin rengini ve dinini (Hıristiyanlık) alsa da onun geçmişini bilenler çalışkanlığını babasınınkiyle özdeşleştiriyor. Bir dönem ‘Mao’ lakabıyla anıldığı da oluyor.
    </p>
    <p class="MsoNormal">
     24 Kasım 1942’de Gabon’un batısındaki sahil şehri Omboue’de dünyaya gelen Jean Ping’in babası da bir liman kenti çocuğu. Ailenin kökü Çin’in doğusundaki liman kenti Wenzhou’ya dayanıyor. Baba Cheng Zhi Ping, 1926’da, 19 yaşındayken, Wenzhou’dan ayrılarak çalışmak için Paris’e gider. 3 yıl yaşadığı Paris’te ticarette başarılı olamayınca birkaç Çinli ile birlikte Orta Afrika ülkesi Gabon’a geçer. Sahil şehri Omboue’de ilk olarak gündelik işlerde çalışır. Ardından ticarete girer. Deniz ürünleriyle başladığı işini daha sonra orman ürünleri ve Çin mallarını da katarak genişletir. Bir dönem fırın da işletir.
    </p>
    <p class="MsoNormal">
     Jean Ping, yıllar sonra bir Singapur dergisine verdiği röportajda babasının Gabon’daki ilk yıllarının çileli geçtiğini anlatır: “Babam Gabon’a beş parasız gelmiş. Her şeye sıfırdan başlamış. Her Çinli gibi babam da çalışkandı. Balık tutarak başladığı iş serüvenine Fransız ordusuna gıda tedarikiyle devam etmiş. Daha sonra kereste işine girmiş. Kerestecilikten iyi para kazanmış. Ben 1942’de doğduğumda babamın işleri çoktan rayına girmişti. II. Dünya Savaşı’ndan sonra kerestecilik işinde giderek daha çok para kazandı ve zengin oldu.”
    </p>
    <p class="MsoNormal">
     Jean Ping’in babası hakkında yeterli bilgi bulunsa da (Bir kısmı Çinli diplomatların makalelerine dayanıyor) annesi hakkında elde fazla veri yok. Bir dönem Afrika’da görev yapmış Çinli diplomat Wang Qin’in kaleme aldığı makaleye göre, Cheng Zhi Ping, Omboue’nun yerel liderlerinden birinin kızıyla evlenmiş. Bundan dolayı bölge ticaretine kısa zamanda hâkim olmuş. Qin, Çin diplomatik arşivlerine dayanarak kaleme aldığı yazısında, Ping’in annenin Hıristiyan olduğuna da değiniyor. Zira baba Cheng Zhi Ping, 1942’de doğan çocuğunu eşinin isteği üzerine bir aylıkken vaftiz ettiriyor. Bunun yanında ‘Jean’ ismini de bizzat kendi koyuyor. Annesinin sadece Fransızca konuşulan bir bölgede yetiştiği, Çince öğrenemediği, Wenzhou’yu eşinin anlattığı kadarıyla bildiği geçiyor metinde.
    </p>
    <p class="MsoNormal">
     Oğlunun iyi eğitim almasını isteyen zengin baba, Jean’i gençliğinde 3 yıl yaşadığı Paris’e gönderir. Jean Ping, 20 yıl sürecek eğitim hayatının büyük bölümünü Paris’te geçirir. Eğitimini Paris’teki Pantheon-Sorbonne Üniversitesi’nden aldığı ekonomi doktorasıyla tamamlar.
    </p>
    <p class="MsoNormal">
     Doktoranın ardından Birleşmiş Milletler Eğitim, Bilim ve Kültür Örgütü (UNESCO)’nde çalışmaya başlar. Yıl 1972’dir ve Ping henüz 30 yaşındadır. İlk işi ona hariciyenin kapılarını da aralar. 1978’e gelindiğinde Gabon’un UNESCO daimi temsilcisi olur. Bu görevini 1984’e kadar yürütür. Aynı yıl Gabon Devlet Başkanı El Hadj Omar Bongo Ondimba’nın Sivil Kabine’sine davet edilir. Sivil Kabine’ye dâhil oluşu ve 42 yıl boyunca ülkeyi yönetecek olan Devlet Başkanı Ondimba ile kurduğu yakın dostluk Ping’in devlet kademesinde hızla yükselmesine kapı aralar. 1994’te Gabon Dışişleri Bakanlığı’na getirilir. Bu ilk bakanlığı sadece 8 ay sürer. Dışişleri’nden alınır ama devletin geleceğini şekillendirecek olan önemli pozisyonlara getirilir. 1996’da parlamentoya girer. Bu yıllarda haber, telekomünikasyon, turizm ve eğlence gibi kamu sektörlerinin reformu ve özelleştirmesinden sorumlu bakanlığının yanında hükümet sözcülüğünü üstlenir. 1996-1999 arasında Planlama ve Çevre Bakanı ile Turizm Bakanı da olur. 1999’da ikinci kez Gabon Dışişleri Bakanlığı koltuğuna oturur. Aynı zamanda Başbakan Yardımcılığına getirilir. Bu görevi 2008’e kadar sürdürür. Ülkenin en uzun süre görevde kalan bakanı olur.
    </p>
    <p class="MsoNormal">
     Jean Ping, geçen yıllarda ülkesindeki Çinli diplomatlarla yakın diyalog içindeydi. Qin’in makalesine göre, Çinli diplomatlar Ping ailesi ile her zaman, doğum günü partilerine katılacak kadar yakın ilişki içinde oldu. Hatta Ping, 2002’de Gabon’un kalkınmasını konu edindiği kitabını dönemin Çin Büyükelçisi Fan Zhenshui’in desteğiyle yazdı.
    </p>
    <p class="MsoNormal">
     Çinli diplomatlar Jean’e o denli yakındılar ki bir dönem baş gösteren astım nöbetlerini atlatabilmesi için Çin’den alternatif tıp ilaçları da getirmişlerdi. Elbette Çin’den her dönüşlerinde geleneksel Çin içkisi maotai de getiriyorlardı Jean’e. Jean, Devlet Başkanı Ondimba’yı da alıştırmıştı maotai ile Çin yemeklerine. Hatta Jean, 2006’da Pekin’de düzenlenen Çin-Afrika İşbirliği Forumu’na Ondimba’yı da götürür. Çin mutfağına doydukları bu ziyarette önemli görüşmelere de imza atarlar.
    </p>
    <p class="MsoNormal">
     ATA TOPRAĞI ÇİN’İ İLK 1987’DE
    </p>
    <p class="MsoNormal">
     ZİYARET ETTİ
    </p>
    <p class="MsoNormal">
     Jean Ping, ‘çekik gözlerinin’ dışında dış görünüşü itibarıyla Çinlilere pek benzemese de ata yurduna bağlılığını her fırsatta hissettiriyor. Baba toprağı Wenzhou’ya ilk ziyaretini 1987’de, 45 yaşındayken yapar. İlk ziyaretin ardından gidiş gelişler sıklaşır. 1987’de 94 yaşındaki halasıyla karşılaşması, kuzenlerinin yakın tavırları ve bölge halkının onu bir festival havasında karşılamasından çok etkilenir. 1994’te eşi ve iki çocuğunu da Wenzhou’ya götürür, hayatta kalan akrabalarıyla görüştürür. Bu ziyarette Ping ailesi Çin başbakanının misafiri olur. Jean Ping, akrabalarını ziyaret etmekle kalmaz, zor durumda olanlara yardımda bulunur. Hatta 107 akraba ve hemşehrisini beraberinde Gabon’a getirir, onlara iş verir.
    </p>
    <p class="MsoNormal">
     2000 yılında bu sefer Çin Dışişleri Bakanı Tang Jiaxuan’ın davetlisi olarak gider Çin’e. Pekin’deki görüşmelerin ardından Wenzhou’ya da geçer, bir kez daha akrabalarını ziyaret eder. 2004’te bir konferans dönüşü Wenzhou’ya uğrar, yerel basına demeçler verir. Wenzhou şehri için hissettiklerini şöyle aktarır: “Wenzhou, 10 yıllık zaman içinde radikal bir değişim yaşadı. Wenzhou’ya ilk gelişimde Hong Kong ve Hangzhou’dan aktarmalı olarak küçük bir pervaneli uçakla ulaşabilmiştim. Fakat şimdi Wenzhou’daki küçük havaalanı uluslararası hâle geldi, yolları otoyol oldu, insanlar artık eski Wenzhou’yu tanıyamıyor.” 2008’deki Pekin Olimpiyatları’nın açılışına da katılan Ping, en son 2010’da Wenzhou Üniversitesi’ni ziyaret etmişti.
    </p>
    <p class="MsoNormal">
     Wenzhou yönetimi, Ping’i memnun etmek ve Gabon ile kurulan bağları güçlendirmek için onun memleketinde bir spor kompleksi inşa etti. Ardından babasının yaşadığı köyün girişine de Çin-Gabon Dostluk Müzesi kurdu.
     <span>
     </span>
    </p>
    <p class="MsoNormal">
     Jean Ping de ata topraklarından gelen bu jestleri her zaman minnetle karşıladı. Çin’in Gabon’a, hatta Afrika’ya girmesinde büyük rol oynadı. 2004’te Çin Devlet Başkanı Hu Jintao bir bakıma onun sayesinde geldi Gabon’a. İki yıl sonra Çinlilerin Gabon’dan aldığı 3 milyar dolar tutarındaki demir ihalesine de pozitif yaklaştı Ping. Bu anlaşmayı değerlendirirken sarf ettiği sözle üzerinde oluşan ‘güvenilir dost Çin’ imajını yansıtıyordu âdeta: “Çin ile her şey kolay. Onlar bize geri ödemesiz veya uzun dönemli borç veriyor. Bunu da herhangi bir koşul ve çıkar için yapmıyorlar.”
    </p>
    <p class="MsoNormal">
     AFRİKA’NIN YENİ ARABULUCUSU
    </p>
    <p class="MsoNormal">
     Gabon’un en güçlü figürlerinden biri olan Jean Ping, 2008’de Afrika Birliği’nde seçimle kazandığı kritik görev ile adını dünya sahnesine taşır. Ping, son iki yılda Afrika Birliği Komisyonu Başkanı sıfatıyla Türkiye dâhil birçok ülkeye resmî ziyaret düzenledi. Sudan, Somali ve Çad gibi iç çatışmaların yaşandığı Afrika ülkelerinde arabuluculuk rolü üstlendi. Bu tür görevlerde sık sık dile getirdiği kaidesi ‘az laf, çok iş’ti. Belki de en önemlisi Gabon’a yabancı yatırımlar çekti. Sadece Çin değil, Brezilya ve Güney Afrika gibi daha önce ticaret yapılmayan ülkelerle ilişkilerini geliştirdi. Ancak elbette yatırımların hatırı sayılır bir bölümü ata toprağı Çin’den geliyor.
    </p>
    <p class="MsoNormal">
     2004’te BM Genel Kurulu’nun 59. oturumunun başkanlığına seçilen Ping, BM’nin reform çalışmalarına katkı sağlayan isimlerden biri. Çin Diplomasi Enstitüsü ile Rusya Bilimler Akademisi’nden fahri doktor unvanı alan Ping, uluslararası konferans ve resmî ziyaretler kapsamında birkaç kez Türkiye’ye de geldi. 17 Temmuz 2008’de Ankara’ya gelen, Cumhurbaşkanı Abdullah Gül ve Başbakan Tayyip Erdoğan’la görüşen Ping, Bakan Egemen Bağış’la düzenlediği ortak basın toplantısında Çin’in yakın zamanda Afrika’ya yöneldiğini, Türkiye’nin de yönelmesi gerektiğini şu sözlerle anlatmıştı: “Afrika, geleceği olan bir kıta olarak değerlendirilmeli. Gerçekten de 2020 yılını düşündüğümüz zaman, 1,4 milyar nüfusa sahip Afrika’nın çok önemli bir kıta olacağını ifade etmek istiyorum. Kıtamız gerek hammadde gerek sahip olduğu diğer zenginlikleri itibariyle son derece önemli fırsatlar sunmakta. Birçok hammaddenin yüzde 95’inin kıtamızda olduğunu söyleyebilirim. Bunların arasında platini, elması, demiri sayabilir ve dünya petrol rezervinin yüzde 15’inin Afrika kıtasında olduğunu söyleyebiliriz. Afrika’da son dönemdeki gelişmelerin işbirliği açısından da son derece önemli olduğunu söylüyoruz. Dünyadaki küreselleşme itibariyle aslında bu işbirliği gerekli. AB ile eski bir işbirliğimiz var. Çin ile nispeten yeni bir işbirliğimiz var. Japonya ile 1993’te başlamış bir işbirliğimiz var. Hindistan’la bu yıl başlattığımız bir işbirliğimiz var. Kore’yle, Brezilya aracılığıyla Güney Amerika’yla bir işbirliğimiz var. Bizler Türkiye gibi büyük bir ülkeyi kendimize yakın görüyoruz. Türkiye’nin kıtamızda çok önemli tarihsel etkileri var. Biliyorsunuz Türkiye geçmişte uzun süre Afrika’da bulunmuş. Türkiye, Afrika ile Ortadoğu’nun buluştuğu noktada çok önemli stratejik roller üstlenmiş. Bu bağlamda, önümüzdeki dönemde gerçekleştirilecek Türkiye-Afrika Zirvesi’ni bizler de büyük sabırsızlıkla beklemekteyiz.”
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=60B6514069B7E79EF1C8B9BEBD9B9562?newsId=28445), [web.archive.org (arşiv bağlantısı)](http://web.archive.org/web/20120927092606/http://www.aksiyon.com.tr:80/aksiyon/newsDetail_getNewsById.action;jsessionid=60B6514069B7E79EF1C8B9BEBD9B9562?newsId=28445)
