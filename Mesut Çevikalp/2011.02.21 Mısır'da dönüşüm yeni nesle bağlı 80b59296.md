# Mısır’da dönüşüm yeni nesle bağlı

*Mesut Çevikalp 2011.02.21*

<font class="agenda2NewsSpot">
 Ortadoğu Stratejik Araştırmalar Merkezi (OSAM) Direktörü Doç. Dr. Gökhan Bacık, Mısır’daki değişimi önemli görüyor. Ancak, yaşananların Türkiye’deki dönüşüme benzetilmesini doğru bulmuyor.
</font>
<font class="newsDetail">
 <p>
 </p>
 <p class="MsoNormal">
  ‘11 Şubat’, artık Mısırlılar için de önemli bir tarih. 32 yıl önce aynı gün İran’da halk, şahı devirip yeni rejimin temellerini atmıştı. Bu kez Mısırlılar, ülkeyi 30 yıl demir yumrukla yöneten Cumhurbaşkanı Hüsnü Mübarek’i halk ayaklanmasıyla iktidardan indirdi. Mübarek ve ailesinin Mısır’ın tatil şehri Şarm El Şeyh’e yerleşmesi ülkedeki sorunları çözmüyor elbette. Mübarek’in ardından iktidarın sivil güçler yerine askerî güçlere geçişi, muhalefetin taleplerinin karşılanması noktasında ciddi sorunları da beraberinde getiriyor. Hâlihazırda askerlerin demokrasi isteyen taraflar karşısında sessizliğini koruması, halk devriminin ne denli başarıya ulaştığını sorgulatıyor. Geçiş döneminde yaşanabilecek muhtemel raydan çıkmaların, arzu edilen özgürlüklerin ülkeye gelişini geciktireceği de su götürmez bir gerçek. Zirve Üniversitesi Öğretim Üyesi ve Ortadoğu Stratejik Araştırmalar Merkezi (OSAM) Direktörü Doç. Dr. Gökhan Bacık, Mübarek’in gidişini ülkenin geleceği açısından bir dönüm noktası olarak görse de yeni Mısır’ın askerin tavrına göre şekilleneceğini vurguluyor. Ona göre ABD, İsrail ve diğer dikta yönetimlerinin Mısır’dan çıkaracağı dersler var. Doç. Dr. Bacık ile yeni geçiş dönemindeki tehlikeleri konuştuk.
  <span>
  </span>
  <span>
  </span>
 </p>
 <p class="MsoNormal">
  -Mübarek’in halkın zoruyla istifa etmesi, ülke ve bölgeye nasıl yansıyacak?
  <span>
  </span>
 </p>
 <p class="MsoNormal">
  Mısır’da halk sokak eylemleriyle devlet başkanını istifa ettirdi. Bunun etkileri bütün bölgede görülecek. ‘Mısır gibi bir ülkede bu gerçekleşiyorsa...’ şeklinde bir endişe bütün diğer liderlerin en azından bazı alanlarda tavır değiştirmesine neden olacak. Ayrıca bu olayın Mısır halkı için de artık ortaya koyduğu başka bir dinamik var. Toplumsal hafızaya yerleşen bir dinamikten söz ediyoruz. Mısır halkı beğenmediği bir lideri protesto yöntemiyle yerinden etti. Bundan sonra iktidara gelenler için de böyle bir tavrı sergileyebilir artık. Bu Mısır liderleri ile halk arasında yeni bir müzakere dinamiği oluşturabilir.
 </p>
 <p class="MsoNormal">
  -İktidarı Mübarek’ten devralan ordu, ülkeyi demokrasiye taşımak istiyor mu?
  <span>
  </span>
 </p>
 <p class="MsoNormal">
  Önümüzdeki en kritik soru bu. Yani, yönetimi devralan ordu, sahip olduğu zamanı gerçekten halkın taleplerine paralel olarak kullanıp sistemi demokratikleştirecek mi yoksa statükonun krizi en az hasarla atlatması yönünde mi kullanacak? Mübarek’in istifasının ardından yönetimi devralan Yüksek Askerî Konsey’i, Silahlı Kuvvetler Komutanı sıfatıyla Mareşal Muhammed Hüseyin Tantavi yönetiyor. Aynı zamanda Savunma Bakanı olan Tantavi, neredeyse 20 yılı aşkın süredir pozisyonunu koruyor. 75 yaşındaki Tantavi, Mübarek rejiminin yaklaşık 30 yıllık koruyucusuydu. Bugün Mısır Ordusu olarak karşımızda duran gücün dün ortaya çıkmadığı göz önünde bulundurulmalı. Dolayısıyla ordunun temel politik kanaati çok önemli. Ordunun tavrı henüz net değil. Muhtemelen Tantavi, eylüldeki seçimler öncesinde iyi bir performans sergileyerek cumhurbaşkanlığına aday olmak isteyecek.
 </p>
 <p class="MsoNormal">
  -Ordu demokrasiye hızlı geçiş konusunda ikna edilebilir mi?
 </p>
 <p class="MsoNormal">
  İlk aşamada beklenen bir tür müzakere. Mısır Ordusu’nun bazı imtiyazlarının korunacağı düşüncesi onları ikna edebilir. Bunun yanında 30 yıldır belirli bir devletçi anlayışla çalışan devlet mekanizmasına sivillerin dâhil edilmesi çok kolay da olmayacak. Bence yakın vadede Mısır’ın karşı karşıya kalacağı en büyük sorun da bu.
 </p>
 <p class="MsoNormal">
  -Komuta Konseyi Başkanı Mareşal Tantavi ile müzakere mümkün olur mu?
 </p>
 <p class="MsoNormal">
  Tantavi’nin olayların patlak verdiği günden bu yana zekice bir yol izlediğini düşünüyorum. Ayaklanmaların ilk gününde Mübarek’in gitmesi yönünde fikir bildirdi. Gövde gösterisi yapar gibi Tahrir Meydanı’na gitti ve ‘Ben onlardan değilim, halkla birlikteyim’ mesajı verdi. Bunun yanında Mübarek’in kalmasını isteyen subaylar dikkatle takip edilmeli. Bir de 30 yıldır kendi düzenlerini kuran Mısır seçkinlerinin alacağı yeni pozisyon izlenmeli.
 </p>
 <p class="MsoNormal">
  -Nasıl bir pozisyondan söz ediyorsunuz?
 </p>
 <p class="MsoNormal">
  Mısırlı seçkinler uzun vadede kendilerini ülkenin demokratikleşmesiyle ilintilendirmeliler. Bundan sonra toplumsal demokratik düzen talebini göz ardı eden yaklaşımlar ile bu yaklaşımı dile getirenler marjinalleşecek. Rejim üzerinden pozisyon almak da ciddi sosyal riskler getirebilir.
 </p>
 <p class="MsoNormal">
  -Muhalefet hangi adımları atmalı?
 </p>
 <p class="MsoNormal">
  Muhalefet hemen iki cephede işe koyulmalı. Birinci cephe, ordunun demokratik reformları yapıp yapmadığını sıkı takip ettiğini göstermeli. İkinci cephe ise ülkeyi hızla seçim atmosferine sokmalı. Muhalif liderlerden Eymen Nur bir uzlaşı olarak düşünülebilir. Bunun yanında Muhammed El Baradey’in Batı’dan gösterildiği kadar popüler olup olmadığı ölçülmeli. Müslüman Kardeşler (İhvan) aday göstermeyerek kısa vadede sorun çıkarmak istemiyor. Bence İhvan çok doğru, ufuk açıcı ve rasyonel bir ajanda takip ediyor. Memleket çıkarlarını sürekli kendi parti çıkarlarının önünde tutuyor. Kim olursa olsun Mısır’ın yeni lideri İhvan’ı meşru bir aktör olarak siyasete çekecek güçte olmalı. Çünkü İhvan bütün muhalefetin yanında krize dâhil oldu. Devlet ve uluslararası camia ile tek başına karşı karşıya kalmadı. Önümüzdeki dönemde de böyle bir durum ortaya çıkmamalı. Olaylar yatıştıktan sonra ‘Bir de İhvan sorunu vardı. Ne olacak bu parti?’ durumuna gelinmemeli.
 </p>
 <p class="MsoNormal">
  -Mısır üzerinde bir de ‘model’ tartışması başlatıldı; ‘Türkiye olacak’, ‘İran olacak’…
 </p>
 <p class="MsoNormal">
  Türkiye modeli dışarıdan farklı okunabilir. Seküler bir Arap kadın ‘sekülerizm nedeniyle Türkiye modelini benimserken’, hükümet baskısından şikâyet eden dindar bir adam başka bir açıdan bunu benimser. İlk olarak bunun farkında olmak lazım. Yani dışarıdan görülen tek bir model yok. İkincisi bu model söylemi konusunda Türkler çok iştahlı davranmamalı. Yani bu tartışmayı dinlemeli ancak büyük iltifat etmemek gerekiyor. Türkiye kalkındıkça, demokrasisini güçlendirdikçe etkileyeceği toplumları, devletleri etkiliyor. Model söyleminin sürekli piyasada kalması türlü sakıncalar doğurabilir.
 </p>
 <p class="MsoNormal">
  -Yaşanan değişimi Türkiye’nin son dönemdeki değişimine benzetenler oldu. Mısır’da demokrasinin tam anlamıyla yerine oturması için yeni bir nesle, güçlü sivil toplum kuruluşlarına ve ordunun sınırlandırılmasına ihtiyaç yok mu?
 </p>
 <p class="MsoNormal">
  Türkiye’deki dönüşüm uzun zamanlı ve aşamalı oldu. Adnan Menderes, Turgut Özal ve Tayyip Erdoğan’ın başbakanlık dönemleri bu önemli aşamalardan. İktidarla paralel olarak toplum da dönüşmüştür Türkiye’de. Yeni bir elit grubu oluştu, medya dönüştü ve Batı merkezli sermaye Anadolu’ya yayıldı. Mısır’ın bu dönüşüme bir halk ayaklanmasıyla ulaşması zor elbette. Yaşananlar bir başlangıç hükmünde olabilir. Mısır’ın Türkiye gibi dönüşmesi için epey uzun bir süreye ihtiyacı var. Böylesi bir inkılâp için uzun yıllar, demokrat iktidarlar, yeni aydın ve sermaye zümresi gerekiyor. Bir bakıma Mısır’ın geleceği ortaya çıkacak yeni jenerasyona bağlı.
 </p>
 <p class="MsoNormal">
  -Böylesi bir dönüşüm mümkün mü?
 </p>
 <p class="MsoNormal">
  Ortada iki farklı görüş var. Birinci grup ‘Evet, demokratikleşme ve dönüşüm uzun bir süreç, Mısır da tıpkı Türkiye gibi aynı süreçlerden geçmeli’ diyor. Diğer gurup ise ‘Hayır, her ülkenin kendine özgü şartları olur’ demekte. Mesela bazı Doğu Avrupa ülkeleri çok kısa zamanda ciddi biçimde demokratikleşti ve dönüştü. Ben Türkiye tipi dönüşümü çok doğru buluyorum ama aynı dönüşümü Mısır’dan beklemenin doğru olmayacağını düşünüyorum. Bugün Mısır gibi önemli Müslüman ülkelerde yakından takip edilen İslam âlimi Bediüzzaman Said Nursi, 100 yıl önce Şam’da verdiği hutbesinde Doğu’nun dönüşümüyle ilgili önemli bir tespitte bulunuyor. Bediüzzaman, teknolojik ve toplumsal dönüşüm noktasında sonradan gelenlerin ‘yüklerinin’ hafif olmasından dolayı öndekilere hızla yetişeceğini vurguluyor. Mısır’da da bu durum yaşanabilir.
  <span>
  </span>
 </p>
 <p class="MsoNormal">
  -Ankara’nın Mübarek konusundaki net tavrından rahatsızlık duyan bölge ülkeleri oldu. Bu noktada ezilen halklar ile demokrasi dışı liderler arasında nasıl bir yol izlenmeli?
 </p>
 <p class="MsoNormal">
  Türk diplomasisi için hassas bir dönem başlıyor aslında. Bir taraftan reform talep eden ezilmiş toplumlar diğer taraftan temkinli Arap liderleri, hükümetleri. Burada ne halka sırtınızı dönebilir, mevcut profili düşürebilirsiniz ne de Arap liderleri, hükümetleri endişeye sevk edecek tavırlarda bulanabilirsiniz. Yani Şam, Doha gibi başkentlerden bakıldığında ‘Türkiye’nin halkları hükümetlere karşı tahrik eden bir pozisyonda’ olduğu izlenimi verilirse bu risk oluşturur. Sanırım Başbakan Erdoğan’ın son Şam gezisi bu açıdan yerinde oldu. Türkiye kendine bir orta yol oluşturmalı.
 </p>
 <p class="MsoNormal">
  -ABD’nin mesnetsiz Mısır duruşu çok eleştirildi mesela.
 </p>
 <p class="MsoNormal">
  Mısır krizi ABD açısından büyük bir eleştiri noktası oldu. ABD, artık Ortadoğu’da seküler olsun, dindar olsun seçilmişlerle çalışmayı kabul etmek zorunda. Aksi hâlde her yaklaşım ABD dış politikasını meşruiyet krizindeki seçkinlerin tarafına iter. Ben ABD’deki yönetim çekirdeğinin çatladığını görüyorum. Bir kısım ABD’li yöneticiler eski, güce dayalı diplomasiyi savunurken, diğer bir grup daha yenilikçi bir tavrı sahipleniyor. Aslında Mısır krizi Başkan Obama’ya Washington’daki yeni duruşu kuvvetlendirmek için bir fırsat sundu. Ama o bu fırsatı değerlendiremedi. Aynı eleştiri, hatta daha güçlü olarak, Avrupa Birliği’ne (AB) de yöneltilebilir. Mısır’da sokaklara inen milyonlarca kişi demokrasi talep ederken AB’nin, ABD’nin takındığı tavır çok düşük profilli kaldı.
 </p>
 <p class="MsoNormal">
  -Mübarek’in gidişiyle gündeme gelen önemli konulardan biri de İsrail ile yapılan barış ve ittifak anlaşmaları. Yeni dönemde iki ülke ilişkileri nasıl bir seyir izleyecek?
 </p>
 <p class="MsoNormal">
  Mısır-İsrail ilişkileri orta vadede yeniden şekillenecek olan hassas konuların başında geliyor. Mısır’da iktidara çevreden gelen yeni aktörler (İhvan gibi) muhakkak İsrail ile yapılan anlaşmaları gözden geçirecek. Yaşananların ardından ilişkilerin eski seyirde gideceğini düşünmek pek mümkün değil. İlişkilerin gireceği yeni seyir biraz da Tel Aviv’in takınacağı tavra bağlı. İsrail’in Kahire’deki yeni dengeleri kabullenmesine, algılamasına bağlı. Henüz yeni dengeleri kabullendiğine dair bir mesaj yok.
 </p>
 <p class="MsoNormal">
  -Mısır’ın ardından Cezayir ve Yemen’de benzer ayaklanmalar görülüyor. ‘Kahire’deki değişim rüzgârı’ sınırı aşacak mı?
 </p>
 <p class="MsoNormal">
  Mısır’da dokunulmaz bir lider, halk tarafından iktidardan düşürüldü. Bunun Mısır benzeri iktidarlara sahip ülkeler üzerinde büyük bir psikolojik etkisi olacak. Mısır’da yaşananların etkisi yakın coğrafyalarda muhakkak hissedilecek. Hatta bölgedeki benzer rejimler ‘vites değiştirmek’ zorunda kalacak. Zira bugün itibariyle Mısır devrimi, 21. yüzyıl Ortadoğu tarihinin en önemli olayı.
 </p>
 <p class="MsoNormal">
  -İran’da yaşanan benzer ayaklanmalar neden Mısır’daki sonuca ulaşamıyor?
 </p>
 <p class="MsoNormal">
  İran’da yapılan son seçimlerde benzer olaylar yaşanmıştı. Ama Mısır’daki sonuca ulaşamadılar. Çünkü İran’daki rejim daha hazırlıklı bu tür olaylara. Üstelik rejimin tabanı da var. Son tahlilde İran rejimi popüler olarak meşru. Ancak İran’da da büyük bir enerjinin biriktiği görülüyor. Bu enerjiyi boşaltmak için yeni dönemde eski Cumhurbaşkanı Muhammed Hatemi gibi yeni bir lider çıkarılabilir.
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=4E9F0F84D05C97163B017A2806D3AE59?newsId=28727), [web.archive.org (arşiv bağlantısı)](http://web.archive.org/web/20110224014042/http://aksiyon.com.tr:80/aksiyon/newsDetail_getNewsById.action;jsessionid=4E9F0F84D05C97163B017A2806D3AE59?newsId=28727)
