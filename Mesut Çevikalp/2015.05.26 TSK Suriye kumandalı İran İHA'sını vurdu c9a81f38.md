# TSK, Suriye kumandalı İran İHA’sını vurdu

*Mesut Çevikalp 2015.05.26*

<div class="pNewsDetailMainContent" itemprop="articleBody">
 <p>
  Türkiye, güney sınırını ihlal eden Suriye’ye ait bir insansız hava aracını (İHA) düşürdü. Olayla ilgili yazılı açıklama yayımlayan Genelkurmay Başkanlığı, Suriye’ye ait bir hava aracının 16 Mayıs günü saat 14.04 sularında Hatay Altınözü güneyinde Türk hava sahasını ihlal ettiğini, olay üzerine devriye halindeki iki F-16 savaş uçağının olaya müdahale ederek aracı düşürdüğünü bildirdi. Türkiye sınırından 7 mil içeriye girip yaklaşık 5 dakika uçan İHA, iki füzeyle vurulduktan sonra sınırın Suriye tarafına düştü. Suriyeli muhalifler aracın enkazına Türkiye’ye 4 kilometre mesafedeki El Hammam kırsalında ulaştı. Görüntü ve fotoğraflarını internet üzerinden yayımladı. Enkaz görüntülerini inceleyen uzmanlar, İHA’nın İran yapımı Mohajer-4 olduğunu tespit etti. Suriye Ordusu envanterinde 3 tip İran İHA’sı bulunuyor. Rejim kısa ve orta menzilli saldırılarda Ababil’i, uzun menzilli istihbarî gözlem uçuşlarında Mohajer-4 ve Yasir’i kullanıyor. Türkiye-Suriye arasındaki sınır gerilimi 3 yıldır tırmanarak artıyor. Suriye, 2012’de bir Türk jetini Akdeniz üzerinde vurdu. 15 ay sonra bu kez Türkiye Hatay sınırını ihlal eden Suriye helikopterini düşürdü. 6 ay sonra (Mart 2014) sınırı ihlal eden bir başka Suriye jeti Türk F-16’larınca vuruldu.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/tsk-suriye-kumandali-iran-iha-sini-vurdu_550997), [web.archive.org (arşiv bağlantısı)](http://web.archive.org/web/20150719020449/http://www.aksiyon.com.tr/dunya/tsk-suriye-kumandali-iran-iha-sini-vurdu_550997)
