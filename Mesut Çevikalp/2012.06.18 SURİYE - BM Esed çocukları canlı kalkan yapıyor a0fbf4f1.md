# SURİYE - BM: Esed çocukları canlı kalkan yapıyor

*Mesut Çevikalp 2012.06.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriyeli muhaliflerin çatı örgütü Suriye Millî Konseyi’nin (SMK) başkanlığına seçilen Abdulbasit Seyda, Esed rejiminin ülkedeki sivillere dönük planlı katliamlara soyunduğunu, dünyanın eli kanlı Baas rejimini bir an önce durdurması gerektiğini söyledi.
  </font>
 </div>
 <div id="newsText">
  <font class="detail-text">
   <p>
    Kürt asıllı Seyda, Esed’in yönetimi yardımcısı Faruk el-Şara’ya bırakması durumunda anlaşma masasına oturmaya hazır olacaklarını duyurdu. Sünni Müslüman çoğunluktan korkan Hıristiyan ve Nusayri azınlıklarına seslenen Seyda, Esed sonrasında kurulacak sistemde kimseye karşı etnik ya da inanca dayalı ayrımcılık yapılmayacağını vadetti. Uzun yıllar yurtdışında yaşayan Abdulbasit Seyda, uzlaşmacı kişiliğiyle öne çıkıyor. SMK’yı teşkil eden hiçbir grupla bağı bulunmayan Seyda’dan, ittifak içinde uzlaşma sağlaması, özellikle SMK’dan kopan Kürt grupları birliğe geri kazandırması bekleniyor. Bu arada, ülkede 16 aydır rejim güçleriyle muhalifler arasında süren çatışmalar en yüksek seviyesine ulaştı. Başkent Şam’ın kenar mahalleleri dâhil tüm ülkeye yayılan şiddet olaylarında ciddi can kayıpları söz konusu. Bağımsız kaynaklara göre, ülkede son bir haftada 500’den fazla sivil rejim yanlısı milis güçlerce katledildi. BM Genel Sekreteri Ban Ki-moon tarafından hazırlanan ‘Silahlı Çatışmalar ve Çocuklar’ konulu son raporda, hükümet güçleri, Suriye istihbaratı ve rejime bağlı Şebbiha milisleri de 52 silahlı grubun içinde anıldı. Raporun Suriye ile ilgili bölümünde, Mart 2011’den bu yana, Suriye’de çocuklara yönelik çok ciddi ihlallerin yapıldığı ve çocukların, Suriye askerî güçleri, istihbaratı ve rejime bağlı Şebbiha milislerinin askerî operasyonlarında kurban oldukları vurgulandı. Raporda ayrıca, Esed yönetiminin 15 aydır süren rejim karşıtı ayaklanma sırasında çocukları canlı kalkan olarak kullandığı ifade edildi. Ülkede artan şiddet olaylarının ardından bir açıklama yapan BM Genel Sekreter Yardımcısı Herve Ladsous da, ‘Suriye’deki durumun iç savaş boyutuna geldiğini’ belirtti. Baas rejimi en son, yaralı ve sığınmacıların Türkiye’ye geçişini engellenmek için sınır bölgesindeki ormanı ateşe verdi. Buna rağmen can korkusuyla bu ülkeden kaçanların sayısı her geçen gün artıyor. Resmî rakamlara göre, Türkiye’de kurulan 9 çadır ve 1 konteyner kentte toplam 28 bin 139 Suriye vatandaşı bulunuyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32842-suriye---bm-esed-cocuklari-canli-kalkan-yapiyor.html), [web.archive.org (arşiv bağlantısı)](http://web.archive.org/web/20120624030508/http://www.aksiyon.com.tr:80/aksiyon/haber-32842-suriye---bm-esed-cocuklari-canli-kalkan-yapiyor.html)
