# ‘Sınırsız bilgi’ üreten merkez

*Mesut Çevikalp 2010.11.15*

<font class="agenda2NewsSpot">
 Ortadoğu'ya yatırım yapan Gaziantepli iş adamlarının teşvikiyle kurulan Ortadoğu Stratejik Araştırmalar Merkezi'nin analizleri, sadece Türkiye'de değil, bölge ülkelerinde de dikkatle takip ediliyor.
 <span>
 </span>
</font>
<font class="newsDetail">
 <p>
  <p class="MsoNormal">
   Türkiye, tüm mevcudiyetiyle dönüşüyor. Çok değil, daha 20 yıl önce bir ‘kanat’ ülkesiydi Türkiye. Batı ittifakının doğu ucuydu. Soğuk Savaş’ı Batı ekseninde aldığı pozisyonla atlatmıştı. ‘Demirperde’nin yıkılışı küresel sistem gibi Türkiye’ye de yeni bir kapı araladı. Dünya çift kutupluluktan çok kutupluluğa yönelmişti, yeni kutuplardan biri de Türkiye’ydi. Türkiye, bununla da yetinmeyip son 10 yılda vites büyüttü. Özellikle ‘komşularla sıfır sorun’ açılımı, ülkeye sıçrama yaşattı, yaşatıyor. Ekonomik politikalarla perçinlenen pro-aktif dış politikalar sadece bölgede değil, yakın coğrafyada da sözü dinlenir bir ülke hâline getirdi Türkiye’yi. Bu dönüşümün topluma, siyasete, ekonomiye, hatta sosyal yaşama dönük getirileri de oldu elbette. Türk iş adamları daha küresel düşünüyor bugünlerde. Artan ihracat rakamları bunun en net göstergesi.
  </p>
  <p class="MsoNormal">
   Dönüşümün en belirgin meyvelerinden biri, düşünce kuruluşları. Son birkaç yılda âdeta düşünce kuruluşu patlaması yaşandı ülkede. Sayıları elliye yaklaştı. Küresel aktörlerde yüzyıllık geçmişi bulunan düşünce kuruluşları, artık Ankara’nın yeni aktörlerinden. Gün geçtikçe de nitelik ve etkinlikleri artıyor. Aralarında işin hakkını veremeyenler olsa da ortaya çıkan nitelikli örnekler umutları artırıyor. Geçtiğimiz yıl Gaziantep’te, yani Türkiye’nin Suriye sınırında kurulan Ortadoğu Stratejik Araştırmalar Merkezi (OSAM), nitelikli örneklerden biri. Çiçeği burnundaki bu düşünce kuruluşu, adını aşan işlere imza atıyor bugünlerde. Tersine beyin göçüyle saygın üniversitelerden getirdiği uzmanların hazırladığı güncel araştırmalar, sadece Ankara’da değil, Şam, Bağdat ve Tahran’da yankılanmış. Türkiye’deki diğer düşünce merkezlerinden farklı olarak OSAM sadece karar alıcılara hizmet etmiyor. Devasa bütçelerle Ortadoğu’da yatırım ve ticaret yapan iş adamlarına da yol gösteriyor. OSAM araştırmacılarının sınır ötesinden getirdikleri nitelikli bilgileri analiz edip yatırımlarına yön veren iş adamları var ortada. Suriye sınırında, küresel ölçekli bir düşünce merkezi kurma fikri de bu yeni nesil iş adamlarından gelmiş.
   <span>
   </span>
  </p>
  <p class="MsoNormal">
   Zirve Üniversitesi’nin şemsiyesi altında, üniversiteyle birlikte geçen yıl faaliyete giren OSAM’ın önceliği, isminden anlaşılacağı üzere Ortadoğu coğrafyası. Ama OSAM ekibi bu coğrafyayı hâlihazırda Basra Körfezi’nden Batı Afrika’ya, Yakın Asya’dan Kafkaslara kadar uzatmış durumda. OSAM sınır ötesindeki yazılmamış bilginin, konuşulmamış konunun izinde. Ekip, bu sınırlar içindeki siyasal, ekonomik ve kültürel yapıyı, yerinden yürüttüğü saha araştırmalarıyla masaya yatırıyor. Küresel standartlar ve gelişmiş enstrümanlar aracılığıyla coğrafyadaki gelişmeleri analiz edip elde edilen ‘nitelikli bilgiyi’ raporlarla karar alıcılara, özel sektöre ve sivil topluma sunuyor.
  </p>
  <p class="MsoNormal">
   “Bilgi güçtür, nitelikli bilgi ise stratejik güçtür.” diyor Zirve Üniversitesi Rektörü Prof. Dr. Adnan Kısa. Batı’da, Batılılar tarafından üretilen bilginin Türkiye’yi yeterince doyurmayacağının farkında olduklarını, OSAM’ın bu nitelikli bilgi açlığını gidermek üzere yola çıktığını anlatıyor: “OSAM yakın coğrafyadaki stratejik bilginin peşinde. OSAM’ı destekleyen yerel aktörler de nitelikli bilgiye ulaşmak istiyor. Bunu kendi ekonomik-politik stratejilerini geliştirmek, güçlendirmek için istiyorlar. Ciddi bir talep var bu yönde.”
  </p>
  <p class="MsoNormal">
   Kısa, Zirve Üniversitesi’nin klasik eğitim zihniyetiyle işlemediğini, OSAM’ın yanı sıra üniversitenin tüm birimlerinin hayatın her noktasında aktif rol aldığını vurguluyor: “Artık bilim kurumları kendi etrafındaki zihinsel duvarları yıkmak zorunda. Her alanda varlık göstermek zorundalar. Bir yandan akademik çalışmalar yürütürken, diğer taraftan karar alıcıların, piyasanın, sanayinin tam içinde olmak gerekiyor. OSAM bu mantığın kaçınılmaz bir sonucu aslında. Akademik çalışmaların yanında Türkiye’nin dış politikada yükselen profiline paralel olarak bizlerin de süreçlere katkıda bulunmamız gerekiyor.”
  </p>
  <p class="MsoNormal">
   Üstlendikleri misyonu Türkiye’nin dönüşen vizyonuyla örtüştürüyor OSAM Direktörü Doç. Dr. Gökhan Bacık da. Ona göre Türkiye, coğrafyasında sözü dinlenir bir aktör olacaksa, bölgenin kılcal damarlarına kadar inip yeni ekonomik, kültürel ve diplomatik köprüler kurmalı: “Türkiye, Ortadoğu’nun tam ortasında. Bölge ülkelerindeki her gelişme direkt Türkiye’yi etkilemekte. Bu ülkelerde ne olup bittiğinin farkında olmalı. Diğer taraftan Afrika’dan Kafkaslara kadar nüfuzunu artırmak istiyor Ankara. Küresel aktör olmak istiyorsa yakın coğrafyasında güçlü olmalı. Gelinen noktada Türkiye, gerektiğinde ABD ile pazarlığa oturuyor, gerektiğinde Rusya ile çatışıyor. Bu çok yönlü ve çok boyutlu ilişkileri yönetmek için karar alıcıların o ülkelerle ilgili nitelikli, stratejik bilgiye ihtiyacı var. Suriye’ye yarım saat mesafedeki OSAM bu boşluğu kapamaya namzet.”
  </p>
  <p class="MsoNormal">
   Son 11 ay içinde Gaziantep’ten sadece Kuzey Irak’a yaklaşık 800 milyon dolarlık ihracat yapıldığını hatırlatan Bacık, bölgedeki yatırımcıların Suriye, Irak ve İran gibi komşu ülkelerdeki gidişata göre yatırımlarına yön vermeye başladığını söylüyor: “Hazırladığımız raporları sadece Ankara’daki karar alıcılara değil, Doğu’daki yatırımcılara da sunuyoruz. OSAM özellikle Ortadoğu’daki ekonomik sorunları mercek altına alıyor. Çünkü bölgedeki politik anlaşmazlıkların temelinde ekonomik problemler yatıyor. Mesela Türkiye üzerinden geçen enerji hatlarının güvenliği, İran’ın enerji kaynaklarının jeopolitiği, çalıştığımız konuların başında geliyor. Batı’daki düşünce merkezleri yıllardır Ortadoğu’da. Bir merkez yetmez, Türkiye’nin doğusuna en az 20 düşünce merkezi açılmalı ki Türkiye küresel aktörlerle at koşturabilsin. Sadece Batı’dan devşirilen bilgilerle küresel kararlar alınmaz.”
  </p>
  <p class="MsoNormal">
   OSAM’dan gelen teklif üzerine İngiltere Loughborough Üniversitesi’ndeki akademik kariyerini bırakıp Gaziantep’e gelmiş Yrd. Doç. Dr. Bezen Balamir Coşkun. Ortadoğu uzmanı Çoşkun, özellikle de İran üzerine çalıştığı için sınır bölgesinden gelen ve sık saha çalışmaları vadeden OSAM’a hayır diyememiş. Coşkun, OSAM’ın varlığının sınırın ötesindekiler için önemine değiniyor: “Suriye’de, Irak’ta ve İran’da Türkiye’de olup bitini merak eden bir kesim var. Biz sadece sınırın dışındaki konular üzerinde çalışmıyoruz. Kürt sorunu, doğunun kalkınması ve Avrupa Birliği’ne üyelik süreci gibi Türkiye’ye has konuları da çalışıyoruz. Henüz adımız yeni yeni duyuluyor ama İsrail, Mısır ve Suriye’deki düşünce merkezleriyle işbirliği anlaşmaları yaptık. Dolayısıyla OSAM Türkiye’den nitelikli bilgi ihracında da büyük bir rol üstleniyor.”
  </p>
  <p class="MsoNormal">
   OSAM’ın Uluslararası Ekonomi ve Ticaret Uzmanı Yrd. Doç. Dr. Farrukh Suvankulov da komşularla artan ticaret hacminin, Gaziantep başta olmak üzere, doğu illerini merkezde söz sahibi yapacağını söylüyor. Özbek asıllı Suvankulov, OSAM’ın transfer ettiği genç beyinlerden. Uzun bir süre merkezi ABD’de bulunan ve Amerikan hükümetine Ar-Ge hizmeti veren düşünce kuruluşu RAND Corporation’da çalışmış. Türkiye’nin Ortadoğulu komşularıyla yakın diyaloğunun, artan ticaret hacminin ABD’de dikkatle izlendiğini anlatıyor. Kendisi de bu kritik dönemde bizzat işin içinde olmak için gelmiş OSAM’a: “Gaziantep, Ortadoğu’nun göbeğinde. Buradan özellikle Ortadoğu ticaret hattını kolaylıkla takip edebiliyorsunuz. Türkiye’nin son dönemde komşularıyla yakaladığı politik ve ekonomik ilişkilere tanık olmak beni heyecanlandırıyor. Ortadoğu’da olmak, sahada çalışmak, verileri yerinde toplamak çok önemli. OSAM; Türkiye, İran, İsrail ve Arap ülkelerini içine alan jeopolitik bölgedeki bu tarihî dönemi gün gün kayıt altına alıyor. Bu sadece Türkiye için değil, tüm bölge için önemli.”
   <span>
   </span>
  </p>
  <p class="MsoNormal">
   ABD’deki Western Michigan Üniversitesi’nden gelen Ortadoğu uzmanı Yrd. Doç. Dr. Alper Dede ise OSAM’ın ayrı bir yönüne işaret ediyor. Merkezin çıkardığı raporlarla stratejik düşünce kültürünü derinleştirip sivil-resmî karar alıcılara nitelikli bilgiyi aktif kullanma becerisini kazandırmaya çalıştıklarını belirtiyor: “OSAM’ın temel amaçlarından biri de bölgeyle ilgili uzmanların, gazetecilerin, iş adamlarının ve sivil-resmî karar alacıların stratejik düşünce kültürünü derinleştirmek. Türkiye’de düşünce merkezlerinin raporlarına hâlâ temkinli yaklaşanlar var. Hâlbuki stratejik kararlar ancak stratejik bilgiyle alınabilir. Stratejik bilgi için de karar alıcılar farklı rapor ve bilgilerden beslenmeli. Bu biraz da farklı çiçeklerden öz toplayan arıya benziyor. Karar alıcılar her çiçekten bal almalı. Ne kadar fazla bilgi olursa masanızda, o kadar isabetli karar alabilirsiniz. OSAM masadaki stratejik bilgileri artırarak muhataplarına stratejik düşünce kültürünü kazandırıp nitelikli kararlar almalarına vesile olacak.”
  </p>
  <p class="MsoNormal">
   OSAM Direktörü Doç. Dr. Gökhan Bacık, bir yıl gibi kısa sürede dikkate değer işler yaptıklarını ifade ediyor. Doğuda evrensel standartlarda bir araştırma merkezi kurmanın gayreti içinde olduklarını, bunun bile başlı başına önemli bir adım olduğunu hatırlatıyor: “Her yayınımız büyük bir ilgi görüyor. Bakanlık düzeyinde, resmî kurumlar düzeyinde belirli konularda OSAM’ın kapısı çalınmaya başladı. İsrail üzerine hazırladığımız ikinci raporumuz ses getirdi. Karar alıcılar Batı’nın servis ettiği bilgileri kullanıyordu bugüne kadar. OSAM bunu kırmaya çalışıyor. Bir tercüme bürosu olmayacağız. Bilgiyi yerinden, kendimiz üreteceğiz. New York’ta üretilen bilgi bizle ne kadar ilgilidir o da tartışılır. Stratejik bilgi yeri geldiğinde tüm dünyayı etkileyecek önemdedir. Stratejik bilgide dışa bağımlılığı kaldırmalıyız.”
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D6BF16732E9FC42B06788297B9923CB9?newsId=27915), [web.archive.org (arşiv bağlantısı)](http://web.archive.org/web/20101118075645/http://www.aksiyon.com.tr:80/aksiyon/newsDetail_getNewsById.action;jsessionid=D6BF16732E9FC42B06788297B9923CB9?newsId=27915)
