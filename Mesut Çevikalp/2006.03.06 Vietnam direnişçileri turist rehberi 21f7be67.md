# Vietnam direnişçileri turist rehberi

*Mesut Çevikalp 2006.03.06*

<div>
 <p>
  <font>
   HO CHI MINH - Modern tarihin en kanlı savaşlarından biri yaşandı Vietnam’da. Amerikan askerlerine karşı inanılmaz bir direniş gösteren Vietnam’da savaştan miras kalan yeraltı tünelleri şimdi ülkeyi ziyaret eden turistlerin yeni gözdesi.
   <br/>
   <br/>
   Good Morning Vietnam (Günaydın Vietnam), Apocalypse Now (Kıyamet) ve Platoon (Müfreze) gibi onlarca Hollywood filminden başka çoğumuzun somut bir bilgisi yoktur Vietnam hakkında. Bu filmleri izleyip de Vietnam’ı fakir, savaşla özdeşleşmiş, güvenliğin olmadığı bir ülke gibi düşünmemek elde değil… Ancak bu düşüncelerin o günlerden beri hiç de doğru olmadığını, Vietnam sınırından girince hemen anlıyorsunuz. Sosyalist Vietnam Cumhuriyeti’nin kapitalist dünya markalarıyla gül gibi geçindiğini, bir turizm ülkesi haline geldiğini görüveriyorsunuz çünkü... Bir de “Filmlerle kandırılmışım” demekten kendinizi alamıyorsunuz tabii ki. Savaşta kullanılan tüneller artık turizme hizmet ediyor.
   <br>
    <br>
     Etkileyici doğal güzelliklere sahip Vietnam, zengin kültürü, tarihi ve geçmişin acısını yüreklerine gömmüş güler yüzlü insanlarıyla büyüleyici bir ülke. Ülkenin en çok turist çeken yeri ise 1965'te başlayıp 1973 yılına kadar aralıksız 8 yıl devam eden Vietnam Savaşı’nda Amerikan askerlerine karşı kamuflaj ve gerilla saldırıları için kullanılan Cu Chi Tünelleri. Özellikle Amerikalı turistlerin büyük ilgi gösterdiği bu tünellerin yeraltındaki uzunluğu 250 kilometreyi buluyor.
     <br>
      <br>
       Cu Chi Tünelleri’ni gezmeye gelen Amerikalılar, Anzakların Çanakkale’de yaşadıkları duygu yoğunluğunu yaşamasa da, tünellere girip fotoğraf çektirmekten büyük haz alıyor. Her türlü ihtiyaca cevap verecek şekilde inşa edilen tünellerde, hastanesinden fırınına, askerî toplantı odalarından yatakhanesine kadar her türlü ince ayrıntı bulunuyor. Savaş sırasında 10 bin Vietnamlıya barınma imkânı sağlayan tüneller, bir yeraltı şehrini andırıyor. Zamanında bu tünellerden Amerikan askerlerine saldıran ve hayatta kalan Vietnamlı direnişçiler, bugün turistlere rehberlik yaparak geçimini sağlıyor. Tüneller ufak tefek yapılı Vietnamlılara göre yapılmış, gizli girişlerinden hiçbir Amerikalının girdiği vaki olmamış. Tünellerin bir diğer ilginç özelliği de, akarsuya çıkan kaçış kapılarının bulunması.
       <br>
        <br>
         25 yılda kazılan yeraltı şehri: Cu Chi
         <br/>
         <br/>
         Vietnamlıların Amerikalılara karşı direnip zafere ulaşmasını sağlayan Cu Chi Tünelleri, genel olarak 3 kat üzerinden inşa edilmiş. İlk katın yüzeyden derinliği 3 metreyi, üçüncü katın derinliği ise 7 metreyi buluyor. 1940 yılında sadece küreklerle kazılmaya başlanan tüneller, 25 yılda tamamlanmış. Aslında sömürgeci Fransız güçlerine karşı hazırlanan tüneller, ABD-Vietnam savaşında komünist lider Ho Chi Minh emriyle kullanılmaya başlanmış.
         <br/>
         <br/>
         Ülkenin birçok tarihî kararı yeraltındaki bu askerî karargâhlarda alınmış. Giriş ve çıkışları bubi tuzaklarıyla dolu bu tüneller, ABD’nin B52 ağır bombardıman uçaklarına da yıllarca dayanabilmiş.
         <br/>
         <br/>
         Tünellerin girişini köpekleriyle arayan Amerikan askerlerine karşı zeki Vietnamlılar çarpıcı fikirler geliştirmiş. Tünellerin gizli giriş ve çıkışlarına Amerikalı askerlerin kullandığı sabunu, elbise parçalarını koyan Vietnamlılar, köpeklerin buraları bulmasını önlemiş. ABD bu savaş sırasında Vietnam’a 7 milyon 800 bin ton bomba yağdırmış. Bölge, gündüz Amerikalıların gece ise Vietnamlıların kontrolünde çok kanlı çarpışmalara sahne olmuş. Vietnamlıların o zamanlar kurduğu bubi tuzaklarının hâlâ çalışır durumda olduğu gelen turistlere gösteriliyor.
         <br/>
         <br/>
         ABD 2 milyar dolarlık silahını Vietnamlılara bırakıp çekildi
         <br/>
         <br/>
         Üç yıl süren hava bombardımanının ardından bir neticeye ulaşamayan ABD kara harekâtına girişti. Bu arada silahlanan Ho Chi Minh’in ordusu da, gerilla faaliyetlerini büsbütün arttırdı. ABD, 1965 Mayıs’ında Güney Vietnam'a destek olmak ve bölgede yükselen komünizm dalgasını kırmak için 80 bin asker gönderdi. Savaşı resmen başlatan bu kararın ardından, sonraki yıllarda gönderilen asker sayısı 600 bine yaklaştı.
         <br/>
         <br/>
         Vietnam savaşı aynı zamanda süper güç bir devletin, 17 milyon nüfusluk küçücük ülkede bataklığa nasıl saplandığının da hikâyesi. Ağır tabiat şartlarından iyi yararlanan bir gerilla taktiğinin, en mükemmel konvansiyonel silahlar karşısındaki zaferinin de göstergesi. Vietnam’daki asker kaybını halkına açıklamayacak hale gelen Washington yönetimi, 1968 Mayıs’ında Paris'te Kuzey Vietnam ile görüşmelere başladı ve görüşmeler biraz ilerleyince de, Başkan Johnson 31 Ekim 1968 tarihinden itibaren Vietnam'ın bombardımanını durdurdu.
         <br/>
         <br/>
         Johnson’dan sonra yönetime gelen Nixon ise Amerika'yı Vietnam bataklığından çekip çıkarmaya kararlıydı. Bundan dolayı, 1969 Haziran’ında 25 bin Amerikan askerini Vietnam'dan çekti. 1971 yılı sonlarında geri çekilen asker sayısı 200 bini bulacaktı. Sonunda Vietnam Barış Anlaşması Paris'te 27 Ocak 1973'te imzalandı. 23 maddeden ibaret olan bir belge hazırlandı. Amerikan Savunma Bakanlığı’nın tahminlerine göre, toplam 2 milyar dolar tutarındaki Amerikan silahı bu anlaşma ile Vietnamlıların eline geçmişti. Ayrıca ABD bu savaşta 3 bin 689 uçak, 4 bin 857 helikopter, 15 milyon ton cephane heba etmişti.
         <br/>
         <br/>
         58 bin ABD askerinin hayatını kaybettiği savaşta, 3 milyon 140 bin Amerikalı görev almış. Bugün Washington’da  bulunan Vietnam’ın ‘V’si şeklindeki anıt bu savaşta ölenlerin anısına yapılmış. Savaşın ABD’ye maliyeti 165 milyar dolar olmuş ama ekonomiye getirdiği tahmini maliyet bunun en az iki katı. Bu savaşa göre iki misli daha fazla askerin öldüğü Kore Savaşı’nın maliyeti ise daha kısa sürdüğü için 18 milyar dolarda kalmış. Ölen ya da yaralanan toplam Vietnamlı sayısı ise 4 milyon kişiyi bulmuş. Bugün 83 milyon nüfusa ulaşan Vietnam geçen yıl savaşın bitişinin 30. yıldönümünü kutladı.
         <br/>
         <br/>
         KEŞFEDİLMEYİ BEKLEYEN GİZLİ HAZİNE: VİETNAM
         <br/>
         <br/>
         Çinhindi Yarımadası’nın doğusunda adeta bir ‘S’ harfi şeklinde uzanan Vietnam, 330 bin kilometrekarelik bir alanda, 54 farklı etnik gruptan 83 milyon insanın yaşadığı bir ülke.
         <br/>
         <br/>
         3 bin 450 kilometrelik bir sahile, el değmemiş plajlara, puslu, sık ormanlarla kaplı yüksek dağlara ve abajura benzeyen şapkalarıyla pirinç ve kahve tarlalarında arı gibi çalışan kadınlara sahip bu memleket, keşfedilmeyi bekleyen gizli hazine gibi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 916 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23503), [web.archive.org (arşiv bağlantısı)](http://web.archive.org/web/20060518152627/http://www.aksiyon.com.tr:80/yazdir.php?id=23503)
