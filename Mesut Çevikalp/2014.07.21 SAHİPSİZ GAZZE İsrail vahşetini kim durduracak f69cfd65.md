# SAHİPSİZ GAZZE: İsrail vahşetini kim durduracak?

*Mesut Çevikalp 2014.07.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortadoğu’Da Masadaki Ana Problemin Adı Artık ‘Arap-İsrail’, ‘Filistin-İsrail’ Veya ‘Türk-İsrail’ Sorunu Değil, Tümüyle Ve Sadece ‘İsrail’ Sorunu! Gazze’De Masum İnsanları Öldüren İsrail Küresel Sisteme, Uluslararası Hukuka, Hatta İnsanlığa Kafa Tutuyor.
  </font>
 </div>
 <div id="newsText">
  <font class="detail-text">
   <p>
    Gazze ağır yaralı… Yıllardır, çatışmalar ve ağır ambargo altında yaşamak zorunda kalan bölge, yine kanlı gözyaşları içinde. 7 Temmuz’da başlayan İsrail bombardımanı, neredeyse aralıksız devam ediyor. Bombalar sadece bina ya da askerî açıdan stratejik noktaları vurmuyor; sivil insanlar ölüyor. İsrail, ‘Koruyucu Hat’ adını verdiği son operasyonla, çoğu çocuk en az 260 Filistinliyi katletti. Yaralı sayısı ise ‘binlerce’ olarak ifade ediliyor. Neredeyse yürümeyi öğrenmeden ölmeyi öğrenen bebeklerin şehri diye tarif edilen Gazze’de, rahmet ayı Ramazan’da işlenen vahşete ne yazık ki bütün dünya seyirci. Sloganik sözler, lanetlemeler, kınamalar var elbette ama Gazze’nin lehine atılan somut bir adım yok ortada. Filistin sahillerinde ölenler, çocuk değil de fok balıkları olsaydı bu kadar sahipsiz olurlar mıydı diye düşünmeden edemiyor insan.
   </p>
   <p>
    10 gün süren yoğun hava bombardımanının ardından ABD ve Mısır’ın ön ayak olmasıyla 17 Temmuz’da ateşkes sağlanmıştı. Aradan umutlanmaya yetecek kadar bile süre geçmeden 6 saat sonra ateşkes sona erdi. Gazze tarafından geldiğini iddia ettiği bir füzeyi bahane eden Tel Aviv , bu sefer kara operasyonuna girişti.
   </p>
   <p>
    Başbakan Binyamin Netanyahu’nun emriyle 8 bin askerden oluşan zırhlı kara birliği kuzey sınırındaki Beyt Lahya kentinden Gazze’ye girdi. Hemen ardından iki ayrı zırhlı birlik de güneydeki Refah ve Han Yunus’u işgal etti. Gazze sınırını 2-3 kilometre kadar geçen birlikler Hamas ile çatışmalara girişti. 2009 yılında yaşanan Dökme Kurşun Operasyonu’ndan sonra yeniden Gazze’ye giren Tel Aviv, İsrail-Filistin örtülü savaşını daha da şiddetlendirdi!
   </p>
   <p>
    Ancak bu kez Hamas da boş durmuyor. ‘Yenmiş ekin yaprakları’ adını verdiği misillemeyle en az 500 füze/roket attı İsrail’e. 2011’de 10 gün süren çatışmayla kıyaslandığında, füzelerinin menzili ile tesirinin geliştiği görüldü. Beyt Hanun’a (Erez) düşen roketlerden biri 38 yaşındaki bir İsraillinin ölümüne yol açtı. Aşkol’a düşen diğer bir füze de 3 İsrailliyi ağır yaraladı. Ülke genelinde toplam 15 kişi hafif şekilde yaralandı. İzzeddin el-Kassam Tugayları ellerindeki M75 model füzeleriyle Kudüs’ü vurabildiğini gösterdi. Misilleme çerçevesinde Kudüs’ün işgal altındaki bölgelerine 4 füze düşürdü. Hamas’ın elinde 12 bin kadar roket/füze olduğu biliniyor.
   </p>
   <p>
    Diğer taraftan Gazze’ye giren İsrail kara birlikleriyle de kısmi çatışmalara girdi. Bölgedeki gizli tünelleri etkili kullanan İzzeddin el-Kassam Tugayları sınırı ilk geçen birlikteki bir İsrail askerini yakın mesafeden vurarak öldürdü. Yine ilk saatlerde en az 4 İsrail askerini de yaraladı. Gazze’nin dış kesiminde konuşlanan İsrail birliklerinin daha fazla kayıp vermemek için şehrin iç kısımlarına girmekten kaçındığı görüldü. Buna karşın İsrail ordusu kara, hava ve denizden bombardımanı sürdürüyor.
   </p>
   <p>
    <img alt="" height="129" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze-kutu1.jpg">
     Askerî açıdan Hamas-İsrail kıyaslaması elbette mümkün değil. İsrail’in vuruş gücü, hava kabiliyeti çoğu Arap ülkesinde bile yok! Özellikle hava savunması çok güçlü. Tel Aviv yönetimi son çatışmada 2011’de devreye giren ‘Demir Kubbe’ (Kipat Barzel / Iron Dome) adlı füzesavar sisteminin tam kapasite çalıştığını, Hamas füzelerinin yüzde 90’ını havada vurduğunu kaydetti. Yüzde 10’luk kısmının da çöle, boş alanlara düştüğü için hedef alınmadığı görüldü. İsrail yönetimi sınırları içine düşen bu birkaç füzeyi propaganda amacıyla kullandı. Yani Hamas, İsrail’i müsaade ettiği kadar vurabiliyor!
    </img>
   </p>
   <p>
    Demir Kubbe’nin performansı bir önceki Gazze operasyonuyla (2011) kıyaslandığında yüzde 10-20 oranında arttığı görülüyor. Ancak 2011’den bu yana kullanılan 1 milyar dolarlık sistemin başarı oranı hâlâ sübjektif. İsrail-ABD ortak yapımı olan kapasite üçüncü ülkelerce henüz test edilmedi. İsrail’in hava savunmasında gösterdiği hassasiyet yeni de değil. Tel Aviv; geçen yarım asırda kara savaşında varlık gösteremeyen Arap hasımlarının uzaktan gönderdikleri füzelerle vurmak isteyeceğini hesap ederek geliştirdi Demir Kubbe’yi. Bununla da yetinmeyip uzun menzilli füzeler için ARROW-1 ve ARROW-2 sistemlerini geliştirdi. Orta menzilli roket/füzeler için de ‘Davud’un Sapanı’ adı verdiği yeni bir füze kalkanı üzerinde çalışıyor. İsrail yeni sistemi 2014 zarfında devreye alıp havada çok katmanlı savunmaya geçmeyi planlıyor. Entegre savunma kapasitesinin ana ayağını Demir Kubbe oluşturuyor. Zira aktif hasımlar Hamas ile Hizbullah kısa menzilli, düşük irtifalı füze/roketlerle saldırıyor. Havada kısa menzilli-düşük irtifalı füzeleri durdurmak daha güç. Bundan dolayı üçüncü ülkeler Demir Kubbe’nin gelişimini yakından izliyor.
   </p>
   <p>
    <img alt="" height="291" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze3.jpg"/>
   </p>
   <p>
    <img alt="" height="129" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze-kutu2.jpg"/>
    Demir Kubbe’yi Türkiye’de ilk yazan isim dış politika yazarı Fikret Ertan’dı. Uluslararası ilişkiler uzmanı Ertan, İsrail-ABD ortak yapımı sistemin hava savunmasında Amerikan Patriot sistemlerini geride bıraktığını söylüyor. Geliştirme, kapasite artırma çalışmaları süren Demir Kubbe’nin mevcut çatışmada İsrail’e istediği kalkanı sağladığını düşünüyor: “İsrail bugün ve gelecekte milli güvenliği için büyük tehdidin balistik füzeler olduğuna inanıyor. Hasımlarında kısa, orta ve uzun menzilli on binlerce füze mevcut. O füzeleri yerinde imha edemediği için üzerine ateşlenmesi halinde havada karşılayıp etkisizleştirecek sistemler geliştiriyor. 2006’da yaşanan çetin Lübnan savaşında Hizbullah, İsrail’e 4 binden fazla kısa-orta menzilli füze attı. Savaştan sonra İsrail kendisini güç durumda bırakan füze tehdidini bertaraf etmek için çalışmalara girişti. ABD’li Raytheon şirketi ile İsrail’in savunma sanayi firmalarından Rafael’in 2007’de başladığı üretim süreci 2011’de tamamlandı. Ortaklık, sistemi bir an önce hayata geçirmek için günde 3 vardiya çalıştı. İsrail’e 1 milyar dolara mal oldu. Neredeyse yarı parasını ABD karşıladı. Savaş sırasında gündelik işletim maliyeti de 1,5 milyar doları buluyor.”
   </p>
   <p>
    <strong>
     Sesten hızlı çalışıyor
    </strong>
   </p>
   <p>
    Peki, sistem nasıl çalışıyor? Demir Kubbe bataryası zırhlı araçla taşınıyor. İstenilen arazide birkaç dakika içinde kurulabiliyor. 6 askerin yönettiği bir bataryada 20 roket bulunuyor. Batarya askere ihtiyaç duymadan otomatik de çalışabiliyor. Radar sistemi vasıtasıyla atılan roketi/füzeyi havadayken tespit edip fırlattığı sesten hızlı roketiyle havada imha ediyor. Sistem hedefi 1 saniyeden az bir sürede tespit ediyor, ikinci saniyede de önleyici roketi ateşlenmiş oluyor. Sistemin bir diğer özelliği de hedefini en yüksek noktada vurması. Böylece olası kimyasal-biyolojik başlıkların tesiri azaltılıyor. Gelişmiş önleyici roketlerinin her biri 40-50 bin dolara mal oluyor. Hâlihazırda 5 mobil bataryanın devrede olduğu düşünülüyor. Tüm sınırları koruma altına almak isteyen Tel Aviv’in 8 sistem daha edineceği belirtiliyor.
   </p>
   <p>
    <img alt="" height="157" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze4.jpg"/>
    Hasımlarına karşı teknolojik üstünlüğe sahip olmayı hayat-memat meselesi gören İsrail, ‘Demir Kubbe’ projesine son noktayı koymuş değil. Çalışmaları 2015’e kadar uzatıp sistemin kabiliyetini, kapasitesini daha da artırmaya çalışıyor. Washington yönetimi de yeni destekler vererek projeyi sürdürmede hemfikir. 2012’de Demir Kubbe için bastırılan özel ‘madalya’ teknolojik kalkana verilen değeri gösteriyor aslında!
   </p>
   <p>
    Fikret Ertan, ne kadar gelişmiş olursa olsun hiçbir füzesavar sisteminin havada yüzde 100 koruma sağlamayacağını vurguluyor. 2006’da Hizbullah’ın yüzlerce füzeyi aynı anda ateşleyerek İsrail’in savunma kalkanlarını deldiğini hatırlatıyor. Şimdi aynı taktiği Hamas’ın kullanmaya çalıştığını söylüyor. Gelişmiş radarları olsa da Demir Kubbe’nin de farklı taktiklerle yanıltılabileceğini savunuyor.
   </p>
   <p>
    <img alt="" height="784" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze6.jpg"/>
    Analist Can Yirik ise Hamas’ın füze/roket kapasitesini her geçen gün artırdığını kabul etse de çoğu hedefi bulmayan atışların İsrail’de gündelik yaşamı etkilemediğini anlatıyor.: “Hamas’ın mevcut füze kapasitesi, kabiliyeti İsrail’i tehdit edecek evsafta değil. Üçüncü ülkelerden edindiği teknoloji, destek de yakın dönemde bu denklemi bozacağa benzemiyor. Buna karşın İsrail semalarındayken vurulup düşürülen Hamas İHA’sı İsraillileri şaşırttı. Gazze’nin mevcut denklemi bozmaya dönük yeni bir girişimi olarak kaydedildi.”
   </p>
   <p>
    İsrail’e bakan yönüyle operasyonun siyasi yönü de var. Son dönemde ülkede ciddi bir liderlik krizi yaşanıyor. İktidardaki aşırı sağ koalisyon hükümeti meclisteki çoğunluğunu kaybetme sınırında. Siyasi söylemini İsrail’in güvenliği, dış tehditlerin bertaraf edilmesi üzerine kuran Başbakan Netanyahu giriştiği Gazze operasyonu ile kamuoyu desteğini artırmayı da hedefledi. 12 Haziran’da kaybolan 3 Musevi öğrencinin 18 gün sonra ölü bulunması onun arayıp bulamadığı gerekçe oldu!
   </p>
   <p>
    Yirik, Gazze operasyonunun perde arkasındaki sebeplerden birinin de Hamas ile El Fetih’in kurduğu birlik hükümetinin olduğunu vurguluyor. Tel Aviv’in Gazze’deki Hamas varlığını tümüyle imha ederek Filistin birleşmesine engel olmaya çalıştığını aktarıyor: “İsrail’in 2005’te Gazze’yi Filistinlilere vermesinin arkasında Filistin yönetimini ikiye bölme hedefi vardı. Filistinlileri bölmeyi geçen 9 yıl boyunca başardılar. Hamas-El Fetih ile anlaşınca İsrail denklemi bozuldu, Tel Aviv rahatsız oldu. Gazze’yi yeniden vurarak Filistin iç barışını, iki devletli çözüm sürecini ve Hamasın askerî altyapısını baltaladı. Son çatışma iki devletli İsrail-Filistin barışının orta vadede mümkün olmadığını gösterdi. Kaybeden yine yıllardır ambargo ve çatışma altında yaşayan Filistin halkı oldu.”
   </p>
   <p>
    <img alt="" height="291" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze5.jpg"/>
   </p>
   <p>
    İsrail Uzmanı Kerim Balcı, Tel Aviv yönetiminin birkaç yılda bir farklı bahanelerle Gazze’yi vurup orduyu, silah kapasitesini zinde tutmaya çalıştığını anlatıyor: “İsrail ordusu yapısı gereği 3 yılda bir yenileniyor. Karar alıcılar yeni askeri savaş ortamına sokmadan terhis etmek istemiyor. Bir bakıma sivil hayata dönecek erlere Filistin düşmanlığı kazandırıyor. Diğer taraftan bu tür planlı çatışmalarda yeni askerî teknolojisini test ediyor, açıklarını görüyor. Operasyon sırasında Demir Kubbe gibi silahların reklamı yapılıyor. Operasyonla gelen halk desteği de bonus oluyor. İsrail’e kontrollü düşürülen her Hamas roketi İsrailli şahinlere güç katıyor. Operasyonlar ayrıca Hamas’ın altyapısının belli bir sınırda tutulmasına, Filistinli grupların birleşememelerine imkân veriyor. Netanyahu da bunu yapıyor.”
   </p>
   <p>
    <img alt="" height="129" src="http://web.archive.org/web/20140801110259im_/http://medya.aksiyon.com.tr/aksiyon/2014/07/21/Sahipsiz-Gazze-kutu3.jpg"/>
    İsrail hükümeti, 17 Temmuz gecesi Gazze’ye yönelik giriştiği kara hareketin hemen öncesinde 18 bin yedek askeri daha göreve çağırması operasyonu derinleştireceğinin sinyalini vermişti. Çatışmanın başladığı 8 Temmuz’dan bu yana 65 bin yedek askerin orduya çağrılması Tel Aviv’in en az 2-3 hafta Gazze’de kalacağına işaret ediyor. İsrail 2009 yılında Gazze’ye girdiğinde 15 gün kadar kalmıştı. Toplamda 22 gün süren operasyonda en az 10 İsrail askeri ölmüş, 41’i de yaralanmıştı.
   </p>
   <p>
    İsrail Ordusu Kasım 2012’deki Gazze operasyonu sırasında da sınıra yığınak yapmıştı. 30 bin yedek askeri de göreve çağırmıştı. Ancak Gazze’ye girmeyi riskli gördüğü için operasyonu sınır boyundan tank/top atışlarıyla sürdürdü. Zira İsrail, cephe savaşını kendi de başlatsa o savaşı istediği an bitiremeyeceğinin farkında! Bu arada Hamas da eski Hamas değil. Asimetrik savaşta ne denli mesafe kat ettiğini kaçırdığı İsrail askeri Gilad Şalit’i 5 yıl rehin tutup, 1027 Filistinli mahkûm karşılığında geri vermesiyle gösterdi. Hamas kendi sahasında İsrail kara birliklerine ağır bedel ödetebilir!
   </p>
   <p>
    <strong>
     Kara harekâtının amacı ne?
    </strong>
   </p>
   <p>
    Peki, İsrail neden bunca riski göze alarak girdi Gazze’ye? Hedefleri ne? Tel Aviv yönetimi, ana önceliklerinin Gazze’den İsrail’e açılan gizli tünelleri imha etmek olduğunu açıkladı. Hamas eylemcileri söz konusu tünelleri hem eylem hem de gıda, mal ve silah tedarikinde kullanıyor. İkinci hedefi Hamas’ın siyasi ve askerî kapasitesi olacak. İsrail Hamas’ın kabiliyetlerini belirli bir sınırda tutmak istiyor. Hava bombardımanı ile söz konusu askerî hedefleri tam anlamıyla bertaraf edemediğini düşündüğü için kara harekâtına girişiyor. Üçüncüsü, Hamas’ı zayıflatıp El Fetih ile kurduğu birlik hükümetini akim bırakmak istiyor. Zira kara, hava ve denizden ateş altına alınan Hamas yönetiminin ateşkes sonrasında yaralarını tamir için bir müddet kendi içine dönmesi kaçınılmaz olacak. Yani Ramallah’taki birlik hükümetinde varlık gösteremeyecek. Dördüncüsü, kara harekâtıyla Hamas’a ağır bir darbe indirmeyi hedefleyen İsrail küresel ajandadaki iki devletli barış çözümünü de baltalıyor. Çünkü İsrail iki devletli çözümü henüz istemiyor.
   </p>
   <p>
    Buna karşın İsrail Gazze’yi Hamas’ın elinden almayı, tümüyle işgal etmeyi düşünmüyor. Çünkü işgal etmesi durumunda 9 yıldır üzerine oynadığı bölünmüş Filistin denklemi ortadan kalkmış olacak. Bu senaryo İsrail’in çıkarına değil. İkiye ayrışmış Filistin direnişin zayıflamasını, ikiye bölünmesini sağlıyor. Yer yer Filistinlilerin kendi aralarında çekişmeye/çatışmaya girmesi masada Tel Aviv’in elini güçlendiriyor. Dolayısıyla Hamas’ı zayıflatıp bir müddet sükûneti sağlamak Tel Aviv için yeterli kazanım olacak. Bu aynı zamanda meclisteki ağırlığı azalan koalisyon hükümeti için hatırı sayılır bir halk desteği de getirecek. Bu çerçeveden bakıldığında, İsrail’in söz konusu gizli tünelleri imha eder etmez geri çekileceğini söylemek mümkün.
   </p>
   <p>
    Diğer taraftan Hamas da İsrail hükümeti gibi dönemsel çatışmaları çıkarına görüyor! Örgüt, İsrail şiddetinin Filistinlileri şiddete sevk edip Hamas’a yönelttiğinin farkında. Ayrıca İsrail operasyonları üçüncü ülkelerden örgüte gelen para, silah desteğini artırıyor. Bir Hamas sözcüsü söz konusu denklemi bu satırların yazarına şöyle anlatmıştı: “Biz İsrail ile uzun süreli ateşkese karşıyız. Çünkü uzun süre çatışmamak halkımızın direnişini kırıyor. Rahata sevk ediyor!”
   </p>
   <p>
    <strong>
     ____________________________
    </strong>
   </p>
   <p>
   </p>
   <p>
    <strong>
     Goldstone süreci yeniden işletilebilir
    </strong>
   </p>
   <p>
    Küresel platformda ABD ve lobilerin gölgesinde yol alan İsrail’i, işlediği suçlardan ve insan hakları ihalelerinden ötürü yakın geçmişe kadar hesaba çekmek pek mümkün olmadı. İmza attığı onca katliam Uluslararası Ceza Mahkemesi’ne taşınamadı, BM Güvenlik Konseyi’nde hakkında karar çıkartılamadı. Ancak bu dokunulmazlığı Mavi Marmara katliamı sonrası yara aldı. Katliamın hemen ardından dönemin İslam İşbirliği Teşkilatı (İİT) Başkanı Ekmeleddin İhsanoğlu’nun girişimiyle, BM İnsan Hakları Komisyonu şemsiyesinde kurulan Araştırma Komisyonu’nun yayınladığı raporlar siyasi açıdan Tel Aviv’e ağır bir darbe indirdi. Komisyon Başkanı Musevi Hakim Richard Goldstone’un imzasıyla yayınlandığı için literatüre ‘Goldstone Raporu’ olarak geçen belge, ilk kez İsrail’in savaş suçunu ve insan hakları ihlalini küresel anlamda kayda geçirdi. Uluslararası Hukuk Uzmanı Doç. Dr. Cenap Çakmak, Tel Aviv’in, Gazze’de imza attığı yeni suçlardan ötürü benzer bir süreçle hesaba çekilebileceğini vurguluyor. Bunun yanında BM Güvenlik Konseyi kararı çıkarmak güç olsa da eylüldeki BM Genel Kurulu’ndan çoğunluğun desteğiyle çıkarılabilecek bir kararın İsrail’i siyasi alanda zorlayacağını söylüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=39052), [web.archive.org (arşiv bağlantısı)](http://web.archive.org/web/20140801110259/http://www.aksiyon.com.tr:80/aksiyon/newsDetail_getNewsById.action?newsId=39052)
