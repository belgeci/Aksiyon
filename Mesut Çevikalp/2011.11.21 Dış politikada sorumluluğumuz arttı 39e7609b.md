# Dış politikada sorumluluğumuz arttı

*Mesut Çevikalp 2011.11.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TBMM Dışişleri Komisyonu Başkanı Volkan Bozkır, bölgesel ve küresel krizlerin Türkiye’ye yeni fırsatlar sunduğunu söylüyor. Ona göre, ekonomik kriz yüzünden içine kapanan Batı, Ortadoğu’daki liderliği Türkiye’ye kaptırdı.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    2011, Türkiye açısından hayli hareketli geçti. Ortadoğu’da Arap Baharı’nın etkisiyle başlayan rejim değişiklikleri henüz oturmadan, Avrupa’yı vuran ekonomik kriz, Ankara’ya yeni sorumluluklar yükledi. İsrail ile süren gerginlik, Kıbrıs’ta ortaya çıkan sondaj krizi ve daralan küresel ekonomi yeni badireler olarak duruyor. Bölgede son birkaç ayda yaşananlar göz önüne alındığında Ankara’yı 2012’de yoğun bir dış politika gündeminin beklediğini söylemek mümkün. Sadece bölgemizle sınırlı kalmayan küresel ölçekli dış politika gündemlerini TBMM Dışişleri Komisyonu Başkanı Volkan Bozkır ile konuştuk. Dışişlerinde geçen 38 yılın ardından AK Parti İstanbul Milletvekili olarak Meclis’e giren Bozkır (61), küresel krizlerin Türkiye’nin bölgedeki rolünü güçlendirdiğini söylüyor.
   </p>
   <p>
   </p>
   <p class="MsoNormal">
    -Dış politika bağlamında Türkiye için ‘2011 çok hareketli geçti’ denebilir mi?
   </p>
   <p>
   </p>
   <p class="MsoNormal">
    2011 tarihi bir dönüm noktası oldu âdeta. Arap Baharı’nın etkisindeki Ortadoğu siyasal bir dönüşüme kapı aralarken, Batı’da son birkaç asrın en büyük ekonomik krizi yaşanıyor. Ekonomik kriz pek sürpriz olmasa da, Ortadoğu’daki 30-40 yıllık diktatörlerin aniden devrilmesi öngörülen bir durum değildi. Türkiye, bölgesindeki sürece kapılarını kapatmadı, hatta bölge halklarının yararına gördüğü değişimi destekledi. Bu bağlamda aktif bir diplomasi izledi; izlemeye de devam ediyor.
   </p>
   <p>
   </p>
   <p class="MsoNormal">
    -2012 dış politika ajandasının öncelikli gündemleri neler olacak?
   </p>
   <p>
   </p>
   <p class="MsoNormal">
    Ankara’dan planlanan dış politika ajandasına sadık kalmak pek mümkün değil bu atmosferde. Dünyada, bölgede anlık gelişen olaylara anlık cevaplar verme durumundayız. Ama genel kaidemiz olan ‘13 komşuyla iyi ilişkiler içinde olma’ tutumu yeni yılda da yürütülecek. Komşularla sıfır sorun politikasını sürdürme kararlılığı var Ankara’da. Ekilen tohumların bir günde ürün vermesi beklenmemeli. Söz konusu politika uzun dönemli, sonuç vermesi de zaman alacak. Bölgedeki kırılmalar yüzünden söz konusu vizyonda bir renk değişimi yaşanmış olabilir ama özünde değişiklik yok. Sabırla beklenirse yakın gelecekte meyve vermeye başlayacak. Sıfır sorun politikası bölge halklarını merkeze alıyor.
   </p>
   <p>
   </p>
   <p class="MsoNormal">
    -Arap Baharı’nın Ankara’nın ‘komşularla sıfır sorun’ politikasını yaraladığını söyleyenler var. Özellikle Suriye ile yaşanan gerilimin ardından…
   </p>
   <p>
   </p>
   <p class="MsoNormal">
    Bu doğru bir çıkarım değil. Zira Suriye ile 10 yıl öncesine kadar sorunlu ilişkilerimiz vardı. Hatay sorunu, su sorunu, PKK sorununu yaşadık. Bu ve benzeri sorunları, Ankara’nın hayata geçirdiği ‘komşularla sıfır sorun politikası’ ile çözdük. İki ülke ekonomik, ticari iş birlikteliğine girdi, vizeler kaldırıldı. Bunun neresi yanlış? Tam tersine akrabalarımızın yaşadığı, ortak ticaret potansiyelinin bulunduğu, ihracat yolumuz üzerindeki Suriye ile sorunları çözmemek yanlıştı. Türkiye’nin sorunları çözerken Şam’a karşı takındığı tavır gibi bugünkü tutumu da doğru. Ankara, Şam’daki iktidar mevcut dostluğu hiçe sayarak hareket ettiği için duruşunu değiştirdi. Kaldı ki, bu Suriye halkına karşı bir tutum da değil. Yanlış yola giren yöneticilere karşı bir duruş. Türkiye, vatandaşlarına silah doğrultan iktidara karşı duruyor. Bunu da kendi çıkarı için değil, Suriye halkı için yapıyor. Suriye’nin iç savaş ortamına sürüklenmesine mâni olmaya çabalıyor. ‘Dostumuzsun’ diyerek halkına zulmeden Esad’a ‘dur’ demeseydik yanlış yapmış olurduk. Dost olarak da çok uyardık, heyetler gönderdik. Düzelme olmayınca yönetime karşı tutumumuz değişti.
   </p>
   <p>
   </p>
   <p class="MsoNormal">
    -Bölge ülkelerini bu denli büyük değişime zorlayan Arap Baharı’nda dış güçlerin dahli ne?
   </p>
   <p>
   </p>
   <p class="MsoNormal">
    Tespit etmek çok güç. Benzer bir süreç komünist rejimlerin yıkılışında da söz konusuydu. O gün Orta Asya’da yaşanan ile bugün Mısır’da yaşanan hemen hemen aynı şey. ‘Yıkılmaz’ denilen Sovyetler Birliği bir anda çöküverdi. Bir gün önce söylense insanlar gülüp geçerdi.
   </p>
   <p>
   </p>
   <p class="MsoNormal">
    -Peki bu nasıl oluyor?
   </p>
   <p>
   </p>
   <p class="MsoNormal">
    Demokrasilerde iktidarla ilgili sıkıntılar seçimlerle giderilir. Kapalı rejimlerde ise bu tür kırılmalar yaşanır. Ana tetikleyicisi toplum psikolojisidir. Mesela Doğu Bloku’nda devrilen komünist liderler arasında sadece Romanya Cumhurbaşkanı Nikolay Çavuşesku kurşuna dizildi. Enteresan olan, örgütlenmiş meydanda yaptığı bir konuşma sırasında sadece bir kişinin ‘yuh’ diye bağırmasıyla başlıyor devrim. Tüm denge değişiyor birden. Çavuşesku saatler içinde kurşuna diziliyor. Mısır’da da böyle oldu.
   </p>
   <p>
   </p>
   <p class="MsoNormal">
    -ABD, Arap Baharı sürecinin neresinde?
   </p>
   <p>
   </p>
   <p class="MsoNormal">
    ABD son dönemde içine kapandı. Başkanlık seçimi yaklaştı. Ulusal gündemlerle meşguller. Başkan Barack Obama vadettiği sosyal ve ekonomik politikaları hayata geçiremediği için sıkıntılı. Seçime odaklandı. Ayrıca ülke ciddi bir ekonomik kriz içinde, işsizlik had safhada. Bir dönem Ortadoğu’da yatıp kalkan ABD Başkan Yardımcısı artık sadece anma törenlerinde görülüyor. Eski ABD olsaydı, bölgede kamp kurar, 6-7 ay kalırdı. Ne ismi ne cismi var ortada. Irak ve Afganistan gibi iki sorunlu ülkeden çekilme süreci de var ortada. ABD’nin bu tabloya rağmen dönüp Arap Baharı ile ilgilenmesi güç. -Avrupalılar işin neresinde?
   </p>
   <p>
   </p>
   <p class="MsoNormal">
    Avrupa’da da durum aynı. Kendi dertlerine düştüler. Büyük bir ekonomik kriz yaşıyorlar. Daha önce cirit attıkları Ortadoğu’ya dönüp bakacak durumları kalmadı.
   </p>
   <p>
   </p>
   <p class="MsoNormal">
    -Türkiye denklemlerin neresinde?
   </p>
   <p>
   </p>
   <p class="MsoNormal">
    Yeni fırsatlar oluştu. Ancak beraberinde yeni sorumluluklar da geliyor. ABD ve AB gibi Birleşmiş Milletler’in (BM) hâli de hiç iç açıcı değil. BM öldü de ağlayanı yok aslında. Yanlış kurulmuş düzeniyle bu tür sorunlara cevap verme imkânı da yok. Veto hakkı bulunan beş daimî ülke (Çin, Fransa, Rusya, İngiltere, ABD) küresel sorunların çözümünde birlikte hareket edemiyor. Çoğunlukla alınan kararlar vetoya takılıyor ve neticede BM küresel sorunları çözemiyor. Keza NATO’nun bu bölgede aktif olması mümkün değil. Ciddi bir karşı duruş var.
   </p>
   <p>
   </p>
   <p class="MsoNormal">
    -Libyalı, Suriyeli muhaliflerin Türkiye’de toplanmaları yeni rolün bir getirisi mi?
   </p>
   <p>
   </p>
   <p class="MsoNormal">
    Elbette. Başka nerede toplanabilirler ki? Arap Birliği’nin hâli ortada. Hangi soruna çare olabilir? Avrupa’nın, ABD’nin durumu da belli. Arabuluculuktaki marifeti tescillenmiş Türkiye dururken, alternatif bir ülkede toplanmak verimli olmazdı zaten. Ankara’nın arabuluculuk konusundaki gelişmiş kadroları, birikim ve becerisi var. Bu kapasite bölgede alternatif bir ülkenin öne çıkmasına imkân tanımıyor.
   </p>
   <p>
   </p>
   <p class="MsoNormal">
    -Suriye muhalefeti, Libya ve Mısır muhaliflerine nazaran neden yavaş yol alıyor?
   </p>
   <p>
   </p>
   <p class="MsoNormal">
    Suriye’nin yapısı Libya ve Mısır’dan çok farklı. Öncelikle ülkede muhalif cepheye hayat imkânı tanımayan çok güçlü bir istihbarat servisi var. Muhaberat adındaki bu teşkilat dünden bugüne izlediği katı tutumuyla ülkede muhalif sesin yükselmesine izin vermedi. Aynı tavrı bugün de sürdürüyor. İkincisi, Suriye’nin iktidar yapısı da farklı. Ne Mısır’a ne de Libya’ya benziyor.
   </p>
   <p>
   </p>
   <p class="MsoNormal">
    -Neden farklı?
   </p>
   <p>
   </p>
   <p class="MsoNormal">
    Suriye’yi 40 yıldır Sovyet sisteminde yetişmiş bir iktidar sınıfı yönetiyor. 2000’lerin başında babası Hafız Esad ölünce iktidara gelen Beşşar Esad bu Sovyet-Baas eksenindeki yapıyı değiştirmek istedi. Beşşar, yurtdışında okudu, dünyayı gördü. Eşinin Sünni oluşu ona farklılık kattı. Ancak istediği değişimi hayata geçiremedi. Babasının, rejimin kilit noktalarına yerleştirdiği statükocu ekip ona engel oldu. İstihbarat, askeriye ve perde arkasındaki iktidar bu fanatik statükocu grubun elinde. Beşşar, Ürdün Kralı gibi iktidara ağırlığını koysaydı değişim başlardı. Ama o iktidarını korumak için statükocuların çizgisine girdi. Bu bağlamda Suriye’deki değişim zaman alacak. Zira Suriyeli muhaliflerin Mısırlılar gibi meydanları kontrol altına alma şansı yok.
   </p>
   <p>
   </p>
   <p class="MsoNormal">
    -Türkiye-Suriye ilişlileri hangi aşamada? 13 Kasım’da diplomatik misyonlarımıza düzenlenen saldırıların ardından Esad ile tüm köprüler atıldı mı?
   </p>
   <p>
   </p>
   <p class="MsoNormal">
    Büyükelçimiz henüz orada. Diplomatik ilişkiler sürüyor. Ama siyasetçiler arası ilişki bozuldu. Şam Büyükelçiliği’ne, Halep Başkonsolosluğu’na ve Lazkiye Fahri Konsolosluğu’na düzenlenen saldırılar süreci kötü etkiledi. Türkiye nota gönderdi. Notamıza karşılık özür dilediler. Benzeri bir olayın yaşanmayacağını belirttiler.
   </p>
   <p>
   </p>
   <p class="MsoNormal">
    -Ankara açısından normalleşme için artık Esad’ın gitmesi şart mı?
   </p>
   <p>
   </p>
   <p class="MsoNormal">
    Türkiye, Esad’ın gidip gitmemesiyle ilgili değil. Suriye halkının talep ettiği reformların hayata geçirilmesine, ülkenin demokratikleşmesine ve insan haklarının artırılmasına odaklanıyoruz. Eğer tavrını değiştirip demokratik reformları hayata geçirirse Esad ile de yola devam edilebilir. Tabii bu noktadan sonra bu çok mümkün mü? O da ayrı konu.
   </p>
   <p>
   </p>
   <p class="MsoNormal">
    -Ortadoğu’da sorun yaşadığımız bir diğer ülke İsrail. 2012’de çözüm muhtemel mi?
   </p>
   <p>
   </p>
   <p class="MsoNormal">
    Türkiye’nin İsraillilerle ve Türkiye’de yaşayan Musevilerle bir sorunu yok. 520 yıllık ortak geçmişimiz bulunan bu insanlarla bugüne kadar herhangi bir sıkıntı da yaşanmadı. İlişkileri Tel Aviv hükümetleri bozdu. Türkiye’nin arabuluculuğunda Suriye ile barış süreci ilerlerken İsrail’in Gazze’yi bombalaması, ardından Gazze’ye yardım için yola çıkan sivil yardım filosunu uluslararası sularda basıp 9 Türk’ü öldürmesi kabul edilebilir tavırlar değildi. Buna rağmen Türkiye çok itidalli davrandı. Süreci uluslararası hukuk penceresinden ilerletti. Taraflar dört kez görüştü ve anlaşma zemini oluştu. Bu süreci, İsrail’de Türkiye düşmanlığıyla geçinen küçük koalisyon ortağı bozdu. Moldova’da edindiği alışkanlıkları sürdürme arzusundaki söz konusu dışişleri bakanı gitse yahut tavrını değiştirse ilişkiler düzelme yoluna girer. İsrail akıllı bir devlet ve bölgede bize rağmen hareket edemeyeceğini biliyor. İsrail bizim için de önemli bir ülke. Dostluğun iki ülkeye, bölgeye faydası var. Hâlâ çözüm için formül aranıyor ama Türkiye, tazminat, özür ve Gazze ablukasının kaldırılması taleplerinden geri adım atmayacak.
   </p>
   <p>
   </p>
   <p class="MsoNormal">
    Özal’ın ölümüne şahit oldum, içimde herhangi bir şüphe yok
   </p>
   <p>
   </p>
   <p class="MsoNormal">
    “Rahmetli Turgut Özal ile yolumuz ilk 1987’de kesişti. O zaman başbakandı. 1989’a kadar ekibinde bulundum. Cumhurbaşkanlığı döneminde ben New York başkonsolosuydum. Altı kez gelmişti New York’a, sık sık görüşmüştük. Başkonsolosluğum bitmeden özel kalemi olmamı istedi. Ankara’ya dönüp, 5,5 ay Köşk’te çalıştım. Aramızdan ayrıldığı gün özel kalemi olarak Köşk’teydim. Özal’ın ardından o gün dillendirilmeyen şüphenin bugün gündeme taşınmasını doğru bulmuyorum. O gün konuşulması gerekiyordu, konuşulmadı. Otopsi yapılırdı. 17 yıl sonra bu şüpheyi nasıl sonuçlandırabilirsiniz ki? Rahmetlinin ölümüne şahit olmuş biri olarak ben onun doğal sebeplerden dolayı aramızdan ayrıldığını düşünüyorum. İçimde herhangi bir şüphe yok.”
   </p>
   <p>
   </p>
   <p class="MsoNormal">
    Türkiye AB’de olsaydı Avrupa ekonomik krize girmezdi
   </p>
   <p>
   </p>
   <p class="MsoNormal">
    <span>
    </span>
    “Avrupa Biriliği (AB) aslında Türkiye’yi karar sistemine dâhil etmekten kaçıyor. Çünkü Türkiye AB’ye girerse nüfusuna, büyüklüğüne bağlı olarak birliğinin kararlarını veto etme gücüne ulaşacak. AB bunu istemediği için üyeliği zora koşuyor. Ancak paradigma değişiyor artık. Türkiye 1963’teki ülke değil bugün. Küresel krizlerden etkilenmiyor. AB’ye ekonomik açıdan ziyade insan hakları ve hayat standartları açısından önem veriyor. Bu bağlamda AB yeni fasıl açmasa da Ankara müktesebat çalışmasını sürdürüyor ve 2013 sonunda tamamlamayı hedefliyor. Türkiye, AB standartlarına ulaştığında birliğe almamaları akılsızlık olur. Kaybeden Türkiye olmaz. Türkiye’ye bugün dahi ihtiyaçları var. Eğer Türkiye bugün AB’de olsaydı, Avrupa ekonomik krize girmezdi. Çünkü Türkiye’nin ekonomisi 21 AB ülkesininkinden büyük. AB’yi krizden kurtaracak yatırımlar için tek doğru adres Türkiye. Türkiye dışında başka çıkış yolları da kalmadı.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-31054-dis-politikada-sorumlulugumuz-artti.html), [web.archive.org (arşiv bağlantısı)](http://web.archive.org/web/20140926094608/http://aksiyon.com.tr/aksiyon/haber-31054-dis-politikada-sorumlulugumuz-artti.html)
