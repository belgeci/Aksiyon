# Eğit-Donat bumerangı

*Mesut Çevikalp 2015.06.08*

<div class="pNewsDetailMainContent ctx_content" itemprop="articleBody">
 <blockquote>
  <p>
   Eğit-donat projesiyle ‘Arap kavgalarına karışmama’ düsturunu ihlal eden AKP hükümeti, Türkiye’nin bölgedeki değersiz yalnızlığını büyütüyor.
  </p>
 </blockquote>
 <p>
  Türkiye, Suriye rejimi ile açıktan savaşıyor artık! İç savaşa taraf oldu zira. Suriyeli muhaliflere gerilla eğitimi vermeye başlayan Türk hükümeti Ankara-Şam hattındaki ‘soğuk savaş’ hâlini  ‘sıcak çatışma’ boyutuna taşıdı. Sadece rejime değil, sahadaki IŞİD/ El Kaideci gruplara da savaş ilan etti.
 </p>
 <p>
  Kamuoyuna ‘eğit-donat’ adıyla yansıyan projenin mimarı ABD yönetimi. Türkiye’den önce Ürdün ile Suudi Arabistan’ın destek verdiği program gelecek 3 yılda 15 bin Suriyeli muhalifin Türkiye, Ürdün ve Suudi Arabistan’da eğitilip silahlandırılmasını hedefliyor. Amerikalılar ve yerel kuvvetler üç komşu ülkede kurulan özel kamplarda muhaliflere 6-8 haftalık periyodlarla asimetrik savaş (sabotaj, suikast, pusu, terör ve istihbarat) eğitimi verecek. Programın ilk ayağı Ürdün’de (7 Mayıs) 90 muhalif ile başladı. 20 gün sonra devreye giren Kırşehir kampında (Şehit Bahtiyar Aydın Kışlası bünyesinde) da 60-70 muhalif eğitime alındı. ABD Merkez Kuvvetler Komutanı General Lloyd Austin’in bizzat teftiş ettiği kampta 40 kadar Amerikalı uzman TSK’nın atadığı Bordo Berelilerle birlikte çalışıyor. Diplomatik kaynaklar Türkiye’nin yılda 1500-2000 muhalife gerilla eğitimi vereceğini ve onları silahlandıracağını belirtiyor. Türkiye kampı için 3 bin muhalifin başvurduğu ancak CIA’nın 400’üne onay verdiği gelen haberler arasında…
 </p>
 <p>
  ABD ile Türkiye arasındaki ‘eğit-donat’ anlaşması şubat ayında imzalansa da tarafların detaylar üzerinde uzlaşması 4 ayı buldu. Zira ABD eğit-donat programının IŞİD tehdidine karşı kurgulandığında ısrarcı olsa da programın büyük ortağı Türkiye eğitilen savaşçıların, verilen silahların Suriye rejimine karşı da kullanılmasını istedi. Ancak Washington IŞİD önceliğini henüz değiştirmedi. Hatta Ürdün kampında kursiyerlere ‘Esed’e karşı savaşmayacağım’ belgesi imzalattığı iddia edildi. Kursiyerleri kendi eliyle Özgür Suriye Ordusu (ÖSO) bünyesinden seçen Washington, radikal unsurlara kapı açmıyor. Programın maliyeti 4 ülke arasında paylaşılsa da ABD savaşçıların seçimini ortaklara bırakmıyor!
 </p>
 <p>
  Aksiyon eski asker ve sivil uzmanlarla ‘eğit-donat’ın Türkiye’ye nasıl döneceğini araştırdı.
 </p>
 <p>
  Uluslararası hukuk uzmanı Doç. Dr. Cenap Çakmak, eğit-donat inisiyatifini uluslararası hukuk açısından tartışmalı, ahlaki zeminde sorunlu buluyor. Programın Suriye Dostları Grubu bünyesinde, daha fazla ülkenin desteğiyle kurulmamasının meşruiyetini gölgelediğini vurguluyor. Türkiye gibi üçüncü ülkelerde eğitilen savaşçıların Suriye veya üçüncü ülkelerde savaş suçuna, insanlık suçlarına bulaşması durumunda destekçi ülkeleri küresel siyaset zemininde zor durumda bırakacağına işaret ediyor.
 </p>
 <p>
  ‘‘Uzun vadede Türkiye’yi vurur’’
 </p>
 <p>
  Terör uzmanı Prof. Dr. Sedat Laçiner ise Türk hükümetinin elinde BM Güvenlik Konseyi, NATO kararı olmaksızın hukuki zemini bulunmayan eğit-donat programına katılmasını büyük bir hata olarak görüyor. Bugün Türkiye topraklarında eğitilen yabancı gerillaların Ankara’nın başını ağrıtacağına işaret ediyor: “Türkiye bu proje ile komşusunda yaşanan iç savaşa müdahil oluyor, savaşçı gönderiyor. Yabancı gerillayı ülkeye alıyor, eğitiyor, silahlandırıyor! Gerilla ile iş tutmayı meşrulaştırıyor. Yarın üçüncü devletler Türkiye içinde güçlenen Selefî Türkleri veya PKK’yı silahlandırıp hükümete karşı kışkırtmaya kalksa Ankara destekçi ülkelere ne diyebilir! Çünkü mevcut hükümet bu yolu bugün kendi eliyle açıyor. Ülke geleceğine ağır miras bırakıyor.”
 </p>
 <p>
  Bordo Bereli eski Binbaşı Mete Yarar da, Kırşehir’de eğitilen milislerin günün birinde dönüp Türkiye’yi vurmayacağını kimsenin garanti edemeyeceğine değiniyor: “Kursiyerleri Amerikalılar seçiyor. Türkiye’nin üzerlerinde herhangi bir söz hakkı da yok. Milislerin eğitim sonunda ne yapacağı, kiminle savaşacağı net değil. Dönüp Türkiye’ye zarar vermeyeceklerinin garantisi yok. Suriye sınırında yeni Kandil’ler zuhur edebilir. Türkiye’nin Sünni milisleri eğitip silahlandırması Arap mahallesinde reaksiyon oluşturdu zira.”
 </p>
</div>


Kaynak: [www.aksiyon.com.tr](http://www.aksiyon.com.tr/dis-politika/egit-donat-bumerangi_551202), [web.archive.org (arşiv bağlantısı)](http://web.archive.org/web/20151220001855/http://www.aksiyon.com.tr/dis-politika/egit-donat-bumerangi_551202)
