# Müslüman tetiği çektiğinde haber olur

*Mesut Çevikalp 2015.02.17*

<div class="pNewsDetailMainContent" itemprop="articleBody">
 <p>
  ABD yönetiminin nefret suçuna kurban giden üç Müslüman öğrenciye sahip çıkmaması İslam dünyasını ayağa kaldırdı. Medyanın ilgisizliği tepkiyi büyüttü. ‘Müslüman öldüğünde değil, tetiği çektiğinde haber olur’ kanaati pekişti.
 </p>
 <p>
  İslam dünyasını ayağa kaldıran katliam, ABD’nin Kuzey Carolina eyaletine bağlı Chapel Hill kentinde 10 Şubat günü yerel saatle 17.15 sularında yaşandı. Çevresinde asabi ve takıntılı haliyle bilinen Craig Stephen Hicks, otopark konusunda tartıştığı komşusunun evine girip Deah Bereket (23) ile eşi Yusor Muhammed Ebu Salha (21) ve baldızı Razan Muhammed Ebu Salha’yı (19) başlarından vurarak katletti. Saldırının ardından olay yerinden kaçan zanlı Hicks (46), avukatının önerisi üzerine 20 saat sonra polise teslim oldu. Soğukkanlılıkla cinayeti itiraf etti. Cinayet kadar acıtan ‘ikiyüzlülük’ hali de Hicks’in teslim olması üzerine başladı.
 </p>
 <p>
  Hicks, ilk ifadesinde katliamı ‘basit bir otopark tartışmasına’ dayandırdı. Saldırının ‘nefret suçu’, ‘İslamofobi’ kısmını örttü. Yerel polis birimi de soruşturma dosyasını ‘otopark tartışması’ üzerinden açtı. Zira yetkililer, vakanın ‘terör saldırısı’, ‘nefret suçu’ kapsamına girmesi durumunda hukuki ve toplumsal sonuçlarının daha ağır olacağının farkındaydı. ABD yönetimi de olaya ‘adi vaka’ kapsamında yaklaştı. Ülkede 11 Eylül saldırıları sonrası ortaya çıkan, IŞİD terörüyle güçlenen ‘İslamofobi’ varlığını deşifre etmeme gayretiydi aslında bu. Zira İslamofobi hastalığının tespiti yönetime mücadele yükümlülüğünü getirecekti! Bundan ötürü Washington katliamı çok gündeme taşımadı. Ana akım medya da bu duruşu benimsedi. Üç masum gencin ölümü flaş haber olarak bile yansımadı ekranlara! Hâlbuki medya son olaya kadar bu tür silahlı saldırıları hep ‘acil’ koduyla duyuruyordu.
 </p>
 <p>
  Devlet ve medya görmezlikten gelse de Amerikalılar sosyal medyada yaşananın ‘nefret suçu’ olduğunu haykırdı. ‘#ChapelHillShooting’ etiketi altında buluşan milyonlar ırkçılığı, katliamı, katliam karşısında sessizliğe bürünen yönetimi kınadı. Çarpıcı twitlerden birini Florida Barry Üniversitesi Hukuk Fakültesi Öğretim Üyesi Prof. Dr. Halid Beydun attı: “Müslümanlar, ancak tetiği çektiklerinde haberlere çıkıyorlar, vurulduklarında değil. Chapel Hill cinayetlerinin medyada yer almaması da bunu ispatlıyor.”
 </p>
 <p>
  Öldürülenlerin Kuzey Carolina Üniversitesi’nden arkadaşı Fatima Zohra Hedadja da yönetimdeki olayı örtme hâlini eleştirdi: “Müslümanlara bir şey olduğunda gerçek nedenin dışında her zaman başka bir sebep söyleniyor. Burada da harika üç insanın neden öldürüldüğünü bilmiyoruz. Haberlere bakıldığında da ulusal medyada çok fazla yer edinmedi.” Hedadja, birkaç ay önce evlenen arkadaşlarının yardımseverlikleriyle öne çıktıklarını anlattı: “Kötülükten uzak duran, tertemiz insanlardı. Diş hekimliği öğrencisi Deah, Türkiye’deki Suriyeli mülteciler için yardım kampanyası düzenledi. Bu yaz da Türkiye’ye giderek mülteci çocukların dişlerini tedavi etmeyi planlıyordu.”
 </p>
 <p>
  Hâlbuki Hicks’in sosyal medya hesapları ve mahalle sakinlerinin ifadeleri, saldırının temelinde İslam karşıtlığı, ırkçılık ve nefret suçunun yattığını gösterdi. Zira Hicks yakın geçmişe kadar sosyal medya üzerinden İslam’a, Müslümanlığa ağır hakaretlerde bulunuyordu. Amerika’da yaşayan Müslümanları açıktan hedefe alıyor, silahıyla pozlar veriyordu. İslam ve Müslümanlara karşı hıncının ağustosta Suriye’de IŞİD’e rehin düşen Amerikalı gazeteci James Foley’in katledilmesinden sonra iyice arttığı internet üzerinden yazdığı mesajlara bile yansımıştı. Patlamak için kıvılcım bekleyen dinamit gibiydi! Otopark tartışması o aradığı kıvılcım oldu.
 </p>
 <p>
  Amerikalı Müslümanlar Başkan Obama’nın 3 gün sonra verdiği taziyeyi samimi bulmadı. FBI’ın soruşturmaya 48 saat sonra başlaması umursamaz tavrın göstergesi oldu.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/musluman-tetigi-cektiginde-haber-olur_549044), [web.archive.org (arşiv bağlantısı)](http://web.archive.org/web/20150305061854/http://www.aksiyon.com.tr:80/dosyalar/musluman-tetigi-cektiginde-haber-olur_549044)
