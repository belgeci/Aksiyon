# '24 Nisan' hasarı büyüdü

*Mesut Çevikalp 2015.04.27*

<div class="pNewsDetailMainContent" itemprop="articleBody">
 <p>
  Türkiye, 1915 olaylarının 100. yıl dönümünde ağır hasar aldı. Obama’nın Türkiye’yi hedefe koyan ağır taziyesi, Putin ve Gauck’un ‘soykırımı’ tanıması 1915 denklemini Erivan lehine değiştirdi.
 </p>
 <p>
  1915 olaylarının 100. yıl dönümünün sancılı geçmesi öngörülüyordu. Ancak bu denli hasara yol açacağı beklenmiyordu. Katoliklerin ruhani lideri Papa Francis’in 12 Nisan’da Vatikan’daki ayinde ‘soykırım’ demesi küresel domino etkisi oluşturdu. Sonrası çorap söküğü gibi geldi… İtalya, Papa’nın çıkışına destek verdi. Avrupa Parlamentosu (AP), Türkiye’ye ‘soykırımı tanı’ çağırısında bulundu. Avusturya Meclisi yayımladığı deklarasyonla 1915’te yaşananları ‘soykırım’ olarak niteledi. Rusya Devlet Başkanı Vladimir Putin ile Almanya Cumhurbaşkanı Joachim Gauck ‘soykırımı’ kabul etti. Dünyanın dört bir tarafında ‘soykırım’ iddialarının aynı anda kabul görmesi hâliyle terletti Türk hükümetini…
 </p>
 <p>
  Ankara’nın Washington nezdindeki mevzii de yara aldı son süreçte. ABD Başkanı Obama, bu yıl da ‘soykırım’ demedi. Ermenice ‘Büyük Felaket’ anlamına gelen ‘Meds Yeghern’ ifadesini kullandı. Ancak 23 Nisan akşamı yaptığı açıklamadaki sözleri ‘soykırım’ kelimesini aratmayacak kadar ağırdı: “1915’ten başlayarak Ermeni halkı sürgün edildi, katledildi ve ölüme yürütüldü. Tarihî anayurtlarındaki kültür ve mirasları silindi. Tüm tarafları acılara maruz bırakan korkunç şiddet sırasında 1,5 milyon Ermeni hayatını kaybetti.” Senatörlük yıllarında 1915’i  ‘soykırım’ olarak niteleyen Obama, son mesajında Ankara’ya âdeta ‘bu iş seneye kalmasın, çöz’ sinyali verdi.
 </p>
 <p>
  Beyaz Saray, ‘Meds Yeghern’ statükosunu daha fazla sürdüremeyeceğini Ermeni temsilcilere de aktardı. Obama’nın isteği üzerine 21 Nisan’da Beyaz Saray’da ağırlanan Amerika Ermeni Asamblesi ve Ermeni Ulusal Komitesi temsilcilerine  ABD yönetiminin güvenlik gerekçeleriyle ‘soykırım’ ifadesini kullanamayacağı ifade edildi. Ermeni temsilcilerle görüşen Beyaz Saray Genel Sekreteri Denis McDonough, IŞİD’e karşı savaş verildiği kritik bir dönemde Ankara’ya ihtiyaç duyulduğu’, ‘Türkiye’deki Amerikan askerlerinin güvenliklerini tehlikeye atmamak için’ ‘soykırım’ ifadesini tercih etmediği vurgulandı. Beyaz Saray’ın Ermeni lobilerine yaptığı izahatın basına sızdırılması Washington yönetiminin dolaylı olarak ‘soykırım’ tezini desteklediği hissiyatı oluşturdu. Türk hükümetinin tezlerini en yakın müttefikine bile kabul ettiremediğini açık etti.
 </p>
 <p>
  Sınır ötesinde oluşan yeni ‘1915 denklemi’ni Aksiyon’a değerlendiren bir yetkili, Ermenilerin 100. yıl dönümünü altın fırsata çevirdiğini söylüyor: “Ermeniler 1960’larda sarıldıkları ‘soykırım’ kartını geçen yarım asırda kararlı adımlarla büyüttüler. İddialarını kitaplara, sinema perdelerine, tiyatro sahnelerine taşıdılar. BM, NATO, AB gibi küresel çatılar altında yetkililere bire bir markaj uyguladılar. Davalarını dünyaya mal ettiler. Maalesef Türk hükümeti haklılığını sınır ötesinde aynı kararlıkla savunamadı.”
 </p>
 <p>
  Ankara cephesine bakıldığında, 100 yıllık meselede gereken 10 yıllık istikrarlı küresel mücadelenin verilemediği görülüyor. Hükümet gündeme aldığı film projesini bizzat kendisi akim bıraktı. Sınır ötesinde yol verilen İsrail lobisinin yerine ‘millî’ lobi oluşturulamadı. Yine bu hükümet tarafından ortaya atılan bağımsız tarihçiler komisyonu kurulamadı... Bunun yanında 18 Mart Çanakkale Zaferi’nin 24 Nisan’da kutlanması, TSK arşivlerinden yola çıkarak kaleme alınan ‘biz katletmedik, Ermeniler bizi kesti’ haberleri ve ‘soykırım’ iddialarını tanıyan ülkelerdeki elçilerin Ankara’ya çekilmesi gibi palyatif hamleler Ankara’nın elini zayıflattı!
 </p>
 <p>
  Ermeni meselesini bir dönem İngiltere’de takip eden bir kaynak, Ermeni tarafının 2015 itibariyle küresel doyuma ulaştığını, yeni dönemde oyunlarını sadece ‘ABD’yi elde etme’ üzerine kurgulayacaklarına işaret ediyor. Washington’un ‘soykırım’ ifadesini kullanması durumunda Erivan’ın mal ve toprak tazminatlarıyla süreci ikinci aşamaya taşımayı planladığını vurguluyor: “Ermeniler, iddialarını, insan hakları ve evrensel değerler konusunda hassas olan Avrupa üzerinden dünyaya mal etme stratejisi izledi. Bunda başarılı da oldular. Önlerinde aşmaları gereken tek kale ABD kaldı. Eğer Obama Nisan 2016’da, Beyaz Saray’dan giderayak ‘soykırım’ derse Erivan küresel platformda meseleye son noktayı koymuş olacak. Türk hükümetinin o noktadan sonra sergilediği agresif tavır sorunu çözmeyeceği gibi Ankara’nın küresel imajına zarar verecek. Süreci tersine çevirmenin tek yolu Türkiye’nin akim kalan protokolleri yeniden canlandırıp Erivan ile sorunu diplomasi masasında çözmesi. Bu noktadan sonra tarihî belge ile, sinema filmi ile haklılığını ispatlaması pek mümkün gözükmüyor.”
 </p>
</div>


Kaynak: [www.aksiyon.com.tr](http://www.aksiyon.com.tr/guncel/24-nisan-hasari-buyudu_550704), [web.archive.org (arşiv bağlantısı)](http://web.archive.org/web/20150807181732/http://www.aksiyon.com.tr/guncel/24-nisan-hasari-buyudu_550704)
