# Türkiye'ye Patriot ayarı

*Mesut Çevikalp 2015.08.24*

<div class="pNewsDetailMainContent ctx_content" itemprop="articleBody">
 <p>
  Batı İttifak’ı; söylemi, siyasal yönelişi ve istikrarından endişe duyduğu müttefiki Türk hükümetine, iptal ettiği Patriot misyonu üzerinden, ‘Bize dön!’ mesajı verdi…
 </p>
 <p>
  NATO ile Ankara arasında yılan hikâyesine dönen Patriot meselesi trajediyle neticelendi. Müttefikler Türkiye’ye konuşlandırdıkları hava savunma sistemlerini geri çekme kararı aldı. Hem de Suriye iç savaşının Türkiye sınırına dayandığı, İncirlik’ten kalkan müttefik kuvvetler uçaklarının bombaladığı IŞİD’in Türkiye’yi hedef almaya başladığı dönemde! Türk hükümeti beklenmedik gelişme karşısında sarsıldı hâliyle. Batılı ortaklarının 2 ay önce aldıkları kötü haberi IŞİD mutabakatı sonrasına bırakmalarına da gücendi. Farklı kanallar üzerinden kurduğu baskılar neticeyi değiştirmedi. NATO’dan ‘gerektiğinde yanınızda olacağız’ sözünden öte taviz koparamadı!
 </p>
 <p>
  Suriye tehdidi karşılığında NATO’dan talep ettiğimiz hava savunma sistemi (Patriotlar) desteği işin en başında sorunlu gelmişti. Ocak 2013’te Adana, Kahramanmaraş ve Gaziantep’te konuşlandırılan 6 Patriot bataryası, tehdidi karşılayacak yeterlikte değildi. Bataryaların menzilleri sadece 160 kilometreydi. 900 kilometrelik Suriye sınırının büyük bölümünü koruyamıyordu. En az 4 bataryaya daha ihtiyaç vardı. Dahası sistemin Scud füzeleri karşısında ne kadar tesirli olacağı da meçhuldü. NATO’nun envanterinde olmasına karşın bataryaları AWACS uçakları veya radar kapasiteli kruvazörlerle desteklememesi de büyük bir soru işaretiydi. O dönemde ABD, Almanya ve Hollanda’ya ait 6 füze bataryasının konuşlandığı bölgeler de tartışıldı. NATO’nun yer tercihini ‘İncirlik’ ve ‘Kürecik’ gibi Batılı noktaları koruma dürtüsüyle yaptığı ileri sürüldü. Mesela Suriye ateşinin en çok düştüğü Şanlıurfa’nın güvenlik şemsiyesi dışında bırakılması izah edilememişti!
 </p>
 <p>
  <strong>
   İlk fire Hollanda’dan geldi
  </strong>
 </p>
 <p>
  Patriot konusunda ilk fire, misyonun ikinci yılında Hollanda’dan geldi. Hollanda hükümeti Ağustos 2014’te Meclis’e gönderdiği mektupla Adana’da konuşlu hava savunma sisteminin geri çekilmesini talep etti. Mektupta Türkiye’ye yönelik Suriye kaynaklı balistik füze tehdidinin azaldığına, Adana’da İncirlik Üssü ile şehir dışındaki sivil havaalanında konuşlandırılan Patriotların 2 yıl zarfında kullanılmadığına değinildi. Sistemin modernize edilmesi gerektiği ifade edildi. Aslında geri çekmenin ana gerekçesi operasyonun artan maliyetiydi. Hollanda Adana’da görevli 200 personelin maliyetini daha fazla yüklenmek istemiyordu! NATO, Hollanda’nın kararına saygı duydu. Ocak 2015 itibarıyla Adana’dan geri çekilen bataryaları İspanya’nın gönderdiği sistemle telafi etti.
 </p>
 <p>
  Hollanda’yı Almanya izledi. Almanya Savunma Bakanı Ursula von der Leyen 15 Ağustos’ta Türkiye’deki Patriot misyonunu geri çekeceklerini duyurdu. 2013’ten bu yana dönüşümlü olarak Kahramanmaraş’ta görev yapan 250 asker-sivil personel ile iki Patriot bataryası görev süresinin bitiminde (31 Ocak 2016) Almanya’ya geri dönecek. Leyen, geri çekme kararını “Suriye’den Türkiye’ye yönelik füze saldırısı riskinin düşmesi” ile gerekçelendirse de perde arkasında farklı sebeplerin rol oynadığı hissedildi. Mesela Federal Meclisi Başkan Yardımcısı Claudia Roth, Alman ordusunun Türkiye’den çekilmesine destek verdi: “Yaşanan, giderek kontrolden çıkan NATO partneri Erdoğan’a karşı doğru ve gerekli bir adımdı.”
  <br>
   Yeşiller ve Sol Parti başta olmak üzere Almanya muhalefeti Berlin’in Türk hükümetinin giriştiği PKK/PYD operasyonundan, Kuzey Irak’ı bombalamasından rahatsız olduğu için Patriot işbirliğini sonlandırma yoluna gittiğini dillendirdi! Alman basını da ‘Patriotların konuşlandırılmasının da geri çekilmesinin de bir siyasi mesaj’ olduğunu işledi. NATO içinde müttefik Türk hükümetine duyulan güvenin yaralandığına işaret etti. Almanya’daki Kürt nüfusu yanına çeken Berlin, müttefiklerini kaybetmemek için, Türk hükümetine ‘operasyonları durdurun’ baskısı yapıyor. Patriotların geri çekilmesi ve silah satışının gözden geçirileceği söylentisi uygulanan baskının somut göstergeleri…
  </br>
 </p>
 <p>
  <strong>
   Sen de mi ABD!
  </strong>
 </p>
 <p>
  Ankara, Almanya’nın şaşkınlığını atamadan ABD sürpriziyle yüzleşti! 16 Ağustos’ta bu kez Washington 2 sistemin geri çekileceğini bildirdi: “Modernizasyon güncellemelerini yapacağız.” Washington, ABD’nin Patriot bataryalarını çekse dahi Akdeniz’deki donanmasıyla Türkiye’yi koruyup kollamaya devam edeceğini belirtti. Ancak ABD medyasına yansıyan detaylar, kararın modernizasyondan öte gerekçelere dayandığını hissettirdi. Zira ‘Obama yönetiminin Patriotları geri çekme kararını 2-3 ay önce aldığı, İncirlik anlaşmasını negatif etkilememek için imzaları beklediği, Amerikan yönetiminde IŞİD ile mücadele paydasında eski müttefiki Türkiye’ye yönelik güven sorunu yaşamaya başladığı’ yansıdı medyaya. New York Times gazetesine isim vermeden konuşan bir üst düzey Amerikalı yetkili, ABD’nin Patriotları çekme kararını Türkiye’ye hassas müzakerelerin ardından ilettiğini söyledi: “Türk yetkililer iki hafta önce Patriot kararını duyunca sinirden mosmor oldu!”
 </p>
 <p>
  Washington’daki havayı gazeteci Tolga Tanış’a soruyoruz. O da modernizasyon ihtiyacının tali unsur olduğunu düşünüyor. ABD’nin Patriot bataryalarını geri çekme kararını Türkiye’de son dönemde artan terör olayları ile Türk hükümetinin soyunduğu PKK operasyonlarına bağlıyor: “Washington’un mevcut önceliği IŞİD ile mücadele. Türk hükümetinden de bu doğrultuda destek bekliyor. Ancak AKP hükümeti IŞİD karşıtı koalisyonu desteklemekle birlikte önceliğini PKK’ya veriyor. PKK ile çözüm sürecini rafa kaldırıp askerî operasyonlara soyunması, ülkenin çatışma sürecine girmesi, hâliyle Türkiye’deki ABD unsurlarını hedef hâline getiriyor. Bana kalırsa, Amerikalılar askerlerini olası tehditlerden korumak için de geri çekmenin doğru olacağını düşündü. Bu durum, İncirlik anlaşmasının hemen sonrasında Türkiye’nin PKK’ya karşı başlattığı, Washington’a sürpriz olan ve çözüm sürecine dönüş çağrılarına rağmen daha da şiddetlendirdiği operasyonların bir sonucu.”
 </p>
 <p>
  Patriot misyonunu yöneten NATO da müttefiklerden gelen kararlara saygı duyduklarını bildirdi. Türkiye görevini Ocak 2016’da sonlandırıp-sonlandırmama kararının henüz alınmadığını, ancak Ankara’dan gelen talepler çerçevesinde alternatif ordular ile alternatif savunma sistemleri üzerinde çalışıldığını aktardı. NATO Türkiye’ye yönelik Suriye rejimi tehdidinin boyut değiştirdiğini, yeni dönemde önceliğin IŞİD olduğunu da vurguladı.
 </p>
 <p>
  Sakarya Üniversitesi’nden uluslararası ilişkiler profesörü Ertan Efegil, Türkiye ile NATO arasında ortaya çıkan Patriot geriliminin daha derin krizlere dayandığını düşünüyor. Ankara’nın Arap Baharı ve Suriye sorununu yanlış okumasının getirdiği krizlerden sıyrılmaya çalışırken NATO-ABD ekseninden ayrı düştüğünü, Ortadoğu gibi Batı nezdindeki itibarını yaraladığını vurguluyor:
 </p>
 <p>
  “NATO, yani Batılılar Türkiye ile güven ikilemi yaşıyor. Türk hükümetinin ‘Neo-Osmanlıcılık’ söylemiyle Batı ekseninden ayrılmasından huzursuzlar. IŞİD ile mücadelede Ankara’dan istedikleri özveriyi alamadıklarını düşünüyorlar. Mevcut hükümetin IŞİD’i gösterip PKK’ya vurma siyaseti, güven bunalımını daha da artırdı. Gelinen noktada ne Batı başkentleri ne de NATO, Türk hükümetinin bölgedeki sorunları köpürten dış politikalarından memnun. Ankara’nın AB üyelik sürecinden kopmasından da rahatsızlar. Patriotların geri çekilmesi buz dağının sadece görünen kısmı! Ankara pozisyon değiştirmezse süreç yeni kazalara da gebe!”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/savunma/turkiyeye-patriot-ayari_552062), [web.archive.org (arşiv bağlantısı)](http://web.archive.org/web/20151225151301/http://www.aksiyon.com.tr/savunma/turkiyeye-patriot-ayari_552062)
