# IŞİD sadece Türkiye'ye kaybettirdi

*Mesut Çevikalp 2015.08.31*

<div class="pNewsDetailMainContent" itemprop="articleBody">
 <blockquote>
  <p>
   Suriye-Irak enleminde vücut bulan IŞİD, Ortadoğu’daki devlet altı grupları cesaretlendirdi. Bu konuda kitap yazan uzmanlarla IŞİD’in ortadoğu özelinde yol açtığı yan hasarı analiz ettik.
  </p>
 </blockquote>
 <p>
  Arap Baharı süreci Ortadoğu jeopolitiğini altüst etti. Tunus’tan başlayıp 18 ülkeye sıçrayan tarihî halk kalkışması küresel dengeleri değiştirdi. Irak, Yemen, Libya’da devlet otoritesi zayıfladı. Suriye bölünmenin eşiğine sürüklendi. Afganistan coğrafyasında doğan Neo-Selefî El Kaide hareketi Suriye-Irak enleminde devletleşti! Irak Şam İslam Devleti (IŞİD) adı altında ilan edilen ‘hilafet’ devletinin sınırları Türkiye’ye kadar dayandı. Bölgeye sirayet eden kaos hâli, artan istikrarsızlık devletleri zayıflatırken terör gruplarını, devlet altı yapıları öne çıkardı. Küresel aktörler yeni dönemde rayından çıkan Ortadoğu’yu analiz ederken terör gruplarını ve devlet altı grupları da hesaba katıyor.
 </p>
 <p>
  Peki, Ortadoğu’daki domino süreci ne zaman, nasıl son bulacak? Bölge devletleri kendilerine meydan okuyan devlet dışı aktörleri bertaraf edebilecek mi? IŞİD kalıcı mı, gidici mi? Bu ve benzeri sorulardan yola çıkan bir grup uzman, öne çıkan devlet altı gruplar üzerinden çalıştıkları yeni Ortadoğu analizlerini bir kitapta topladı. Prof. Dr. Gökhan Bacık, Doç. Dr. Faruk Ekmekçi, Yrd. Doç. Dr. Hakkı Taş gibi alanında uzman 18 akademisyenin katkı verdiği ‘Ortadoğu’da Devlet Altı Gruplar / Örgüt, Mezhep, Etnisite’ başlıklı eserin editörlüğünü Turgut Özal Üniversitesi’nden Yrd. Doç. Dr. Erkan Ertosun, Doç. Dr. Mahmut Akpınar ve Yrd. Doç. Dr. Nurettin Altundeğer üstlendi. İldem Yayınları’ndan çıkan 632 sayfalık kitap Ortadoğu’yu çalışanlar için bir başucu eser hükmünde. Editörlerle kitap üzerinden yeni IŞİD’i ve bölgenin geleceğini konuştuk.
 </p>
 <p>
  <strong>
   -Suriye’deki iç savaşla ortaya çıkan IŞİD, Orta-doğu’da devlet altı grupları nasıl etkiledi?
   <br>
    Akpınar:
   </br>
  </strong>
  2003 ABD işgali sonrası Irak devlet olarak çöktü. Sonraki süreçte yeniden devletleşemedi. Arap Baharı sürecinin etkisiyle de Suriye devleti çöktü. Bu çöküşler devlet altı yapıları, aşiretleri, etnik- mezhebî grupları harekete geçirdi. Her grup kendi güvenliğini sağlama yolunu seçti. Bir sürü fiilî hâkimiyet alanları; dolayısıyla kaos, kargaşa oluştu. IŞİD bu ortamdan doğdu. Kaos ortamından beslenerek hızla büyüdü. Sünni grupları, aşiretleri hâkimiyeti altına aldı. IŞİD çöken devletlerden oluşan boşluğu lehine kullanırken söz konusu devletteki çöküşü ve çözülüşü de hızlandırdı.
 </p>
 <p>
  <strong>
   -Bölgede bir terör grubunun devletleşmesi vaki mi?
   <br>
    Ertosun:
   </br>
  </strong>
  IŞİD’in devletleşme hâli dünya çapında ses getirse de 20. yüzyıl Ortadoğu’sunda örnekleri yaşandı. İsrail Devleti’nin kurulma süreci bunun en çarpıcı misali. Irgun ve Hagana adlı örgütler, önce İngiliz manda yönetimine karşı terör eylemleri düzenlemiş, daha sonra benzer eylemleri Filistinli Arap nüfusa yöneltmişlerdi. Nitekim bu örgütlerin liderleri daha sonra İsrail’i kurdu, devlet başkanlığını üstlendi. Keza Filistin Kurtuluş Örgütü (FKÖ) çin de aynı tanım yapılabilir. Gerçi bu örgütler sonraki yıllarda terörden uzaklaştı. IŞİD kadar da acımasız değillerdi. Ortadoğu’da bugün dahi devlet otoritesi gibi güce sahip, yani belirli bir alanı kontrol eden, orada düzen kuran, askeri olan, vergi alan, halka hizmet sunan yapılar mevcut. Hamas ve Hizbullah akla ilk gelenleri. Devletin olmadığı, çöktüğü yerlerde proto-devletçikler güç boşluğunu dolduruyor. IŞİD de böyle.
 </p>
 <p>
  <strong>
   -IŞİD niye bu kadar öne çıkıyor o zaman?
   <br>
    Ertosun:
   </br>
  </strong>
  Batı dünyasını IŞİD safına geçen yabancı savaşçılar kaygılandırıyor. Yabancı savaşçıları evlerine geri gönderip dünyayı kana bulamasından çekiniyorlar. Ayrıca IŞİD’in Ortadoğu enerji kaynaklarını eline geçirmesinden, enerji hatları üstünde tehdit oluşturmasından rahatsızlar.
 </p>
 <p>
  <strong>
   -Bölgede devlet altı gruplar IŞİD’den nasıl etkilendi?
   <br>
    <img alt="" src="http://web.archive.org/web/20150914171036im_/http://medya.aksiyon.com.tr//aksiyon/2015/08/31/571030.jpg"/>
    Akpınar:
   </br>
  </strong>
  IŞİD’e bakış grubun mahiyetine göre değişiyor. Sünni grupların bir kısmı gönüllü, bir kısmı zoraki sığınak olarak görüyor. IŞİD, Sünni muhalif grupları Suriye ve Irak’ta önemli oranda ya sindirdi ya da hâkimiyeti altına aldı. Maalesef dünya, Sünnileri IŞİD ile bir görmeye başladı! Oysa Suriye ve Irak’ın Sünni halkı bir yönüyle IŞİD’e mecbur ve mahkûm ediliyor. Buna karşılık Şiiler ile Kürtler, IŞİD’i kaygı duyulan ve yok edilmesi gereken bir düşman olarak addediyor. İran, IŞİD bahanesiyle Şiiler üzerinden Suriye ve Irak’ta etkinliğini artırırken PKK da aynı gerekçeyle Batı’ya yakınlaşıyor, rol kapıyor, kendisini meşrulaştırmaya çalışıyor.
  <br/>
  <strong>
   Altundeğer:
  </strong>
  IŞİD uzun vadede bölgede varlığını güçlendirirse devlet altı grupları daha fazla etkileyebilir. Yanına, safına çekebilir. Genel manada El Kaideci gruplar IŞİD’e olumlu bakıyor. Buna karşılık örgüt, karşıt ve düşman grupları da radikalleştiriyor. Mesela, Suriye’de ‘Beyaz Kefenliler’ diye anılan IŞİD karşıtı grup örgütle onun anladığı dilden, şiddetle mücadele ediyor. Ancak varlığını küresel-bölgesel çekişmelere borçlu olan IŞİD’in uzun süre hayatta kalması güç. Uzun vadede başı sonu belli olmayan bu yapılanmanın kalıcı olmasını beklemiyorum.
 </p>
 <p>
  <strong>
   -IŞİD radikal Selefî hareketleri cesaretlendirdi yani…
   <br/>
   Ertosun:
  </strong>
  IŞİD’in varlığı barışçıl Selefî çizgiye büyük zarar verdi. Cihadi Selefîleri ise hareketlendirdi. Yani güç boşluğunun oluştuğu farklı bölgelerde yeni IŞİD grupları çıkabilir. Bu konuda Cihadi Selefî hareketler daha cesur olacak artık. Muhtemel Batı müdahaleleri söz konusu yeni grupların doğumunu hızlandıracak. Uluslararası müdahaleler, Şii etkisinin yayılması ve Irak örneğindeki gibi Sünnileri dışlayan ayrımcı politikalar tüm bölgeye yayılabilir. Bu hâl bölgeyi, hatta dünyayı terör sarmalına sokar.
 </p>
 <p>
  <strong>
   -Hamas, Hizbullah, İhvan da radikalleşebilir mi?
   <br/>
   Altundeğer:
  </strong>
  Uzun vadede IŞİD’in vahşi metotlardan başarı elde etmesi bölgedeki şiddet yanlısı grupları silaha sarılmaya sevk edebilir.
 </p>
 <p>
  <strong>
   -Artan şiddet en çok azınlıkları vuruyor değil mi?
   <br/>
   Akpınar:
  </strong>
  IŞİD bölge için âdeta yakıp yıkan bir ateş gibi. Her girdiği yeri talan edip var olan bütün düzeni tahrip ediyor. Bu yönüyle bütün dinî ve etnik azınlıklar IŞİD ve eylemlerinden rahatsız. Pek çoğu bölgesini terk etti, öldürüldü, sürüldü. Değişen dengelerde küçük azınlıklar yok olmanın eşiğine itiliyor. Ezidiler, Keldaniler, Hıristiyan gruplar, Türkmenler yok olma sürecine girdi. Sadece Kürtler ile Şiiler aldıkları dış destek sayesinde homojen alanlarını koruyabiliyor. Özetle IŞİD veya onu yönlendiren güç, Ortadoğu’nun etnik ve dinî genetiğini değiştiriyor.
 </p>
 <p>
  <strong>
   -Şii Hizbullah, Selefî IŞİD’i nasıl kullanıyor?
   <br/>
   Altundeğer:
  </strong>
  Hizbullah ile IŞİD arasında düşük yoğunluklu savaş yaşanıyor. İran’ın desteği ile Esed safında savaşa katılan Hizbullah, ciddi çatışmalara girdi. ‘İran-Suriye-Hizbullah ekseni’nin bozulmasını istemeyen Hizbullah, IŞİD tehdidini Suriye’de varlık göstermenin gerekçesi olarak kullanıyor.
  <br/>
  <strong>
   Ertosun:
  </strong>
  Bu noktada bir katkı yapmak istiyorum. İran’dan başlayıp merkezî Irak yönetimi, Esed rejimi ve Hizbullah’a uzanan Şii ekseninin yükselen etkinliği ve özellikle Irak’ta Sünni nüfusa yapılan haksızlıkların IŞİD’in eylemlerini meşrulaştırıcı, bölgedeki Sünni Arap çoğunluk nezdinde popülaritesini artırıcı etkisine dikkat çekmemizde fayda var.
 </p>
 <p>
  <strong>
   -İran da IŞİD’i kullanıyor mu?
   <br/>
   Akpınar:
  </strong>
  IŞİD, 100 yıl sonra Ortadoğu’nun yeniden parçalanıp yapılandırılmasında cetvel gibi kullanılıyor! IŞİD sayesinde Esed Batı’ya hedef olmaktan çıktı, rejimi meşrulaştırdı. İran için IŞİD Irak ve Suriye’ye müdahale aracına dönüştü. Batı-İran yakınlaşmasında, nükleer anlaşmada, ambargoların kaldırılmasında pozitif rol oynadı. IŞİD sayesinde Irak Kürtleri Kerkük’ü ele geçirdi. PKK/PYD terörist olmaktan çıkıp devletleşme sürecine girdi. IŞİD sadece Türkiye’ye kaybettirdi sanki! Hem çıkarlarını vurdu hem de Türk hükümetine küresel alanda ‘radikallere destek veriyor yaftası’ yapıştırdı. IŞİD sadece Türkiye’ye kaybettirdi.
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/isid-sadece-turkiyeye-kaybettirdi_552094), [web.archive.org (arşiv bağlantısı)](http://web.archive.org/web/20150914171036/http://www.aksiyon.com.tr/ortadogu/isid-sadece-turkiyeye-kaybettirdi_552094)
