# IŞİD sınırdaki düşman

*Mesut Çevikalp 2014.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye-Suriye sınırına dayanan IŞİD, Kilis-Azez-Halep koridorunu ele geçirip Ankara’nın yanı sıra Suriyeli muhaliflere de hayati darbe indirmeyi planlıyor.
  </font>
 </div>
 <div id="newsText">
  <font class="detail-text">
   <p>
    Suriye-Irak coğrafyasında ‘seri’ ve ‘sürpriz’ eylemlerle varlığını tescilleyen radikal Selefî Irak-Şam İslam Devleti Örgütü (IŞİD) rotayı Türkiye’ye kırdı. Önceki hafta Kuzey Irak’ta, Kürt bölgesine doğru ilerleyişi ABD bombardımanıyla kesilen örgüt gözünü Suriye-Türkiye sınırına çevirdi. Irak’taki savaşçıların bir kısmıyla Kuzey Suriye üslerini takviye etti. Aslında 15 Ocak’tan bu yana sınır kenti Rakka’dan ayrılmamıştı. Yeni olan IŞİD’in ‘Halep-Azez koridorunu hedefe koyması. Azez Halep’in sınır ilçesi. Esselame Sınır Kapısı üzerinden Halep’i Kilis’e bağlıyor. Kilis-Azez-Halep koridoru iç savaşın patlak verdiği Mart 2011’den bu yana hayati bir görev üstlendi. Zira Türkiye’de toplanan küresel insani yardımlar bu koridor üzerinden ulaştı Suriyelilere. Koridor, Özgür Suriye Ordusu(ÖSO) için de hayati önemde. Çünkü burası elinde kalan son lojistik/ikmal güzergâhı! Hatta sadece ÖSO için de değil, bütün Suriye muhalefetinin kordon bağı! IŞİD bu stratejik koridoru ele geçirip Kilis Öncüpınar Sınır Kapısı’nı devre dışı bırakarak Suriye muhalefetine hayati bir darbe indirmeye çalışıyor.
   </p>
   <p>
    Azez-Halep Koridoru Türkiye açısından da hayati önemde. Öncüpınar’a 5 km mesafedeki Azez düşerse Türkiye El Kaideci terör unsurlarıyla sınır komşusu olacak! Daha da önemlisi Suriye’deki nüfuzu azalacak. Radikal savaşçıların Türkiye’ye giriş-çıkışları artacak. Sınır boyunda kaçakçılık, insan ticareti, radikalizm gibi bulaşıcı suçlar artacak. Örgütün Türkiye’den savaşçı devşirmesi kolaylaşacak. Ezcümle Ankara’nın Suriye iç savaşından kaynaklanan hasarı artacak. IŞİD açısından Türk sınırında var olmanın başka anlamları da var. Afganistan’daki Taliban örgütünün Pakistan-Afganistan sınırındaki ‘Veziristan’da hayat bulduğunu bilen örgüt Suriye-Türkiye sınırında kendine ‘güvenli liman’ oluşturmaya çabalıyor. Yani ikinci bir Veziristan oluşturmayı planlıyor. Böylece Şam’da rejim değişse bile Türkiye-Suriye sınırında varlığını ‘de facto’ olarak sürdürebileceğini düşünüyor. Dahası Türk sınır kapılarını ‘Hilafeti’ni ihraç rampası olarak görüyor. Örgüt sınırı ele geçirmeyi Türkiye’ye, Avrupa’ya hatta dünyaya yayılmanın ilk adımı olarak görüyor!
   </p>
   <p>
    Gidişatı doğru okuyan Batı başkentleri IŞİD’ın sınır boyundaki hamlelerini yakından izliyor. ABD gibi Avrupa da Türk hükümetinden yaklaşık 2 yıldır sınırları ‘sıkı’ tutmasını talep ediyor. Lübnan ve Ürdün sınırını test eden IŞİD’in Türkiye sınırını gözüne kestirdiğini ileri sürüyorlar. Buna karşın ‘Ankara’nın uyarılara kulak asmadığını’ dillendiriyorlar. Türkiye’yi, Beşşar Esed’i devirme pahasına radikal savaşçıların Suriye’ye geçişine ‘göz yummakla’ eleştiriyorlar. Türkiye sınırlarında rahat hareket eden IŞİD’in sadece geçen ay eylemci sayısını 6 bin artırdığı iddia ediliyor. Bunların en az 2 bini Avrupa’dan gelen savaşçılar. İngiliz yetkililer, her ay en az 30 vatandaşlarının IŞİD safında savaşmak üzere Suriye’ye geçtiğini tespit ettiklerini itiraf ediyor!
   </p>
   <p>
    IŞİD’in önceki hafta Amerikalı gazeteci James Foley’i hunharca katletmesi sahadaki denklemi değiştirdi. Zira Washington yönetimi bu girişimi ABD’ye doğrudan saldırı olarak algıladı. Bir taraftan saha ajanlarına ‘faili bulun’ emri verdi, diğer taraftan IŞİD stratejisini gözden geçirmeye yöneldi. Zira Türkiye gibi ABD’de de IŞİD konusunda yanıldığını gördü. Esed rejimine karşı savaşacağını öngördüğü örgüt bugüne kadar rejime dokunmadı. Aksine ÖSO ile muhalif Kürt gruplarla savaşıp Esed rejimini ipten aldı!
   </p>
   <p>
    <img alt="" height="291" src="http://web.archive.org/web/20141003131628im_/http://medya.aksiyon.com.tr/aksiyon/2014/09/01/Isid-kapidaki2.jpg"/>
   </p>
   <p>
    Irak örneğinden hareketle basit hava saldırılarıyla IŞİD’i frenleyemeyeceğini gören Washington, dünyayı işbirliğine çağırdı. ABD Savunma Bakanı Chuck Hagel ‘IŞİD daha önce yüzleştiğimiz tehditlerin çok ötesinde!’ diyerek ittifaka dair ilk sinyali verdi. Aynı günlerde benzer bir açıklamada bulunan ABD Genelkurmay Başkanı Martin Dempsey de Suriye’deki üsleri vurulmadan IŞİD’in ‘ezilemeyeceğini’, düzenlenecek olası küresel operasyonda bölge müttefikleri Ürdün, Türkiye ve Arabistan’dan da yardım beklediklerini vurguladı. Ulaştığımız üst düzey Türk yetkili, ABD’den Ankara’ya bu yönde bir talep gelmediğini belirtti. Türkiye sınırına dayanan IŞİD’in Avrupa açısından da tehdit olacağını doğruluyor: “Örgüt Azez-Halep bölgesini alırsa sadece kâfir gördüğü Türkiye’yi değil, Türkiye üzerinden Batı dünyasını da hedefe koyacak. Kolektif mücadele olmazsa IŞİD ile baş edilemez artık!”
   </p>
   <p>
    Asimetrik savaş uzmanı Dr. Nihat Ali Özcan, IŞİD’in saha şartlarına, bölgesel konjonktüre göre stratejisini revize ettiğini vurguluyor: “Irak’ta silahlı pikapları ABD hava unsurlarına kolay hedef olunca Halep-Rakka’ya havadan vurulması daha güç motosikletli unsurlarla girdiler. Diğer taraftan sınırı, ikmal koridorlarını zapt etmek de çok stratejik bir hamle. Böylece ÖSO’nun yanında Türkiye’nin de elini zayıflatabilir. Yeni savaşçılar devşirebilir. Sınır kaçakçılığından istifade maddi varlığını artırabilir. Dolayısıyla bu hamle bize IŞİD’in stratejik olarak ve askerî akılla hareket ettiğini gösteriyor.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39371-isid-sinirdaki-dusman.html), [web.archive.org (arşiv bağlantısı)](http://web.archive.org/web/20141003131628/http://aksiyon.com.tr:80/aksiyon/haber-39371-isid-sinirdaki-dusman.html)
