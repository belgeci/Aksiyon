# Obama’nın mazereti kalmadı!

*Mesut Çevikalp 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrail ve Ermeni lobisi kıskacından nispeten sıyrılan ve artık üzerinde bir seçim baskısı bulunmayan Barack Obama’nın, iç ve dış siyasete kendi mührünü vurması bekleniyor. Yeni dönemde izleyeceği siyaset, ABD Başkanı’nın gerçek rengini ortaya çıkaracak.
  </font>
 </div>
 <div id="newsText">
  <font class="detail-text">
   <p>
    Tarih, 27 Mart 2012. Yer, Güney Kore’nin başkenti Seul. Nükleer Güvenlik Zirvesi marjında toplanan dünya liderleri, güncel sorunları görüşüyor. O zirvede yaşanan sıra dışı an, bugün daha bir anlamlı… Mikrofonların açık olduğunu fark etmeyen ABD Başkanı Barack Obama, hayata geçirdiği NATO Füze Kalkanı’ndan ötürü rahatsızlıklarını yansıtan Rus lider Dimitri Medvedev’e yeni vizyonunu ifşa ediyor: “Bu benim son seçimim. Seçimi ardından hareket alanım genişleyecek, daha esnek olacağım.”
   </p>
   <p>
    Bu olayın beş ay öncesine gidelim. 3 Kasım 2011. Fransa’nın Cannes kentinde düzenlenen G20 Zirvesi. Açık unutulan(!) mikrofon bu kez kuytu bir köşede yaşanan Obama-Sarkozy görüşmesini sızdırıyor dünyaya. İsrail Başbakanı Benyamin Netanyahu için “Onu daha fazla görmeye dayanamıyorum, tam bir yalancı!” diyen Fransa Cumhurbaşkanı Nicolas Sarkozy’ye Obama, şu sıra dışı cümlelerle karşılık veriyor: “Sen bile ondan bıktın, bir de beni düşün, onunla her gün muhatap olmak durumundayım!”
   </p>
   <p>
    Özü itibarıyla birbirini destekleyen bu iki ‘samimi’ itirafı, ‘İkinci döneminde Obama nasıl bir siyaset izleyecek?’ sorusuna cevap arayanlara hatırlatıyoruz. Zira siyahi liderin, seçimden önce yaşadığı mikrofon kazaları yeni vizyon ve stratejisini ifşa etmişti. Önceki başkanlar gibi ikinci dönemi garantilemek için ilk dört yılını ‘yumuşak’ üslupla geçiren Obama, yeni dönemde iç ve dış siyasette gerçek vizyonunu hâkim kılmaya, bir bakıma giderayak dünyaya ‘mührünü’ vurmaya hazırlanıyor.
   </p>
   <p>
    Sonuçların netleşmesinin ardından (6 Kasım gecesi) Chicago’daki zafer konuşmasına da bu beklenti yansıdı. Dünya genelinde milyonların izlediği konuşmasında yeni vizyonuna şu cümlelerle gönderme yaptı: “Beyaz Saray’a her zamankinden daha kararlı ve daha ilham almış şekilde dönüyorum… Savaşın ötesinde barışa dayanan bir ABD’ye inanıyorum… 10 yıllık savaş süreci artık sona erdi…”
   </p>
   <p>
    Peki, işe nereden başlayacak? Başkan, Beyaz Saray’a ‘değişim’ vaadiyle çıktığının farkında. Onu ikinci dönemde de destekleyen Amerikalılar önceliği ekonomiye, sosyal reformlara vermesini bekliyor. O da başlattığı eğitim, sağlık, sosyal güvence reformlarını görevi sona ermeden tamamlayıp başkanlığı başarıyla devretmek niyetinde. Ancak kazandığı yüzde 50,3’lük oy ve 303 delege yeni yasa çıkarmasına yeterli değil. Beyaz Saray ve Senato’da ipler Obama’nın elinde olsa da yönetimin üçüncü ayağı konumundaki Temsilciler Meclisi’nde ezici çoğunluk hâlâ Cumhuriyetçilerde. Cumhuriyetçiler seçimi kaybetseler de Obama’nın peşini bırakmış değil, 4 yıl zarfında başarısız olması için çelme takmayı sürdürecekler. Zira Obama ne kadar başarısız olursa Cumhuriyetçilerin 2016’daki seçimleri kazanma ihtimali o kadar artacak.
   </p>
   <p>
    Ya dış politika? Seçime hazırlandığı son bir yıl boyunca dondurduğu dış politikaya hızlı dönmesi bekleniyor. Önünde Filistin, İran, Suriye, Afganistan, Pakistan gibi sıcak gündemlerin yanında ‘Asya-Pasifik’e yönelme, Çin’le mücadele gibi daha uzun soluklu konular da var. ABD’nin Pasifik’te etkili olabilmesinin yolunun Ortadoğu’daki istikrara bağlı olduğunu Obama da biliyor. Bu minvalde sınır dışında önce Ortadoğu’ya el atması bekleniyor. Obama’nın dış politika konularında mevcut politikalarına yenilerini ekleyip eklemeyeceği henüz netleşmedi. Bu biraz kuracağı yeni ekibe bağlı. Yeni yönetimin henüz dışişleri bakanı bile belli değil. Obama, gerek seçim kampanyası döneminde gerekse zafer konuşmasında mevcut dış politikada bazı değişikliklere gideceğini hissettirdi. Yeni vizyonu çerçevesinde öne çıkan dış politika gündemleri ile izleyeceği politikalar şöyle:
   </p>
   <p>
    <strong>
     FİLİSTİN MESELESİ:
    </strong>
    Obama açısından Filistin sorunu ‘itibar’ meselesine dönüştü. Yeni süreçte, birinci döneminde başaramadığı barış girişimini yeniden canlandırmaya, fazla mesai harcayıp sorunu çözmeye çalışacak. Zira Obama İsrail-Filistin sorununu çözüp adını dünya tarihine yazdırma niyetinde. Kapalı kapılar ardından sıklıkla dile getirdiği ‘iki devletli’ çözüm planına dair güçlü kampanya başlatması öngörülüyor. İsrail ile Musevi lobisinin karşı duruşuna rağmen seçilmesi, erken seçime giden Tel Aviv hükümetinin zayıflaması, Obama’nın elini güçlendirirken Washington’a da klasik Tel Aviv siyasetinin dışına çıkma, risk alma imkânı veriyor. Bunun yanı sıra ABD’nin Pasifik’e yönelme kararı ile Irak’tan çekilmesi, Ortadoğu’daki siyasi ağırlığını zayıflattı. Obama, etkin diplomasi çabasına rağmen bölgede azalan askerî gücünden dolayı ‘Filistin Devleti’ hedefine ulaşamayabilir.
   </p>
   <p>
    <strong>
     SURİYE CEPHESİ:
    </strong>
    Suriye iç savaşı, ‘Yeni Obama’nın müdahil olması beklenen küresel sorunların başında geliyor. Başta Türkiye olmak üzere bölge ülkeleri Suriye’deki tıkanıklığın ABD’deki seçimlerin ardından aşılacağını düşünüyor. Ancak Obama ilkesel olarak savaşa, diktatörlere karşı dursa da Suriye meselesine direkt müdahil olmayacağının sinyallerini veriyor. Bunda Washington’un, Selefi ve radikal akımların kontrolünde gördüğü Suriye muhalefetine güvenmemesi büyük rol oynuyor. Suriye Ulusal Konseyi yerine yeni çatı örgütün kurulmasını talep ediyor. Obama, içinde Müslüman Kardeşler’in bulunduğu yeni bir muhalif cephe kurulmasını istiyor. Obama ayrıca Suriye’deki durumun iki farklı tarafın mücadelesine dönüştüğünü, etik kaygılardan hareketle bir tarafı kesin desteklemenin, tek taraf lehine meseleye müdahil olmanın doğru olmayacağını düşünüyor. Ancak akan kanın durmaması hâlinde Ortadoğu’daki istikrarsızlığın büyüyeceğinin, Türkiye, İsrail gibi yakın müttefiklerinin bundan zarar göreceğinin farkında. Dolayısıyla Obama, halktan aldığı yeni yetki, kazandığı yeni enerji ile Suriye’de kurulması muhtemel yeni muhalefeti dolaylı desteklemenin yanında Rusya ve Çin’in vetosuyla kilitlenen BM Güvenlik Konseyi’ni Esed’e karşı işletmeye çalışacak.
   </p>
   <p>
    <strong>
     İRAN KRİZİ:
    </strong>
    Seçimi Cumhuriyetçilerin kazanması durumunda ABD-İsrail ekseninin ‘nükleer silah’ üretmeye çalışan İran’ı vuracağı öngörülüyordu. “Tahran’a haddini bildirmek” Cumhuriyetçi aday Mitt Romney’in seçim vaatlerinden biriydi adeta. Obama birinci dönemde olduğu gibi gelecek 4 yılda da “İran’la savaş” söyleminden kaçınacak, ‘nükleer krizini’ başlatacağı yeni müzakere süreciyle yönetmeye çalışacak. Bu politika bir taraftan İran’ın etkili bir şekilde çevrelenmesini, diğer taraftan da diplomatik kanallara önem verilmesini ima ediyor. İran’ı masada tutabilmek için ekonomik-politik ambargoları artırması da kaçınılmaz bir gerçek. Bu noktada Obama’nın, İran’la savaşa karşı duran uluslararası platformdan istediği desteği kolayca alacağı öngörülüyor. Obama İran’a askerî müdahale kartını ‘retorik’ olarak masada tutsa da söylemi ve icraatları bunu son ana kadar tercih etmeyeceği işaretini veriyor. Ancak bu noktada önünde kritik bir eşik var. İran, 2013’te nükleer silah kapasitesine ulaşmayı hedefliyor. İsrail ise Tahran’ı bu aşamaya ulaşmadan vurmaya hazırlanıyor. Dolayısıyla Obama’nın önünde İran’ı ikna edip nükleer faaliyetlerini Tel Aviv’i harekete geçirmeyecek seviyeye çekmek için sadece bir yılı bulunuyor.
   </p>
   <p>
    <strong>
     AFGANİSTAN-PAKİSTAN DENKLEMİ:
    </strong>
    Afganistan’daki savaşı sona erdirme, Obama’nın seçim vaatlerindendi. Irak’tan verdiği takvime riayet ederek çıkan Obama, Afganistan için verdiği 2014 tarihine sadık kalabilmek için tüm gayretini sarf edecek. CIA ve Pentagon’u da 2014’teki çekilmeye ikna eden Obama, ABD ordusunun aşamalı çekilme planlarına bile müdahalede bulunarak hızlı çıkma ve geride en az muharip güç bırakma seçeneğinde ısrarını sürdürüyor. Zira ABD’nin Afganistan’da kalmasını gerektirecek gerekçeler de zayıfladı. Diğer taraftan Pakistan’la gerilimli ilişkilerin süreceği öngörülüyor. Başkan Obama’nın birinci döneminde ABD-Pakistan ilişkileri en kötü günlerini yaşadı. Çünkü geleneksel olarak Pakistan ordusu üzerinden hep Cumhuriyetçilerle yakın işbirliği içindeydi. Başından bu yana Obama ile sağlıklı iletişim kurulamadı. El Kaide liderinin Pakistan’da öldürülmesi, sınır bölgesinde süren insansız hava araçları saldırıları Obama’ya bakışı daha da sertleştirdi. Ayrıca Pakistan, ABD’nin Afganistan stratejisinin yeterince net olmadığından, kendisinin rolünün önemsenmeyişinden şikâyetçi. Obama açısından özgürlükler, demokrasi ve nükleer silahlar konusunda sıkıntılı Pakistan’la ilişkiler soğuk seyredecek.
   </p>
   <p>
    <strong>
     YENİ RAKİP ÇİN:
    </strong>
    Yeni dönemde Washington, Pasifik’e yönelme stratejisini sürdürecek. Obama’nın özellikle Çin’e dönük önemli hamlelerde bulunacağı düşünülüyor. ABD bir süredir ihracatını artırmak ve ekonomisini düzeltmek için Uzakdoğu ülkeleri ile ilişkilere önem veriyor. Bu bağlamda Çin ile işbirliği veya en azından mevcut ihtilafların hafifletilmesi büyük önem kazanıyor. Diğer taraftan Pekin yönetimi, Obama’nın stratejik eksenini yeniden Asya’ya taşıma fikrinden rahatsız. Çinli yetkililer Washington’un, Pekin’in yükselişini engellemeyi hedeflediğini söylüyor. Yeni dönemde taraflar ticari ilişkiler üzerinden birbirini dengeleme siyasetini sürdürecek.
   </p>
   <hr/>
   <h3>
    <span>
     Doç. Dr. Cenap Çakmak*: Obama, Türkiye için hem fırsat hem risk
    </span>
   </h3>
   <p>
    Barack Obama’nın ikinci dönemi Türkiye’ye olumlu yansıyacak. Çünkü iki ülke arasında ciddi işbirliği potansiyeli var. Ve bu potansiyel kendini en fazla Ortadoğu’nun geleceğinin şekillenmesinde gösteriyor. Obama ve Erdoğan, Ortadoğu’nun yeni ve birçok açıdan eşit liderleri olabilir. Bu role ne kadar razı olduklarına ve gösterecekleri iradeye bağlı olarak bölgede istikrara önemli katkıda bulunabilirler. Bunun yanında yeni Obama’nın İsrail’e karşı sertleşmesi Türkiye’nin işine gelecek. Washington artık Ankara ile Tel Aviv üzerinden ilişki kurmayacak. İsrail’in Türkiye karşıtlığından etkilenmeyecek.
   </p>
   <p>
    Ancak tablo tümüyle tozpembe değil. Yeni dönemde de Türkiye’ye yönelik bazı risk ve sorunlar varlığını koruyor. Bunların başında İran ve terör geliyor. İlk Obama dönemindekinin aksine Türkiye, ABD’yi İran konusunda daha fazla anlama yönünde bir irade sergilerse potansiyel sürtüşmelerin önüne geçebilir. Terör konusunda da Türkiye’nin ABD’nin çok fazla bir şey yapamayacağını görmesi, buna karşılık ABD’nin de terör sorununun Türkiye’nin bir ulusal güvenlik sorunu olduğunu kavraması gerekiyor. Bu çizgi yakalandığı takdirde muhtemel risklerin önüne geçilebilir.
   </p>
   <p>
    <em>
     (*) Eskişehir Osmangazi Üniversitesi Uluslararası İlişkiler Bölümü Öğretim Üyesi
    </em>
   </p>
   <hr/>
   <h3>
    <span>
     Prof. Dr. Sedat Laçiner*:  ‘Gayriresmî’ Amerika unutulmamalı
    </span>
   </h3>
   <p>
    Obama’nın ikinci dönemi birçok yönüyle Türkiye’nin çıkarına. Önümüzdeki 4 yıl zarfında iki ülke ilişkilerinin derinleşeceğini, ortaklıkların çeşitleneceğini tahmin ediyorum. İki ülkenin, PKK gibi ortak tehditlere yönelik birlikte operasyonlara girişmesi dahi muhtemel. Obama özellikle Suriye cephesinde, Ankara’nın karşı durduğu PKK-PYD hareketliliğine, PYD öncülüğünde ilerleyen Kürt ayrışmasına müsaade etmeyecektir. Aynı şekilde Suriye’de akan kanı durdurmak amacıyla BM Güvenlik Konseyi’ndeki Rus-Çin blokajını yumuşatmak için çaba sarf edecek. Suriye’nin kuzeyinde uçuşa yasak bölge açmaya çalışacak. Suriyeli muhaliflere desteğini artıracak. Ayrıca patlama noktasına gelen İran halkına da aktif destek vererek nükleer krizi, İran’la savaşı dolaylı yollardan engelleyecek. Özünde Obama’nın tarzı da bu, meselelere dışarıdan, maşa ile müdahale etmek, ABD askerini işe karıştırmadan çözmek. Bu noktadan bakıldığında Obama’nın muhtemel politikalarının Türkiye’ninkilerle örtüştüğü görülüyor. Ancak Amerika’nın Obama ve Beyaz Saray’dan ibaret olduğu, yeni dönemde Washington’la hiçbir sorun yaşanmayacağı da düşünülmemeli. Washington’da Başkan George Bush döneminden kalma, Türkiye’ye İsrail’den bakıp cezalandırmak isteyen bir kanat var. İstihbarat ve Pentagon’da etkinler. Obama Türkiye ile yakınlaşmak isterken bu cephe uzaklaşmak istiyor. Obama PKK kartını masadan kaldırırken onlar Türkiye’ye karşı kullanmaktan kaçınmıyor. Bu bağlamda Ankara hata yapmamak için gayriresmî Amerika’nın hamlelerini de hesaplamalı.
   </p>
   <p>
    <em>
     (*) Çanakkale Onsekiz Mart Üni. Rektörü, Terör Uzmanı
    </em>
   </p>
   <hr/>
   <h3>
    <span>
     Dr. Murat Güzel (*):  Obama’nın başarısı insan odaklı siyaseti
    </span>
   </h3>
   <p>
    “Başkan Obama zafer konuşmasında bir noktaya dikkat çekti. Amerika’yı Amerika yapan gücün ekonomi, ordu, üniversite değil, farklı milletleri birlikte tutan ‘bağ’ olduğunu söyledi. Bu aynı zamanda onu başarılı da kılıyor. Zira Müslüman, Afrika ve Batı kültürünü kendinde mezceden Obama, insan odaklı siyaset üretiyor, diyalogu, hoşgörüyü güçlendiriyor. Obama dış politikada pasiflikle suçlanıyor. Aslında o pasif değildi, işgal ve yeniden inşa siyasetini masadan kaldırdığı, savaş yerine diplomasiyi işletmek istediği için müdahale etmedi Suriye’ye, İran’a… Bugün gelinen noktada ona ikinci dönem başkanlığın kapısını aralayan da bu vizyonu oldu. Zira Afganistan ve Irak savaşlarından yorulan Amerikan halkı onu değişim için destekledi. 20-30 yıl sonra beklenen siyahi başkana dört yıl önce destek verdi. Obama da kendine biçilen bu rolün hakkını verdi. Geçmişte Washington petrol ve İsrail lobilerinin etkisiyle karar alır, savaşa girer ardından halkı desteğe yönlendirirdi. Artık öyle değil. Obama sınır ötesindeki insanların da haklarına, taleplerine değer veriyor, işgalden kaçınıyor. Ve Amerika artık silah kapasitesi, ekonomik birikimi ile değil, küresel özgürlüğe, demokrasiye ve hoşgörüye verdiği destekle güçleniyor. ABD demokrasi ihracına fiilî olarak Obama döneminde başladı. Obama halkın iradesini, dünyayı doğru okuyarak güçlü petrol, İsrail lobilerini alt edip kazandı. Onun döneminde ABD derin devletinde ciddi bir gerileme yaşanıyor. Artık Cumhuriyetçiler bile özgürlük, demokrasi isteyen halklara karşı savaşamayacaklarının farkında. Bu Obama’nın başarıya ulaşan halk devriminin bir getirisi aslında. Cumhuriyetçiler iktidara gelebilmek için Obama gibi halkın sesine ve demokrasiye kulak vermek durumunda. Politikalarını yumuşatmak zorunda. Diğer taraftan nüfus dengeleri açısından da düşündüğünüzde Obama büyük bir hata yapmazsa koltuğunu yine Demokratlara bırakacak. Zira Amerikalılar artık savaş değil barış istiyor. Ortadoğu’ya gömülen 1 trilyon doların hesabını soruyorlar hâlâ… Obama yeni dönemde de riskli, pragmatik, agresif adımlardan kaçınacak, insani değerlere, demokrasiye ve birlikte yaşama kültürüne vurgu yapacak. Bu noktada 80 yıllık vesayet sisteme baş kaldıran, darbe ve cuntaları yargılayan Türkiye’den ilham alıyor. Türkiye duyduğu muhabbetin ardında biraz bu yatıyor.”
   </p>
   <p>
    <em>
     (*) ABD Demokrat Parti Seçici Delegesi.
    </em>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34053-obamanin-mazereti-kalmadi.html), [web.archive.org (arşiv bağlantısı)](http://web.archive.org/web/20121226161355/http://www.aksiyon.com.tr:80/aksiyon/haber-34053-obamanin-mazereti-kalmadi.html)
