# ‘Eski Baasçı’ Allavi yeniden sahnede

*Mesut Çevikalp 2010.03.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçmişin darbecisi, Baasçısı, bugünün laik-liberal Şii’si eski başbakan Iyad Allavi, 5 yıl aradan sonra yeniden Irak sahnesinde. Kuşatıcı yeni politikalarıyla Irak’taki nüfuzunu genişleten Allavi, 7 Mart’taki seçimlerin ardından hükûmete talip olanlardan biri.
  </font>
 </div>
 <div id="newsText">
  <font class="detail-text">
   <p class="MsoNormal">
    Altmış beşe varan yaşı, seyrelen kır saçları, yüzünde belirginleşen kırışıklara rağmen dinçliğini yitirmedi. Son beş yılını siyasetin dışında, sessizce geçirse de ülkedeki özgür ikinci genel seçimlere kayıtsız kalamadı. 7 Mart’ta yapılan genel seçimlere ikinci sırada girdi. Seçimler sonrasında muhtemel görülen koalisyon hükûmetinde de aktif rol alması bekleniyor. Köklü bir Irak ailesine mensup eski başbakan Iyad (Eyad) Allavi’den bahsediyoruz. Geçmişi onun peşini bırakmasa da o tüm negatif durumları pozitife çevirmeyi başardı. Bunda hiç şüphesiz atalarından miras uzlaşma kültürünün büyük etkisi var.
   </p>
   <p class="MsoNormal">
    Irak’ta geçtiğimiz pazar günü düzenlenen ikinci genel seçimlere (Saddam sonrası), Ulusal Uzlaştırma Hareketi’nin lideri, Iraklılar Listesi’nin (El Irakiye Koalisyonu) de başbakan adayı olarak girdi Allavi. İşgalden sonra (2004) ABD tarafından kurulan geçici hükûmetin başbakanlığını üstlenen Allavi, 2005’te yapılan ilk genel seçimlerin ardından yerini, geniş tabanlı bir hükûmet kuran Şii İbrahim Caferi’ye bırakmıştı. Allavi son seçimlerde hem halefi Caferi, hem de başbakanlığı 2006’da Caferi’den alan Şii Nuri el Maliki ile yarıştı. Allavi’nin Iraklılar Listesi, seçimlere Caferi’nin başbakan adayı olduğu Irak Ulusal İttifakı’nın önünde, Maliki’nin aday olduğu Kanun Devleti Koalisyonu’nun da az bir farkla gerisinde girdi. Uzmanlar Allavi’nin başbakan olamasa da yeni Irak’ta bir yer alacağını öngörüyor.
   </p>
   <p class="MsoNormal">
    Irak’ta 1945’te dünyaya gelen Iyad Allavi, nöroloji (beyin hastalıkları) uzmanı. Tıp eğitimini önce Bağdat, ardından da Londra’da sürdürmüş. Saddam’la da Bağdat’taki üniversite yıllarında tanışmış. Şii Allavi ailesi Irak siyasetinde geçmişte de önemli roller üstlendi.
   </p>
   <p class="MsoNormal">
    Osmanlı döneminde Allavi’nin dedesi Hacı Allavi, Bağdat vilayetinin yönetiminde olan en etkili üç kişiden biriydi. Hacı Allavi İngiliz işgal yönetimi sırasında da siyasi faaliyetlerini sürdürdü. Allavi’nin babası Hüseyin Allavi ise Nahda Partisi’nin (Hizbul Nahda) kurucuları arasında yer aldı. Nahda Partisi, Şiilerin hükûmet işlerinde sayıca daha fazla yer alması için mücadele etmesine karşın aynı zamanda Sünni merkezli yönetimlerle çalışmayı kabul ediyordu. Allavi’nin hem babası hem de amcası Monarşi döneminde sağlık, bayındırlık, sosyal işler ve ulaştırma bakanlığı gibi alanlarda hizmetlerde bulunmuştu. Son dönemde Allaviler Irak’ta Saddam’a suikastlar düzenleyen bir aile olarak biliniyor.
   </p>
   <p class="MsoNormal">
    ‘CIA VE MI6 İLE BAĞLANTILIYDI’
   </p>
   <p class="MsoNormal">
    Hayatının büyük bir bölümünü sürgünde geçiren (1970-2003) Allavi, bugün ülkedeki mezhep ve etniğe dayalı siyaset anlayışını kırabilmiş ender siyasetçilerden biri. Şii olmasına rağmen kurduğu El Irakiye Koalisyonu’na Sünni Arapları ve Baasçıları da dâhil etmeyi başardı. Bu durumun arkasında Şii olmasına rağmen hem liberal ve laik politikaları savunması hem de geçmişi yatıyor. Zira Iyad Allavi, Baasçıların tanıdığı bir isim. 1963’te katıldığı Baas Partisi’nde önemli görevler üstlenmişti. Bir dönem partinin Avrupa sorumlusuydu. 1970’lerde Saddam’la ters düşüp ciddi bir suikast atlatınca Saddam ve Baas’la irtibatını kopardı. Hatta 1970’ten bu yana bulunduğu Londra’da etkin bir Saddam muhalifliği yürüttü. Bu dönemde hem İngiliz istihbaratı MI6 hem de ABD istihbaratı CIA ile ciddi bağlar kurduğu, Saddam’a karşı birtakım operasyonlara destek verdiği Batı basınında dahi yazılmıştı. Saddam’dan kaçan rejim karşıtı asker ve bürokratlara sahip çıkıyordu. Hatta 1995’te Saddam’ın damadı Hüseyin Kamil El Macid’in Ürdün’e kaçırılmasını organize etmişti. 1991’de oluşturduğu Irak Ulusal Mutabakatı (INA), 1996’da kurduğu dış destekli El Mustakbel (Gelecek) radyosuyla tam 25 yıl Saddam’a karşı çalıştı. 1996’da bir de başarısız darbe girişimi oldu. Destekçisi 100 subay tutuklandı, 30’u idam edildi.
   </p>
   <p class="MsoNormal">
    Sürgünlüğü ABD’nin 2003’te Irak’a girip Saddam’ı devirmesiyle son buldu. Amerikan kuvvetlerinin ülkede kontrolü sağlamasının ardından doğduğu topraklara geri döndü Allavi. Sürgünlüğü tam 33 yıl sürmüştü. Gerçi sürgünün, Saddam’a karşı giriştiği savaşın karşılığını da aldı. Batı onun ‘müttefik’liğini unutmadı. 2004’te ABD tarafından kurulan geçici hükûmete başbakan olarak atandı. Haziran 2005’e kadar da bu görevi yürüttü.
   </p>
   <p class="MsoNormal">
    Geçici başkanlığı kesinleştiği günlerde hakkında çıkan haberler onu bir hayli rahatsız etmişti. Mesela Amerikan New York Times gazetesi, Allavi’nin başkanlığını “CIA bağlantılı sürgün, başbakan olacak” başlığıyla duyuruyordu 29 Mayıs 2004 tarihli nüshasında. İngiliz The Independent da “MI6 bağlantılı Iraklı, başbakan” manşetini atmıştı. İlgili haberlerde Allavi’nin Saddam’ı devirmek için CIA ve MI6 ile nasıl çalıştığını anlatıyordu.
   </p>
   <p class="MsoNormal">
    Gerçi Allavi geçici başbakanlık döneminde de ABD ve İngiltere ile yakın bağlantılarını korudu. Bir yıl kaldığı bu göreve damgasını, direnişteki Sünni Araplar ve Şii gruplara karşı işgal kuvvetleriyle birlikte giriştiği kanlı operasyonlarla vurdu. Bugün hem Sünni Araplar hem de Şiilere yakın dursa da o günlerde bu gruplar için büyük düşmandı Allavi. Zira Ağustos 2004’te Necef’te Sadr’a bağlı Mehdi Ordusu’na, Kasım 2005’te de Felluce’de Sünni gruplara karşı kapsamlı operasyon düzenleyen Allavi’ydi. Gelinen noktada Allavi’nin hem Sünni Araplar hem de Şii’lerden destek alması hiç de küçümsenmeyecek bir durum. Arada onca yaşanana rağmen Baasçıları da koalisyonuna dâhil etmeyi başardı. O artık Baasçıların da başbakan adayı.
   </p>
   <p class="MsoNormal">
    Abant İzzet Baysal Üniversitesi Öğretim Üyesi ve Ortadoğu Stratejik Araştırmalar Merkezi (ORSAM) Danışmanı Yrd. Doç. Dr. Veysel Ayhan, Allavi’nin son seçimde Baasçılardan açıkça destek aldığını doğruluyor. Ona göre Şiilerin seküler kısmı ile Sünni Arapların bir bölümü son seçimde Allavi’yi destekledi: “Allavi’nin
    <span>
    </span>
    Muhafazakâr Şiilerden destek alması mümkün değil belki ama Baas döneminde rejimle iş birliği yapan Şii grupları yanına çekti. Seçimde Baasçılar ve Türkmenler de Allavi koalisyonunda yer aldı.”
   </p>
   <p class="MsoNormal">
    Iyad Allavi’nin birbirinden farklı bunca etnik grubu bir koalisyon altında toplamasında hiç şüphesiz atalarından kalan uzlaşmacı yönünün büyük katkısı var. Bununla birlikte uluslararası konjonktürü de iyi okuyan bir siyasetçi. Türkmenleri koalisyona katmasında Türkiye’ye sık sık düzenlediği ziyaretlerin önemli bir katkısı var elbette. Ankara’ya seçimin hemen öncesinde düzenlediği son ziyarette Cumhurbaşkanı Abdullah Gül, Başbakan Recep Tayyip Erdoğan ve Dışişleri Bakanı Ahmet Davutoğlu ile bir araya gelmiş, Türkiye’yi Irak’taki modernleşme, istikrar ve ilerleme için itici bir güç olarak gördüğünü ifade etmişti.
   </p>
   <p class="MsoNormal">
    İstanbul Ticaret Üniversitesi’nden Yrd. Doç. Dr. Mesut Özcan, Ankara’nın Irak’taki tüm gruplarla diyalog içinde olduğunu, ama diğerleriyle kıyaslandığında Allavi ile daha sıkı bir iletişim bulunduğunu belirtiyor: “Diğerleri ile kıyaslanınca Allavi ile iletişim daha iyi. Çünkü Allavi tüm Irak’ı temsil iddiasında. Ayrıca Allavi ile ittifak yapan Tarık El Haşimi ile Türkiye arasındaki yakınlık da Allavi’ye daha olumlu bakmasına neden olabilir.”
   </p>
   <p class="MsoNormal">
    Gelinen noktada, Şii olmasına karşın mezhepçi olmayan bir koalisyona yönelmesi, uzlaşma, iş birliği ve istikrara dönük mesajlar vermesi, mezhepsel ayrıma karşı durup güçlü Sünni grup ve partilerin yanı sıra Baasçılara el uzatması hiç şüphesiz Allavi’yi Irak siyasetinde üst noktalara taşıyor. Belki 7 Mart seçimleri ona başbakanlık kapılarını aralamayacak ama Allavi bundan sonraki günlerde ülkedeki denklemin önemli bir parçası olacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E376F9F10394E53B5B022809BC1C5E96?newsId=26270), [web.archive.org (arşiv bağlantısı)](http://web.archive.org/web/20120531191715/http://www.aksiyon.com.tr:80/aksiyon/newsDetail_getNewsById.action;jsessionid=E376F9F10394E53B5B022809BC1C5E96?newsId=26270)
