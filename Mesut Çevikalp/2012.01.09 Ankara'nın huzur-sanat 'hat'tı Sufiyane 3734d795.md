# Ankara’nın huzur-sanat ‘hat’tı: Sufiyane

*Mesut Çevikalp 2012.01.09*

<font class="agenda2NewsSpot">
 Ankara’da açılan Sufiyane, tasavvuf ile klasik Türk sanatlarının tüm güzelliklerini tek çatı altında buluşturuyor. Sıra dışı konsepti, dervişane tavırlı çalışanlarıyla Ankara’nın boğucu yoğunluğunda kaçıp gelenlere huzur sunuyor.
</font>
<font class="newsDetail">
 <p>
  Dışarıdan bakıldığında sıradan bir sanat evini andırıyordu. İçeriye attığımız ilk adımla birlikte sıra dışı bir mekâna girdiğimizi anlıyoruz. Fonda inceden çalan ney, etrafı saran hoş esanslar ve bakışları tutsak alan hat levhaları… Çok geçmeden ortamdaki huzurun üzerinize çiselediğini hissediyorsunuz. Mütevazı mekânın derdi bu zaten. Günün meşgalesi içinde boğulanlara nefes aldırmak, zamanla yarışı dondurup iç dünyanın kapılarını aralamak. Yeni açılmasına rağmen ziyaret trafiğinin yoğunluğu ‘Sufiyane’nin amacı doğrultusunda mesafe katettiğini ispatlıyor.
 </p>
 <p>
  7 Mayıs’ta Çukurambar’ın sakin bir sokağında faaliyete giren ‘Sufiyane’ ne sanat evi ne de kitapçı. Türkiye’de eşi benzeri olmayan, ismiyle müsemma bir konsepti var. Yani ‘tasavvufla ilgili, mutasavvıflara yakışır olan’ her şeye açık kapısı. Hat, tezhib, tesbih… Neredeyse tüm klasik Türk sanatlarıyla ilgili eser mevcut mekânda. Hat sanatının zirve örneklerinin yanında yağlı boya tabloları, esans ve tasavvuf kitapları da satışa sunuluyor. Ortamdaki huzur atmosferine uymayan ürünlere özellikle yer verilmiyor. Sufiyane’de eserlerin gösterişinden çok anlam ve muhteva değeri ön planda tutuluyor. Sanatçı konusunda da oldukça seçiciler. Mesela sadece Feyzullah Kalaycı’nın tesbihlerini sergiliyorlar. Hat levhaları da ağırlıklı olarak Mehmed ve Osman Özçay kardeşlere, yağlı boya tablolar ise Ali Bursalı’ya ait.
 </p>
 <p>
  Sufiyane’yi özel kılan diğer bir yönü de ev sahipliği yaptığı etkinlikleri. Ücretsiz bay-bayan Kur’an, tefsir, hadis, ilmihal kurslarının yanında cüzi bedel karşılığında alanında uzman hocalarla hat, tezhib, ebru ve ney kursları var. Kursiyerler eğitim döneminde ihtiyaç duyacakları malzemeyi Sufiyane’den de temin edebiliyor. Sufiyane, sanatçı ile sanatseveri buluşturmaya matuf haricî etkinliklere de imkân doğrultusunda kapı aralıyor. Bu yönde İstanbul, Konya gibi illere de açılması konusunda yoğun talep aldıklarını ancak şimdilik yeni şubeye sıcak bakmadıklarını vurguluyorlar.
 </p>
 <p>
  Sufiyane’nin ‘fikir babası’ Sami Oral’a mekânın hikâyesini soruyoruz. Projeyi 10 yıldır planladığını, şartların bu yıl olgunlaşması üzerine ortağı Erdal Türk ile hayata geçirdiğini anlatıyor. Unutulmaya yüz tutan klasik Türk sanatlarına sahip çıkmak için işe koyulduğunu, kâr etme düşüncesinde olmadığını söylüyor: “Sufiyane dernek veya vakıf çatısı altında olmadan özel bir müteşebbisin profesyonel bir anlayışı ile hizmete başladı. Vakıf altında olsaydı bu özgün konsepti koruyamayabilirdik. Bizim için hat ve yağlı boya levhalarımız kadar sohbet ve kurslarımız da önemli.”
 </p>
 <p>
  Beklenenden daha büyük ilgiyle karşılaştıklarını vurguluyor Sami Bey. Bundan dolayı pazar günleri de açık olduklarını belirtiyor. Ramazan boyunca gece yarılarına kadar ziyaretçi kabul etmişler: “Aslında derdimiz mekânın dolması değil. Sufiyane’de sakin ve huzurlu bir ortam oluşturmaya çalışıyoruz. İnsanların öğle aralarında, mesai çıkışlarında buraya gelip huzur bulmalarını istiyoruz. Ziyaretçilerimizde de böyle bir yöneliş var. Yazılarını Sufiyane’nin özel çayı eşliğinde yazmak isteyen gazeteciler var mesela. Derviş evinde, derviş misafirperverliği ile ağırlıyoruz onları. Aldığımız manevi dönüşler bu yöndeki çabamızı kamçılıyor.”
 </p>
 <p>
  Duygu yüklü mektuplar aldıklarına değiniyor Sami Bey. Hat levhalarını gözyaşlarıyla inceleyenlere şahit olmuş. Ankara’da bu yönde bir açlık olduğunu onlar da Sufiyane’nin açılmasından sonra fark etmiş: “Sık sık hayır dualı mektuplar, telefonlar alıyoruz. Daha büyük bir mekâna geçmemizi, ikinci şubemizi açmamızı isteyenler de oluyor. Bu talepler çalışma azmimizi artırıyor.”
 </p>
 <p>
  Bu tür el emeği, göz nuru eserlere cüzi fiyat biçmek güç olsa da Sufiyane’de her keseye uygun ürün mevcut. Levhalar 40 liradan başlıyor, 50 bine kadar çıkıyor. Esans ve tespihler için de durum aynı. Tabloların, levhaların ömürlük alındığı hesaba katıldığında verilen para çok gelmiyor insana.
 </p>
 <p>
  <strong>
   Ünlü isimler müdavimi
  </strong>
 </p>
 <p>
  Son dönemde en çok ‘hiç’ yazılı levha satılmış. Yeni göreve atanan bürokratlara, makamı yükselen idarecilere hediye edilen bu kısa yazının derin anlamı da var elbette. Sami Bey’e onu soruyoruz: “Bu levha insana bütün güç ve kudretin, gerçek ve bizatihi varlığın tek Allah’a ait olduğunu, kendisinin de bu muazzam varlık ve kudret karşısında bir ‘hiç’ hükmünde kalması gerektiğini ifade ediyor.”
 </p>
 <p>
  ‘Hiç’ yazılarının yanında Efendimiz’in Hilye-i Şerif’i de yoğun ilgi görüyormuş. Hilye-i Şerif, İslam inancı Hz. Peygamber’in (sas) resminin yapılmasına izin vermediği için onun sözle tasviri neticesinde oluştu. Bu levhaların, asıldığı mekâna huzur, mutluluk ve bereket getireceğine, duvarında yer aldığı evi kötülüklerden, özellikle de hırsızlık ve yangından koruyacağına inanılır. Sufiyane’de Hilye-i Şerif’in çok farklı çeşitlerini incelemek mümkün.
 </p>
 <p>
  Sami Bey, bugün Türk sanatlarına yönelik yeni bir ilgi oluştuğunu, bunu artırmak için çalıştıklarını ifade ediyor: “Osmanlı’da münevver kesim evini, işyerini mesleğine uygun hat levhalarıyla süslermiş. Mesela ev alana Hilye-i Şerif, çocuğu doğana sığındırıcı sureler yazılı levhalar hediye edilirmiş. Maalesef bu gelenek unutulmuş sonraları. Biz Sufiyane’de bu güzel âdetleri yeniden canlandırmaya çalışıyoruz. Bu yönde mesafe de katettik. Hilye-i Şerif ve sığındırıcı sure levhaları talebi her geçen gün artıyor. Zira bu hediye levhalar asıldıkları yerde olduğu müddetçe hediye edene de sevap kazandırıyor. Bir bakıma amel noktasında tükenmeyecek bir hayra dönüşüyor. Tanınmış simalar, bürokrasi kesimi ile başkentin önde gelen iş adamları Sufiyane’nin farkına vardılar. Hediye seçimlerini bizden yapıyorlar. Böylece Sufiyane üzerinden klasik sanat eserleri  ile sanatçılarının varlıklarını sürdürmesine de destek oluyorlar.”
 </p>
 <p>
 </p>
</font>

## Yorumlar

### sebahat yörük, 2012-01-14
> Tebrikler. Acil Aydın'a da gelmeli bu faaliyet, biz kendi çapımızda yapmaya çalışıyoruz. 

Kaynak: [www.aksiyon.com.tr](http://www.aksiyon.com.tr:80/aksiyon/haber-31551-ankaranin-huzur-sanat-hatti-sufiyane-.html), [web.archive.org (arşiv bağlantısı)](http://web.archive.org/web/20120121023903/http://www.aksiyon.com.tr:80/aksiyon/haber-31551-ankaranin-huzur-sanat-hatti-sufiyane-.html)
