# 'Cellat'ın maskesi düştü

*Mesut Çevikalp 2015.03.10*

<div class="pNewsDetailMainContent" itemprop="articleBody">
 <p>
  İngiliz SKY News televizyonu, kafa kesme videolarıyla gündeme gelen ‘John’ lakaplı IŞİD celladının maskesini düşürdü. Kanal, İngiliz güvenlik birimlerinden elde ettiği istihbari bilgiler üzerinden ‘cellat John’un gerçek kimliğine ulaştı. Akıcı İngilizcesi ile dikkat çeken eylemcinin Londralı Muhammed Emvazi olduğunu açıkladı. Irak asıllı, Kuveyt doğumlu yirmili yaşlardaki Emvazi’nin radikallere katılmadan önce Batı Londra’da yaşadığını duyurdu. Kanal, Westminster Üniversitesi’nde bilgisayar programcılığı bölümünde okuyan Emvazi’nin 2006’da Somali’ye gittiğini, o ziyarette El Kaideci Eş Şebab örgütüyle temasa geçtiğini ileri sürdü. Haberde, İngiliz güvenlik birimlerinin hakkında denetim kararı çıkarmasına rağmen 2013’te Suriye’ye geçtiğine işaret edildi. İngiliz güvenlik güçleri tarafından daha önce sorgulanan Emvazi’nin herhangi bir suç kaydı bulunmadığı vurgulandı. Emvazi’nin kimliğinin açığa çıkması üzerine Kuveyt’te yaşayan anne ve babası sorgulandı. Babası Jassem Abdul Karim (51), oğlunun 2010’da mezun olduktan sonra İngiltere’de iş bulamadığını, geri dönüp bir müddet Kuveyt’te yaşadığını, 2012’de Suriyelilere insani yardımda bulunmak üzere Türkiye’ye gittiğini anlattı: “2013 yılında bizi arayıp benden ve annesinden Suriye’de insani hizmetlere katılacağını ve helallik istediğini söyledi. Sonradan onu televizyonlarda kafa keserken gördük. O günden beri onun ölüm haberini bekliyorum.” Annesi Ghaneya da oğluyla en son Türkiye’den konuştuğunu, IŞİD’e katıldığını kafa kesme videosunu görünce anladığını ifade etti: “İlk infaz videosunu seyrederken onu sesinden tanıdım. O an infazı gerçekleştirenin oğlum olduğunu gördüm.” BBC’ye konuşan eski bir IŞİD militanı Ebu Ayman, Emvazi’yi içine kapanık, asosyal biri olarak tasvir etti: “Emvazi kimseyle sohbet etmezdi, hep tek başına vakit geçirirdi. Hiç konuşmazdı. İlk tanıştığımız dönemde ikimiz de Esed rejimine karşı savaşan sıradan askerlerdik. Ancak sonradan o öne çıkarıldı. IŞİD’in profesyonel psikologları var. Kimi seçeceklerini ve nasıl meşhur edeceklerini çok iyi biliyorlar.” İlk infazını ağustosta ABD’li gazeteci James Foley’in başını keserek gerçekleştiren cellat John, ardından Amerikalı gazeteci Steven Sotloff, İngiliz yardım görevlisi David Haines, İngiliz taksi şoförü Alan Henning ve Amerikalı yardım görevlisi Peter Kassig’in infazlarında boy gösterdi.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/cellatin-maskesi-dustu_550084), [web.archive.org (arşiv bağlantısı)](http://web.archive.org/web/20150706153948/http://www.aksiyon.com.tr/dunya/cellatin-maskesi-dustu_550084)
