# 100 yıllık hesaplaşma

*Mesut Çevikalp 2015.03.31*

<div class="pNewsDetailMainContent" itemprop="articleBody">
 <p>
  İpek Üniversitesi, yüzüncü yıldönümünde I. Dünya Savaşı’nın Ortadoğu’da bıraktığı ateşten mirası ve bugüne yansımalarını masaya yatırıyor. Arap Baharı etkisiyle bir kez daha altüst olan bölgede talih bu kez Kürtlere göz kırpıyor.
 </p>
 <p>
  Birinci Dünya Savaşı, ilk anılışıyla ‘Büyük Savaş’ modern dünyayı dramatik şekilde değiştirdi. Topu topu 4 yıl (1914-1918) sürdü! Ancak sanattan medyaya, diplomasiden sanayiye hayatın her hücresine nüfuz etti. İnsanoğlu, kitlesel silah, manipülatör medya, sınırı aşan savaşla tanıştı! ‘İnsanlığa karşı suç’ ilk bu savaşta işlendi. Batmaz denilen gemiler battı, yıkılmaz denen imparatorluklar yıkıldı. Uluslararası ilişkilerin zemini kaydı. İdeolojik, jeopolitik sınırlar değişti. Çöken sistemin yerine, Ortadoğu üzerinden yeni bir dünya düzen kurgulandı. Galiplerin  (İtilaf devletleri) mağluplara (İttifak devletleri) dayattığı ‘barış anlaşmaları’ barışa hizmet etmedi. Aksine yeni savaşa kapı araladı! İkinci Cihan Harbi dindi, Soğuk Savaş başladı! ‘Büyük Savaş’ın küresel rezonansı bir asır sürdü…
 </p>
 <p>
  Keza Ortadoğu’da bugünlerde yaşanan tüm etnik, mezhebi çatışmaların temelinde de Büyük Savaş’ın kurduğu çarpık dünya düzeni (Sykes-Picot) yatıyor. Galiplerin 100 yıl önce etnik, mezhep, tarihi dokuyu göz ardı ederek, cetvellerle çizdiği sınırlar bir asır boyunca gerilimlere, çatışmalara sebep oldu. ABD gibi Avrupalılara bölgeye müdahil olma imkânı veren Sykes-Picot düzeni Ortadoğu petrolleri üzerinden tüm dünyayı çalkantılara sürükledi, istikrarsızlaştırdı. Osmanlı sonrası yerine oturmayan taşlar günü geldiğinde Batı’yı da vurdu!
 </p>
 <p>
  Büyük Savaş’ın yüzüncü yılında Ortadoğu’daki fay hatları yeniden hareketli. Başlangıçta ‘Arap Baharı’ denilen, köhne diktatörleri deviren yeni sürecin özünde haricilerin vitrin değiştirme operasyonu olduğu görüldü! Yarım asırlık diktatörleri, rejimleri yıkıp, sınırları esneten kalkışma özünde bölgeye diz çöktüren Sykes-Picot düzenine, Batı denklemine dokunmadı, dokunamadı. Günün sonunda liderler, yönetimler, düşmanlar, söylemler değişti, asırlık denklem değişmedi. Büyük Savaş’tan miras rezonans arttı, etnik-mezhebi çatışma derinleşti. Nüfus ve nüfuz mücadelesi yeniden alevlendi. Ortadoğu’nun üç atlısı; Türkler, Kürtler ve Araplar yüzyıl önceki tarihi kavşağa geri döndü!
 </p>
 <p>
  <strong>
   Türkiye’de bilgi çok, analiz eksik
  </strong>
 </p>
 <p>
  Siyaset bilimcilerin ekseriyeti Ortadoğu’da Arap Baharı ile başlayan yeni kırılmayı Büyük Savaş üzerinden okuma eğiliminde. İpek Üniversitesi akademik dünyada, ilmi düzeyde süren bu anlamlandırma çabasını kamuoyuna taşıdı. Ankara kampüsünde 30 Mart’ta düzenlenen ‘Türkler, Kürtler ve Araplar: Birinci Dünya Savaşı’ndan sonraki 100 yıl’ konferansı konuya kafa yoran yerli ve yabancı uzmanı bir araya getirdi. Şükrü Hanioğlu, Michael Werz, Ahmet T. Kuru, Soli Özel, Dlawer Ala’Aldeen, Gökhan Bacık gibi alanın önde gelen isimleri gün boyunca Ortadoğu’nun son yüz yılını, Sykes-Picot düzenini, Arap Baharı sürecini, yeni dönemde öne çıkan unsurları (Selefiler, IŞİD, PKK gibi) masaya yatırdı. Yeni düzenin bölgenin üç saç ayağını; Türkler, Kürtler ve Araplar’ı nasıl etkilediğini, bundan sonra nasıl etkileyeceğini analiz etti.
 </p>
 <p>
  Küresel akademik anketler Ortadoğu’daki bilimsel yayınların yarısını tek başına Türkiye’nin ürettiğine işaret ediyor. Ancak üretilen bilgilerin topluma, siyasete ve bürokrasiye kazandırılmasında sorun var. Zira Türkiye’de bilimsel makalelerin akacağı, işleneceği mecra, merkez sıkıntısı var. Türkiye çalışmalarında da durum aynı. İpek Üniversitesi Siyaset Bilimi Bölümü ‘Türkiye Çalışmaları Yıllık Konferansları’ inisiyatifiyle söz konusu bilgi işleme tıkanıklığına aşmaya çalışıyor. ‘Türkler, Kürtler ve Araplar: Birinci Dünya Savaşı’ndan sonraki 100 yıl’ konferansı işte bu çabanın bir meyvesi.
 </p>
 <p>
  Tertip heyetinden Yrd. Doç. Dr. Hakkı Taş, I. Dünya Savaşı’nın yüzüncü yıl dönümü olması hasebiyle konferanslar dizisine Ortadoğu üzerinden başlamaya karar verdiklerini aktarıyor. Tarih, siyaset bilimi, uluslararası ilişkiler ve sosyoloji uzmanlarını bir araya getirerek, savaşa dair disiplinler arası bir çalışma ortaya çıkarmaya çalıştıklarını belirtiyor. Bizatihi savaşı, sonuçlarını ve bölgeye yansımalarının yanında bugünlerde Ortadoğu’da yaşananlarla ilişkisini irdelediklerini vurguluyor: “100 yıl önce de savaş vardı, sınırlar belirsizdi. Günümüzde de aynı topraklarda savaş cereyan ediyor, sınırlar hala belirsiz. Bugünü sadece son 5 yılın dinamikleriyle değil, bölgenin tarihinde önemli bir kırılma noktası olan bu savaşın etkileriyle incelemenin anlamlı olabileceğini düşünüyoruz.”
 </p>
 <p>
  Konferansa San Diego Eyalet Üniversitesi’nden katılan Siyaset Bilimci Doç. Dr. Ahmet T. Kuru, Ortadoğu’da kısır döngü şeklinde kimi zaman dinip kimi zaman alevlenen çatışma halini tarihten bu yana onarılamayan iktisadi ve eğitimsel zayıflığa bağlıyor. Batılıların bölgeyi sömürmek için I. Dünya Savaşı sonrasında kurdukları çarpık düzenin Ortadoğu’daki sosyo-ekonomik sorunları daha da derinleştirdiğine işaret ediyor: “Savaştan sonra Ortadoğu’yu kendi menfaatlerine göre dizayn eden Batılılar, bölgeden ayrılma vakitleri geldiğinde arkalarında zayıf devletler bıraktı. Söz konusu devletler kendi ayakları üstünde kalamadı. Çünkü eğitim, iktisat ve siyasi yönetim konusunda yeterli birikime ulaşamamışlardı.”
 </p>
 <p>
  Hâlbuki I. Dünya Savaşı öncesinde ortaya çıkan Arap milliyetçilerinde naif bir sevinç vardı. Türkleri topraklarında çıkardıkları gün bağımsızlığa ulaşacaklarını düşünüyorlardı. Hesapları tutmadı! Osmanlı’dan boşalan yeri önce Batılılar, ardından da Batı ile iş tutan ‘gayri milli’ unsurlar doldurdu. Bir asır sonra Filistin, Suriye, Irak, Tunus, Yemen’de mevcut durumun Osmanlı döneminden kötü olduğu görülüyor. Toplum tabanlarında sosyo-ekonomik düzen sağlanamadığı için yönetim katında yaşanan marjinal değişimler ülkeye ivme getirmiyor.
 </p>
 <p>
  Doç. Dr. Kuru, ‘Arap Baharı’nın coğrafyaya olumlu manada çok bir şey kazandırmadığını düşünüyor. Ortadoğu’da bir asır önce yerinden edilen taşların hâlâ oturmadığını, dâhili bir inisiyatif olmadan, harici müdahalelerle de oturmayacağını savunuyor: “Ortadoğu’nun Batı’dan öğreneceği çok şey var. Bölge ülkeleri akılcılık, insana saygı, kritik düşünme, disiplinli çalışma, liyakate önem verme gibi hayati değerlerden yoksun.”
 </p>
 <p>
  <strong>
   Arap Baharı Kürtlere kazandırdı
  </strong>
 </p>
 <p>
  Aynen yüz yıl önceki Büyük Savaş gibi Arap Baharı çalkantısı da Ortadoğu’da bazı aktörleri batırırken bazılarını yükseltiyor. Genel fotoğrafa bakıldığında süreçte öne çıkan unsurun Suriye Kürtleri ile PKK/PYD olduğu görülüyor. Hiç şüphesi bunda Irak-Suriye ekseninde terör estiren Irak Şam İslam Devleti’nin (IŞİD) de önemli rolü var. Zira Batılılar nazarından Kürtler/PKK sahada IŞİD’e karşı savaşan grupların başında geliyor. Saddam döneminde kurulan Batı-Kürt ilişkileri ortak düşman (IŞİD) üzerinden stratejik müttefikliğe evirilme yolunda.
 </p>
 <p>
  Washington merkezli Center For American Progress (CAP) adlı düşünce kuruluşundan Michael Werz, yeni dönemde ABD’nin Ortadoğu Kürtler ile PKK’ya yönelik politikalarını değiştirmeye yönelebileceğine işaret ediyor: “IŞİD gibi şiddet yanlısı radikallerin Irak ve Suriye yayılması sürüyor, merkezi hükümetlerin etkisi zayıflıyor. Bu durum Türkiye, Irak ve Suriye’deki Kürt siyasi-askeri unsurlarının önemi artırtıyor. Bu gelişmeler ışığında ABD, Türkiye’nin güney sınırındaki siyasal tabloyu gözden geçirip, Türkiye, Irak ve Suriye’deki Kürtlere yönelik politikasını yeniden değerlendirmeli. Aynı denklem terör listesine girmemiş olan PYD için de geçerli. PYD, Suriye’deki barış sürecinde önemli bir faktör olacak. Uluslararası toplumun bölgede PYD gibi yeni ortaklara ihtiyaç duyuyor. Zira bölgedeki Kürt örgütleri uzun dönemli istikrarın asıl unsurları olacak.”
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/100-yillik-hesaplasma_550333), [web.archive.org (arşiv bağlantısı)](http://web.archive.org/web/20150731051454/http://www.aksiyon.com.tr/ortadogu/100-yillik-hesaplasma_550333)
