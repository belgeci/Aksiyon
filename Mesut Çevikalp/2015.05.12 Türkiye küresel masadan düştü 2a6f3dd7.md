# Türkiye küresel masadan düştü

*Mesut Çevikalp 2015.05.12*

<div class="pNewsDetailMainContent" itemprop="articleBody">
 <p>
  ‘Otoriter Yönetim’ tercihi Türkiye’yi küresel platformlarda yalnızlaştırıyor. Oysa ‘sıfır sorun’ vizyonu ile güçlendirilmiş dış politika Ankara’yı batı-doğu ekseninde öne çıkarmıştı. Bugün BM ve AB’de kaybettiğimiz itibar bile önümüzdeki faturayı göstermeye yetiyor.
 </p>
 <p>
  Üzerinde ısrarla durduğum nokta, etrafı sıcak çatışma alanlarıyla çevrili Türkiye’nin askerî değil siyasî çözümler üretebilen, siyasî ihtilafların silahla değil müzakere yolu ile hallini sağlayabilen etkili, muktedir ve basiretli bir devlet olduğu imajının sarsılmaması gereğidir. Türkiye bu imajı kaybeder ve etrafındaki her çatışmanın içinde taraf olarak yer alırsa tahmin edilemeyecek kadar yıpranır. Dış politikada güvenilirliğini, iç politikada itibarını kaybetmiş bir Türkiye sadece bölgesel güç olma şansını, 400 senede bir önüne çıkan dünyanın en büyük devletlerinden biri olma fırsatını kaçırmakla kalmaz, Allah korusun parçalanma eşiğine gelebilir.”
 </p>
 <p>
  8. Cumhurbaşkanı Turgut Özal’a ait bu sözler. 1992’de Türkiye Günlüğü dergisinde yayımlanan uzun mülakattan. Mustafa Çalık’ın imzasıyla yayımlanan röportaj “Türkiye’nin önüne hacet kapıları açılmıştır” başlığını taşıyor. ‘Hacet kapısı’ söylemini siyasete 1990’larda Özal kazandırdı. ‘Dua ve dileklerin kabul edildiği kapı’ya işaret eden bu tabiri ‘tarihî fırsat’ anlamında kullandı. Mülakatta Özal, Soğuk Savaş’ın sona ermesini, Sovyetler’in dağılmasını, Türki cumhuriyetlerin ortaya çıkmasını, Balkanlar’daki rejim değişikliklerini Türkiye’nin uluslararası sistemde yükselişi için tarihî fırsat  görüyordu: “Türkiye’nin önünde ancak asırlar içinde bir kez gelecek hacet kapıları açılmıştır.”
 </p>
 <p>
  Özal’ın penceresinden bakıldığında Ankara’nın son dönemde açılan bir fırsat kapısını daha değerlendiremediği görülüyor! 2010’da Tunuslu seyyar satıcının tutuşturduğu Arap Baharı ateşi kısa sürede bölgeye yayıldı. Asırlık diktatörlükler yıkılırken AKP hükümeti muğlak sürecin yürütücülüğüne soyundu, ülkelerdeki cephelerden birinin tarafına geçti. ABD-Avrupa ekseninin mesafeli durduğu; Rusya, İran ve Çin kanadının karşı çıktığı Arap Baharı sürecini hâliyle dizginleyemediği gibi altında kaldı. Mısır ve Suriye ile diplomatik ilişkileri son buldu. İran, Irak ve Rusya ile karşı karşıya geldi. Suriye, Mısır ve Yemen elçiliklerini kapattı. Suriye, Mısır, Yemen ve Tunus’ta kaybeden taraf oldu. Tarihî bağlarını, nüfuzunu sıfırladı.
 </p>
 <p>
  Yanlış hesaplamayla ‘100 bin’ olarak belirlenen mülteci kotası 2 milyonu aştı. Sınırda açılan kampların ekonomik-sosyal maliyeti altında ezildi, eziliyor. Buna karşılık, sürecin başında Arap Baharı’na karşı  ‘temkinli bekleme’ moduna geçen ülkeler masasında faturayla karşılaşmadı. Tarihi, süreci ve yönelişi doğru okuyamayan Ankara ise kaybetti.
 </p>
 <p>
  Hâlbuki AKP işin başında ‘Arap Baharı sürecini yönettiğini’ dillendiriyordu. Meclis çatısı altında ‘Ortadoğu’nun hamisi ve hadimi olmaya’ soyunduklarını vurgulamakta beis görmüyordu. Dönemin Dışişleri Bakanı Ahmet Davutoğlu ‘Ortadoğu’da bizden habersiz yaprak kıpırdamaz’ diyordu. Birkaç yıl önce sarmaş dolaş olunan Suriye rejimi ile köprüler atılıp savaşın eşiğine gelindiğinde “Emevi Camii’nde namaz kılacağız” diyenler de oldu! Netice ortada! Türk hükümeti Şam’a girmek şöyle dursun, Halep yolu üzerindeki vatan toprağı Süleyman Şah’ı koruyamadı. 38 kilometre içerideki mezar ile askerî karakolu bir gece operasyonu ile sınıra taşıdı! Bu hamle AKP’nin Arap Baharı ve Suriye politikalarının çöküşü olarak değerlendirildi.
 </p>
 <p>
  <strong>
   IŞİD HESABI DA TUTMADI
  </strong>
 </p>
 <p>
  ‘Süleyman Şah çekilmesi’ aynı zamanda hükümetin IŞİD okumasının da iflası anlamına geliyor. Zira AKP, Irak-Suriye ekseninde 2011’den bu yana gün gün büyüyen IŞİD tehdidini görmezden geldi. Önceliğini Esed rejiminin yıkılması olarak belirledi. Bu doğrultuda Suriye muhalefetini Türkiye’de konuşlandırdı, Özgür Suriye Ordusu ile bazı gruplara destek verdi. Ancak Haziran 2014’teki Musul Konsolosluğu baskını Ankara’nın denklemini tersyüz etti. IŞİD’in sınıra dayanması, yüksek perdeden Ankara’yı hedef alması AKP’nin bir kez daha yanlış hesap yaptığını gün yüzüne çıkardı. Hâlbuki dünya, örgütü, kendini göstermeye başladığı 2012’den itibaren mercek altına alıp terör örgütü ilan etti. Hatta IŞİD tehdidi karşısında Esed’e karşı uyguladığı baskıyı hafifletti. Rejimin çökmesi hâlinde Suriye’nin IŞİD gibi radikal Selefî grupların eline geçebileceğini gördü. IŞİD, adıyla da (Irak Şam İslam Devleti) kendine böyle bir misyon yüklüyor zaten.
 </p>
 <p>
  Washington yönetimi riski ortadan kaldırmak için yeni bir oyun kurguladı. IŞİD karşıtı koalisyonla sahadaki denklemi değiştirmeye soyundu. 60 kadar ülkenin destek verdiği koalisyon bir yandan hava bombardımanlarıyla IŞİD’i zayıflatırken diğer taraftan ılımlı muhalifleri eğitip donatmaya başladı. IŞİD/Suriye krizinde yanlış kartları oynadığını fark eden Türkiye de eğit-donat projesini destekleyeceğini duyurdu. Ancak süreç Washington-Ankara arasında çok yavaş ve sancılı ilerledi. Müzakerelerin uzamasına dikkat çeken ABD medyası, Ankara’yı IŞİD konusunda ayak diremekle itham etti! Suriyeli radikallerin silah, patlayıcı ihtiyaçlarını Türkiye’den tedarik ettiklerini dünya gündemine taşıdı.
 </p>
 <p>
  <img alt="" src="http://web.archive.org/web/20150717152839im_/http://medya.aksiyon.com.tr//aksiyon/2015/05/12/568322.jpg "/>
 </p>
 <p>
  Bu noktada öne çıkan soru: Hükümet küresel meseleleri neden doğru okuyamıyor? Birinci ve ikinci AKP iktidarları (2002, 2007) doğru bir kararla dış dünyaya açıldı, aktif diplomasi yürütmeye soyundu. Sıcak söylemlerle canlandırdığı AB üyelik süreci üzerinden Batı’da; temasa girdiği Arap Birliği, İslam İşbirliği Teşkilatı vasıtasıyla Doğu’da rol kapmaya çalıştı. Bunda kısmen başarılı da oldu. Zira Batı dünyasının çatışma ve krizlerle örülü Ortadoğu’da Türkiye gibi modern bir arabulucuya ihtiyacı vardı. Ankara, İran nükleer krizinin diplomasi masasına çekilmesinde, donmuş Karabağ sorununun çözülmesinde önemli roller oynadı.
 </p>
 <p>
  Ancak üçüncü dönemde (2011) yaşadığı güç zehirlenmesi AKP’nin iç ve dış denklemini altüst etti. Kapasiteyi aşan özgüveni, kabiliyetle örtüşmeyen söylemi önce Batı ile ilişkilerini bozdu. AB sürecinin kilitlenmesine sebep oldu. Dahası Brüksel’in ‘Kopenhag Kriterleri’ne dön’ çağrılarına kulak tıkayıp 50 yıldır dâhil olmaya çalıştığı birliği ‘mahalle kahvesine’ benzetti! Brüksel, iletişim hattını koparmasa da ilerleme raporları ve insan hakları, basın özgürlüğü açıklamaları ile AKP hükümeti değişene kadar Türkiye ile yolları ayırdıklarını hissettirdi.
 </p>
 <p>
  <strong>
   ‘ORTADOĞULU TÜRKİYE’DEN HAZZEDİLMİYOR!
  </strong>
 </p>
 <p>
  Madalyonun diğer yüzü de var. Doğu’da da ülkenin imajı aynı hızla dibe vurdu! İktidar zehirlenmesinin yol açtığı kibir ve özgüven patlamasıyla, AKP daha ilk düzlükte attan düştü! Arap komşularıyla 3-4 yıl önce ilişkileri sınırsızlaştırmaya yönelen Ankara, tepeden bakan, buyurgan tavrıyla ve art arda yaptığı yanlış hamlelerle kendi sınırları içine hapsoldu. AKP’nin Ortadoğu’daki ‘arabuluculuk’ rolünü basit görüp ‘adalet sağlayıcı’ ülke olmaya yönelmesi sahada ciddi reaksiyona sebep oldu. Takındığı ‘Pan-İslamcılığa’ kayan ‘Neo-Osmanlıcı’ söylemi Arap dünyasındaki şuuraltı ‘Osmanlı karşıtlığını’ tetikledi.
 </p>
 <p>
  Filistin de bile ikiyi bölünmüş yapıda hakem olacağına Hamas’a hamiliği tercih etti. Arap İhvan’ını da maceraya sürükleyen desteği hem onlara zarar verdi, hem de bölgesel nüfuzunu yaraladı. İsrail, Mısır, Suriye ve Yemen’den elçilerini çekti; Irak ve Libya ile diplomatik ilişkileri kopma noktasına getirdi. AB ile giriştiği sürtüşme, Batı dünyasıyla ayrışma hâli Arap sokağındaki model ülke imajını yerle bir etti. Zira Doğu, ‘Müslüman’ demokrasisiyle övündüğü Avrupalı Türkiye’yi model alıyordu! Ortadoğulu Türkiye’nin bölgeye kazandırabileceği bir değer de yoktu.
 </p>
 <p>
  Hayatının büyük bölümünü Ortadoğu başkentlerinde geçiren uluslararası ilişkiler uzmanı Kerim Balcı, Türk hükümetinin Ortadoğu’da sıkışmasını,  kapasite ve kabiliyetini aşan işlere soyunmasına bağlıyor. Geçen asrın büyük bölümünü kendi iç dünyasında, dışa kapalı yaşayan Ankara’nın küresel ve bölgesel gelişmeleri analiz edemediğini, sahadaki hakikati göremediği için de yanlış kararlara imza attığını söylüyor. Dış dünyaya açılımı 10 yıl önce başlasa da hükümetin hâlâ sahada uzman, aktif diplomat sıkıntısı yaşadığına dikkat çekiyor. Bölgesel kılcal damarları bilmeden siyaset ürettiğine, eski okumalarla yol almaya çalıştığına işaret ediyor: “AKP’nin üçüncü döneminde ortaya koyduğu Ortadoğu siyasetinin elle tutulur tarafı yok! Libya’daki Türk vatandaşlarını tahliye kararı yanlıştı. Bugün Türk işadamları, vatandaşlar geriye dönemedikleri gibi hak edişlerini de alamıyor. Keza Süleyman Şah operasyonu da yanlıştı. Türkiye kendi isteğiyle Suriye’deki ön karakolunu terk etti. Bu hamle Esed rejimini rahatlatmıştır. Mısır’da İhvan’a, Filistin’de Hamas’a sınırsız/şartsız destek Ankara’nın bölgedeki çok taraflı arabuluculuk kimliğini yaraladı. Hâlbuki Türkiye’ye 2003-2010 arasında küresel ve bölgesel anlamda değer katan da çok yönlü kimliğiydi. Şimdi AKP, ülkenin 10 yıllık diplomasi kazanımlarını kendi eliyle sıfırlamaya çalışıyor! Ne acıdır ki Türkiye’nin geri çekilerek boşalttığı alanları rakibi İran dolduruyor. Washington-Tahran arasındaki yakınlaşma da bu zaviyeden okunabilir!”
 </p>
 <p>
  ABD-Türkiye arasındaki uzaklaşma, Washington-Tahran yakınlaşması öncesi başladı. Başkan Obama, İsrail, Suriye ve Irak krizlerinde ayrı düştüğü Erdoğan ve Türk hükümeti ile ilişkilerini ‘mecburiyet’ seviyesine çekti. Zorunlu haller dışında telefona çıkmadı. Beyaz Saray hiç olmadık şekilde Türkiye’den gelen tutarsız iddiaları anında yalanladı. Son iki yılda Başbakan Ahmet Davutoğlu dâhil Türk yetkililerin ABD ziyaretlerine itibar etmedi, üst düzey randevular vermedi. Atlantik’in tavrı tez zamanda yansıdı Avrupa’ya! Brüksel, otoriterleşmeye yönelen Ankara’yı açık, sert dille uyardı. AB üyelik sürecin çıkmaza girdiğini ilan etti. Türk yetkililerle temasa geçmeme, randevu vermeme dönemi başladı. Bunda Ankara’nın basına uyguladığı akreditasyonu özgürlüklerin beşiği Avrupa’da uygulamaya çalışması büyük rol oynadı! Türk hükümetine karşı duyulan hayal kırıklığı BM’ye de yansıdı. 2015-16 dönemi BM Güvenlik Konseyi geçici üyeliğine aday olan Türkiye, 193 üye ülkeden sadece 60’ının desteğini alabildiği için elendi. Oysa aynı koltuk için 2008’de girdiği seçimde 151 gibi rekor oyla ilk turda birinci gelerek diplomatik zafere imza atmıştı. Maalesef Ankara, ikaz hükmündeki bu mevzi kaybından ders çıkarmak yerine durumu ‘dış güçler’ safsatasına bağlayıp otoriterleşme yönelişinden geri adım atmıyor. Yolsuzluk ve rüşvet iddialarına hedef olan iktidar bu dönemde dünyadan soyutlanmayı, ‘yalnızlığı’ çıkarına görüyor.
 </p>
 <p>
  <img alt="" src="http://web.archive.org/web/20150717152839im_/http://medya.aksiyon.com.tr//aksiyon/2015/05/12/568323.jpg "/>
 </p>
 <p>
  <strong>
   DIŞ GÜÇLER MASALI
  </strong>
 </p>
 <p>
  Son döneminde dış siyasette yenilgi üstüne yenilgi yaşayan hükümet, başarısızlığını kamuoyundan kaçırmak için ‘kapalı’ rejimlerden mülhem ‘dış güçler’ söylemine yöneldi. AKP’nin 7 Haziran öncesi hız verdiği dış güç/iç maşa söylemi yandaş medya üzerinden, komplocu senaryolarla köpürtülüyor. ‘Türk hükümetinin hedefe konduğu’, ‘başarısının önlendiği’, ‘liderliğinin dışlandığı’ dillendiriliyor. Hâlbuki Mavi Marmara, Türk jetinin vurulması, Musul Konsolosluğu baskını, Süleyman Şah Türbesi’ni boşaltma ve Erivan’ın protokolleri geri çekmesi gibi son dönemde yaşanan başarısızlıkların üzerinde ‘komploya’ yol açacak herhangi bir gizem yok!
 </p>
 <p>
  Yaşanan her olayın başlangıç, gelişme ve sonucu apaçık ortaydayken iç kamuoyuna servis edilen ‘dış güçler’, ‘iç işbirlikçiler’ senaryolarına itibar edilmedi. Zira AKP de bu tavrında samimi olmadığını hissettirdi. ‘Gezi’ ve ‘17-25 Aralık’ ile ilgili yayınlarından ötürü ‘dış güçler’ safına koyduğu küresel medyayı, Davutoğlu ve Erdoğan’a yönelik pozitif haber yayımladığında kutsadı.
 </p>
 <p>
  Üçüncü döneminde AKP salt komşularla ilişkileri sıfırlamadı! Ülkenin uzak coğrafyalardaki itibarını da yaraladı. Yolsuzluk ve rüşvet skandalı üzerine hükümetçe üretilen ‘Hizmet Hareketi’ düşmanlığı, camianın sınır ötesindeki müesseselerini kapattırma girişimleri hem AKP’yi hem de ülkeyi olumsuz etkiledi. Bazı ülkelere çeşitli vaatlerle giden heyetler eli boş döndü. Zira başkentler, Türk hükümetinin diplomatik teamüllere uymayan, hukuki zemini bulunmayan bu dayatmayı iç işlerine müdahale olarak algıladı. Günün sonunda AKP umduğunu alamadığı gibi imajını, itibarını kendi eliyle yıprattı.
 </p>
 <p>
  <strong>
   DIŞ POLİTİKANIN ÇÖKÜŞÜ EKONOMİYİ VURDU
  </strong>
 </p>
 <p>
  AKP ilk iki döneminde, Davutoğlu’nun girişimiyle entegre dış politika vizyonunu benimsedi. Özal’ın başbakanlığı döneminde ortaya attığı bu sistem, özellikle komşu ülkelere yönelik dış siyasetin ekonomi, su, güvenlik gibi yan konularla birlikte ele alınmasının daha verimli olacağını öngörüyordu. Davutoğlu, bakanlığı döneminde Suriye, Irak, İran gibi yakın komşulara yönelik dış politikayı bazı ekonomik-kültürel işbirlikleri ve su paylaşımı gibi unsurlarla besledi. Suriye ve Irak’la ‘sınırsız/vizesiz’ ilişkiler dönemini başlattı. İlgili ülkelerle ortak bakanlar kurulu toplantıları yaptı. Özal’ın da öngördüğü üzere uluslararası ilişkilerin yanında ekonomi, kültür paylaşımları da arttı. Ancak komşularla 2010’dan itibaren başlayan diplomatik krizler ekonomik, kültürel ve sosyal işbirliklerini de vurdu. Entegre edilmiş dış politikada yaşanan kriz Türkiye’ye ekonomik-sosyal çöküş olarak döndü. Arap sokağında itibarı hasar gören Türkiye’nin sınır ötesi ticareti dibe vurdu.
 </p>
 <p>
  İpek Üniversitesi’nden Prof. Dr. Gökhan Bacık, uluslararası ilişkilerde tabiatı gereği yavaş işleyen dış politika çarkındaki durmanın görece daha hızlı işleyen ekonomiyi, sosyal çarkları da frenlediğini aktarıyor. AKP’nin Ortadoğu coğrafyasında ilk iki döneminde kurduğu sosyo-ekonomik zemini üçüncü döneminde kendi eliyle bozduğunu vurguluyor: “Cumhuriyet yıllarında içine kapanan, dış dünya ile temas etmeyen, dış ziyaretleri asgari seviyede tutan çekingen bir Türkiye vardı. Şeflik, kendini dünyadan tecrit edip kapalı bir toplum ve ekonomi modeli kurgulamıştı. Türkiye’de son dönemde yaşananlar o dönemi hatırlatıyor. Ancak Türkiye uzun vadede yabancı yatırım çıkışına, küresel dünyadan ayrı düşmeye dayanamaz. Petrol, doğalgaz zenginliği yok zira. Araplar bile öngörülmeyen ülkelere yatırımda bulunmaz. Dolayısıyla Türk hükümetinin ağır ekonomik krizlerden tek çıkış yolu olan yabancı yatırımları, fonları kaçırmamak için otoriter yönelişinden geri dönmesi gerekiyor. Aksi hâlde ülke yaklaşmakta olan mali krizden sıyrılamaz. Dolardaki fahiş artış bu gidişatın somut göstergesi!”
 </p>
 <p>
  <img alt="" src="http://web.archive.org/web/20150717152839im_/http://medya.aksiyon.com.tr//aksiyon/2015/05/12/568324.jpg "/>
 </p>
 <p>
  __________________________________
 </p>
 <p>
  <strong>
   AKP’NİN HAMASET DİPLOMASİSİ FİLİSTİN’E ZARAR VERDİ
  </strong>
 </p>
 <p>
  “AKP’nin Filistin sorununa 2004 yılından itibaren yükselen ilgisi, manevi saiklerin yanında, Ortadoğu’da lider ülke olma hedefinden kaynaklanıyordu. Bu, siyaseten meşru bir hedeftir. Nitekim Türkiye’nin İsrail ile Suriye arasındaki barış girişimine aracılık etmesi alkışlanacak diplomasi örneğiydi. Ancak, Filistin konusu etrafında izlenen siyaset, artık Filistin davasına zarar vermeye başlarsa, işte bu noktada eleştiriler de başlar. Türkiye gibi bir ülke hamaset üzerinden siyaset yapmamalı. Araplarda hamaset zaten fazlasıyla var ve bu yol Filistin davasına hiçbir şey kazandırmadı. Arapların hamasete değil, rasyonaliteye ihtiyaçları var. AKP liderleri de bazen duygularının, bazen liderlik hırslarının esiri oldu. Mavi Marmara sonrasında hazırlanan Palmer Raporu, Gazze’ye uygulanan ablukayı “meşru bir güvenlik önlemi” olarak tanımladı. Ablukayı kaldırma hedefiyle çıkılan yolda, bir BM raporu marifetiyle ablukaya meşruiyet kazandırılmasına vesile olundu maalesef.
  <br>
   Türkiye Başbakanı’nın defalarca “Gazze’ye gideceğim” dediği hâlde  gidememesi, Türkiye’nin pozisyonunun ne kadar zayıfladığını gösteriyor. Türkiye, 2006’da Hamas’ı Ankara’da misafir ederken gerekçesi Hamas liderlerine ‘itidal’ tavsiye etmekti. Türkiye, ‘itidal’ tavsiyesine muhtaç hâle geldi. Uluslararası politikada ne kadar çok bağırdığınız değil, siyasî süreçleri ne ölçüde etkilediğiniz, yönlendirdiğiniz önemli. ‘Slogancı’ ve ‘çatışmacı’ hamaset dili, Türkiye’nin elindeki tüm kozları aldı. Hangi gelişmede fikrimiz alınıyor? Hiç. O kadar çok bağırmışız ki sesimiz kısıldı, suspus olduk. Acı ama Ortadoğu’da Türk hükümetinin hiçbir ağırlığı kalamadı!”
  </br>
 </p>
 <p>
  _________________________________________________________________
 </p>
 <p>
  <strong>
   İran’la tek yönlü ilişki Türkiye’yi bölgede zayıflattı
  </strong>
 </p>
 <p>
  AKP’nin üçüncü döneminde ilişkilerini ilerlettiği tek ülke İran oldu. Tahran rejimi ile yararlı olmayan, ülkenin çıkarlarına, ilişkilerine ve imajına zarar veren angajmanlara girildi. Artan münasebetler karşılıklı çıkarlara hizmet etmedi, kazanan taraf hep İran oldu. Onlar diplomaside vermeden almayı iyi beceriyor! Maalesef Türkiye’de bu çarpık ilişkinin muhasebesini bir yana, savunması yapılıyor. Son dönemde yanlış hamlelerden ötürü Ortadoğu’daki etkimiz, itibarımız dibe vurdu. İranlı yetkililer Türkiye’yi açıktan defalarca tehdit etti, aşağıladı. Buna karşın Türk yetkililer en ufak bir tepki göstermedi, cevap bile vermedi. Bunda ekonomik, ideolojik angajmanların etkili olduğu ifade edildi. Ben bu hâli İran rejiminin Türk siyaseti ve bürokrasisi üzerindeki etkisine bağlıyorum. AKP ortaya saçılan İran ajanlarının peşine düşmezken onları yakalayan, izleyen kolluk kuvvetlerini hapse attı! Sırf bu hâl bile İran’ın Türkiye’deki etkisini yansıtıyor. Diğer taraftan Ankara’daki ‘İran’ı görmeme hâli’ Tahran rejimine özelde Ortadoğu, genelde İslam dünyasında ciddi bir alan açıyor. Bölgedeki Şii nüfusunu dış politika aracına dönüştüren Tahran; Irak, Suriye ve Yemen’deki nüfuzunu güçlendirdi. “IŞİD ile mücadele” adı altında Irak, Yemen ve Suriye’ye silahlı kuvvetlerini, Devrim Muhafızları’nı konuşlandırdı. IŞİD ile ortak mücadele söylemi üzerinden ABD ile arasındaki nükleer krizi dindirdi. Afganistan’dan Lübnan’a kadar uzanan bir Şii aks oluşmuş durumda. Rejim Yemen’de başardığını yakında Körfez ülkelerinde de deneyebilir.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/turkiye-kuresel-masadan-dustu_550870), [web.archive.org (arşiv bağlantısı)](http://web.archive.org/web/20150717152839/http://www.aksiyon.com.tr/ust-manset/turkiye-kuresel-masadan-dustu_550870)
