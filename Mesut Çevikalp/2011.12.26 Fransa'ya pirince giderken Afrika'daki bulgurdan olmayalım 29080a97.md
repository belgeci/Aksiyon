# Fransa’ya pirince giderken Afrika’daki bulgurdan olmayalım

*Mesut Çevikalp 2011.12.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin Fransa ile yaşadığı gerilimde takınacağı tavır, Avrupa, Afrika ve Ortadoğu’daki pozisyonunu etkileyebilir. Fransa’yı haddinden fazla önemsemenin Sarkozy’yi ikinci kez Elysee Sarayı’na çıkaracağı da hesaba katılmalı.
  </font>
 </div>
 <div id="newsText">
  <font class="detail-text">
   <p class="MsoNormal">
    Bir Fransız atasözü şöyle der: “Bir yanlışı haklı çıkarmaya çalışmak, o yanlışı iki kat büyütür.” Bugünlerde cumhurbaşkanlığını kaybetmemek için ‘züccaciye dükkânına girmiş fil’ gibi davranan Nicolas Sarkozy’yi bundan daha iyi ifade edecek söz zor bulunur herhâlde. Son bir yılda yüzde 35’lere kadar gerileyen kamuoyu desteğini artırmak için Libya işgali gibi çıkışlar yapan Sarkozy, arzuladığı seçim atmosferini oluşturamayınca, son çare olarak Ermeni kartını oynadı. Ülkedeki 500 bin Ermeni seçmenini yanına çekmek için 2006’da kendi eliyle durdurduğu ‘soykırımı reddedenlere cezai yaptırımlar öngören’ yasa tasarısını yine kendi eliyle apar topar Meclis’e taşıdı. Tasarı 22 Aralık’taki çok düşük katılımlı genel kurul oturumunda (577 vekilin sadece 46’sı katıldı) 40 lehte oyla kabul edilse de yasalaşması için 22 Şubat’tan önce Senato’dan geçmesi gerekiyor. Diplomatik çevrelerde tasarının Senato’da takılacağı hissiyatı ağırlıkta. Ancak ABD örneğinde olduğu gibi Fransızların bu yasa tasarısını ileriki yıllarda da kullanmak üzere yine meclis-senato arasında tutacağını öngörenler var.
   </p>
   <p class="MsoNormal">
    Yasa tasarısı mevcut hâliyle bile Türkiye’yi bir hayli gerdi. Ankara’nın karşıt yaptırımlarını saatler içinde bizzat Başbakan Erdoğan açıkladı. Buna göre Türkiye, Fransa ile askerî ve diplomatik ilişkilerini âdeta kesti. İlk aşama olarak Paris Büyükelçisi Tahsin Burcuoğlu istişare için geri çağrıldı; askerî-sivil tüm resmî ziyaretler ve istişareler durduruldu; askerî faaliyetler, ortak tatbikatlar iptal edildi; askerî uçuş izinleri zorlaştırıldı; Fransız gemilerinin Türk limanlarına girişleri yasaklandı; ocakta planlanan Türkiye-Fransa Ekonomik ve Ticari Ortaklık Komitesi Toplantısı’na katılmama kararı alındı.
   </p>
   <p class="MsoNormal">
    Ankara, siyasi mecrada patlak veren gerilimi tek taraflı olarak ekonomik alana taşımaya da kararlı. Türkiye’de yatırımı bulunan Fransız firmalarının üst düzey yöneticilerini 15 Aralık’ta Ankara Palas’ta toplayan Dışişleri Bakanı Ahmet Davutoğlu, yasanın senatodan çıkması hâlinde ticari ilişkilerin büyük zarar göreceğini söyledi. Gümrük ve Ticaret Bakanı Hayati Yazıcı’nın da hazır bulunduğu toplantıda söz alan CEO’lar Türkiye’de faaliyet gösteren Fransız şirketlerin ilişkilerin bozulmasını istemediğini söyledi.
   </p>
   <p class="MsoNormal">
    Türkiye, ikinci ve üçüncü fasıl yaptırımları hazırda beklettiğini açıklayarak Paris’e net bir mesaj da göndermiş oldu. Mesajla tasarının bundan sonraki sürecini etkilemek, yasalaşmasını durdurmak istiyor. Yani ‘eğer tasarı yasalaşırsa daha sert yaptırımları hayata geçiririm’ demeye getiriyor. Sarkozy çizgisindeki hükümetin bundan sonra nasıl bir yol izleyeceği çok net değil. Ancak tasarı yasalaşsa bile uygulanabilirliği pek mümkün görülmüyor. Zira Fransız kolluk kuvvetleri ne üniversitelerdeki tartışmaları engelleyebilir ne de toplu inkârlara yaptırım uygulayabilir. Fransa’da muhtemel yasayı kabullenmeyecek 500 bin Türk’ün yaşadığı düşünüldüğünde hükümetin attığı bumerangın kendini vuracağı söylenebilir. Bunun yanında Türkiye, Fransızların Cezayir başta olmak üzere Afrika’daki katliamlarını dünya gündemine taşımaya hazırlanıyor. Ancak uzmanlar, Paris’in Afrika’da hâlâ önemli bir ağırlığının bulunduğunu, Ankara’nın bu yolla Fransa’nın kolunu bükemeyeceğini düşünüyor. Ayrıca Ankara’nın “Biz de Fransa’nın kanlı tarihini anlatırız” söylemi, Batı üzerinde “Türkiye’nin 1915’te yüz kızartıcı bir iş yaptığı” algısını pekiştirme riski ihtiva ediyor. Avrupa Parlamentosu başta olmak üzere 14 Avrupa ülkesinin ‘soykırımı’ tanıdığı hesap edildiğinde Ankara’nın bu tür riskli söylemlerden özenle kaçınması gerektiği görülüyor.
   </p>
   <p class="MsoNormal">
    Kavgayı Afrika’ya taşımamalı
   </p>
   <p class="MsoNormal">
    Ortadoğu Stratejik Araştırmalar Merkezi (OSAM) Direktörü Doç. Dr. Gökhan Bacık, Türkiye’nin Fransa kızgınlığını Afrika’ya taşımasının kara kıtadaki ülkelerle artan stratejik ilişkilerine zarar verebileceğini söylüyor. Bacık, AB üyelik sürecinde yol alan Türk hükümetinin Fransa ile yaşadığı gerilimi diğer Avrupa ülkelerine bile yansıtmaması gerektiğini vurguluyor: “Fransa’nın Afrika’da hâlâ önemli bir nüfuzu var. Aydınlarının Fransızca konuştuğu, gazetelerin Fransızca çıktığı çok ülke var Afrika’da. Fransa önemli projeler yürütüyor. Bu ülkeleri Fransa’ya tavır almaya zorlamak ters tepebilir, Türkiye’nin bölgede artan imajına zarar verebilir. Ankara tepkilerini sakin bir şekilde dile getirmeli. Paris ile yaşadığı sorunları üçüncü ülkelere yaymamalı.”
   </p>
   <p class="MsoNormal">
    Siyaset bilimci Doç. Dr. İhsan Yılmaz’ın hissiyatı da aynı doğrultuda: “Eğer Fransa’nın Afrika’da insanlığa karşı suçlar işlediğine inanıyorsak bunu Fransa Meclisi’nin söz konusu tasarıyı kabulünden önce, oportünizme girmeden, hakkın hatırı için dile getirmemiz gerekirdi. Suçları bildiğimiz hâlde bugüne kadar sessiz kalmamız bir suç ortaklığı değil mi?”
   </p>
   <p class="MsoNormal">
    Yılmaz, Türkiye’nin Afrika’ya uzanan aydınının, akademisyeninin ve yayınının olmadığını da hatırlatıyor: “Madem Türkiye Afrika’daki insan hakları ihlallerini masaya yatıracak, o zaman bölgede akademisyen yetiştirmeli. Kaliteli Afrika uzmanımızın bile olmadığını görmezden gelip Cezayir uzmanlarımızın olmasını ummak ve onların bu arada Fransa’nın oradaki katliamlarını da incelemesini beklemek ütopik gelebilir. Türkiye artık her konuda lafı olan sığ akademisyenler yerine sahasında ciddi sosyal bilimciler yetiştirmeli. O zaman anlık heyecanlarla değil de uzun vadeli stratejiler geliştirilebilir. Hatırı sayılır bir güç olmanın yolu buradan geçiyor.”
   </p>
   <p class="MsoNormal">
    Diğer taraftan NATO üyesi Türkiye’nin NATO üyesi Fransa’yı askerî alanda sıkıştırmaya çalışması da İttifak’taki nüfuzuna zarar verebilir. Sarkozy-Merkel ikilisinin her fırsatta Türkiye’nin Avrupa ve Batı’ya ait olmadığını ispatlamaya çalışması göz önüne getirilip NATO ittifakına zarar verici hamlelerden sakınılmalı. Bu minvalde Fransa karşıtı söylemlerin Avrupa ve AB değerlerini vurmamasına da dikkat edilmeli. Çünkü ağır adımlarla da ilerlese ortada bir AB üyelik sürecimiz var. Ayrıca aşırı tepkilerin Sarkozy’nin seçim yatırımına yarayacağı da unutulmamalı. Sarkozy’nin ırkçı ve ayrıştırıcı söylemlerle Elysee Sarayı’na çıktığı hatırlanıp yüksek perdede söylemlerle ekmeğine yağ sürmekten kaçınılmalı. Fransa krizine haddinden fazla eğilmek, Türkiye’nin sınırına kadar dayanan Arap Baharı ile bölge ülkelerde yaşanan dönüşümlerde aldığı rolü zayıflatabilir.
   </p>
   <p class="MsoNormal">
    Peki, Türkiye, Fransa karşısında nasıl bir yol izlemeli? En başta kavgacı bir üsluptan kaçınılmalı. Agresif devlet imajı oluşturulmamalı. Bunun için de tepki siyaseti yerine soğukkanlı ve uzun dönemli politikalara yönelmeli. Devamlı surette basın üzerinden konuşmak da Türkiye’nin ciddi devlet duruşunu zayıflatıyor. Yapılamayacak ya da daha sonra vazgeçilecek yaptırımların sözünün edilmesi kamuoyunun hassasiyetlerini törpülemekle kalmayıp devletin saygınlığına da halel getirebilir. Ülkemizdeki Fransız yatırımlarına yönelecek tepki, kendi ayağımızı kurşunlamak anlamına gelebilir. Orta vadede krizlerin yatışıp ilişkilerin normalleşebileceği hesaba katılmalı, ona göre adım atılmalı. Ayrıca Erivan ile akim kalan barış protokollerini yeniden canlandırmak yoluyla Ermeni sorununun üçüncü ülkeler tarafından Türkiye’nin üzerinde “Demokles’in kılıcı” gibi sallanmasının önüne geçilmeli.
   </p>
   <p class="MsoNormal">
    Fransa’daki tasarının 40 oyla geçtiği, oradaki 500 bin Türk’ten sadece 50 bininin oy kullanabildiği de unutulmamalı. Türkiye, dünya muvazenesinde belirleyici bir rol oynamak istiyorsa, kendi tezlerini dünya kamuoylarına duyurma adına lobiciliğini geliştirmeli. Geçmişteki gibi yabancı şirketlere para akıtılarak yapılacak lobi faaliyetlerini bir kenara bırakıp kendi uzman kadrolarıyla çalışmalı. Türkiye bursla öğrenci, akademisyen, gazeteci ve entelektüellere dönük programlar da düzenlenmeli. Yurtdışındaki Türk okullarının potansiyelinden de istifade etmeli.
   </p>
   <p class="MsoNormal">
    Kısacası, Dimyat’a pirince giderken evdeki bulgurdan olunmamalı!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31387-fransaya-pirince-giderken-afrikadaki-bulgurdan-olmayalim.html), [web.archive.org (arşiv bağlantısı)](http://web.archive.org/web/20120228161256/http://www.aksiyon.com.tr:80/aksiyon/haber-31387-fransaya-pirince-giderken-afrikadaki-bulgurdan-olmayalim.html)
