# IŞİD'in mülteci oyunu!

*Mesut Çevikalp 2015.05.26*

<div class="pNewsDetailMainContent ctx_content" itemprop="articleBody">
 <p>
  Libya hükümet yetkilisi Abdülbasit Harun, IŞİD terör örgütünün Libya kolunun militanlarını mülteci tekneleri ile Avrupa’ya taşıdığını iddia etti. Avrupalı polislerin mültecilerin arasında seyahat eden savaşçıları tespit edemediklerini, kontrolsüz şekilde ülkelerine kabul ettiklerini vurguladı. IŞİD’in insan kaçakçılığını kârlı bir sektöre dönüştürdüğünü kayda geçirdi. İddialarını insan kaçakçılarıyla yaptığı görüşmelere dayandıran Harun, IŞİD’in mülteci gemilerini organize eden insan kaçakçılarına kârlarının yarısı karşılığında izin verdiğini aktardı. Libya’dan önce Mısır ile İtalya da aynı konuyu gündeme taşımıştı. AB sınır muhafaza kuruluşu Frontex de söz konusu iddiaları doğrulamış, Akdeniz kıyısındaki ülkelere uyarılarda bulunmuştu. Libya’da 2011’den bu yana süren iç savaş Avrupa’ya kaçışı artırdı. Mülteci akını karşısında güvenlik sorunu yaşayan AB, sığınmacıları taşıyan teknelere ve kaçakçılara karşı askerî müdahaleye yeşil ışık yaktı. Ancak operasyonların sivil kayıplara yol açmasından endişe ediliyor. Sadece bu yıl Afrika ve Ortadoğu’dan 60 bin mültecinin Avrupa’ya ulaşmak için Akdeniz’e açıldığı tespit edildi. Aşırı yükleme ve olumsuz hava şartları sebebiyle batan elverişsiz gemiler en az 1800 mülteciye mezar oldu.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/isidin-multeci-oyunu_550998), [web.archive.org (arşiv bağlantısı)](http://web.archive.org/web/20151214161805/http://www.aksiyon.com.tr/karakutu-dunya/isidin-multeci-oyunu_550998)
