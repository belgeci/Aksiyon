# Kıbrıs’ın yeni oyuncusu

*Mesut Çevikalp 2010.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   KKTC’nin yeni Cumhurbaşkanı Derviş Eroğlu’nun Başbakan Tayyip Erdoğan gibi sporcu geçmişi olduğunu biliyor muydunuz? Bursa ve Gazimağusa takımlarında top koşturan 72 yaşındaki Eroğlu’nun zindeliği o günlerden miras.
  </font>
 </div>
 <div id="newsText">
  <font class="detail-text">
   <p class="MsoNormal">
    ‘Kuzey Kıbrıs Türk Cumhuriyeti’nde yapılan seçimlerde Cumhurbaşkanlığı makamına seçilen, aynı zamanda kulübümüzün 9046 sicil numaralı üyesi olan Derviş Eroğlu’nu tebrik ederiz.” Bu tebrik, 18 Nisan’daki seçimde oyaların yüzde 50,3’ünü (164 bin 72 seçmenin 61 bin 422’sinin oyunu) alarak cumhurbaşkanı seçilen Dr. Derviş Eroğlu’na ulaşan yüzlerce mesajdan biriydi. Ancak mesajın Galatasaray Kulübü’nden geliyor olmasının çiçeği burnundaki Cumhurbaşkanı Eroğlu için apayrı bir anlamı var. Zira o fanatik bir Galatasaraylı. Sadece kendi de değil, kızlarından Haslet, Aslı ve Gencay’ın da sarı-kırmızılı takıma gönül verdiği biliniyor. Kuzey Kıbrıs’ta Ekim 2002’de kurulan ‘KKTC Genç Galatasaraylılar Derneği’nin açılışını da başbakan sıfatıyla Eroğlu yapmıştı.
   </p>
   <p class="MsoNormal">
    Dördüncü denemesinde Cumhurbaşkanlığı Sarayı’na çıkan 3’üncü Cumhurbaşkanı Eroğlu’nun sporla bağı sadece Galatasaray’la sınırlı değil. Pek bilinmese de, Başbakan Tayyip Erdoğan gibi gençlik yıllarında sahalarda epeyce ter dökmüş. Bir dönem Bursa Yenişehir’deki bir amatör takımda oynayan Eroğlu, daha sonra doğduğu şehir Gazimağusa’da kaleci olarak görev alır. Sporu sahada bırakmaz, kulüp başkanlığına kadar yükselir. Dile kolay, tam 16 yıl ‘Gazimağusa Türk Gücü’nün başkanlığını yürütür.
   </p>
   <p class="MsoNormal">
    Eroğlu aktif siyasete girdiği dönemlerde yine spora uzak kalmaz. Maçlara gider, Kıbrıslı Türklerin spor alanında ilerlemelerine destek verir. 1976 genel seçimlerinde Ulusal Birlik Partisi’nden (UBP) Gazimağusa milletvekili seçilerek siyasete girdiğinde parti yönetimi onu sahalardan koparmaz. Gençlik ve Spor Bakanlığı görevi Eroğlu’na verilir. İki yıl sürer spor bakanlığı.
   </p>
   <p class="MsoNormal">
    34 yıldır aktif siyasette yer alan Derviş Eroğlu, zihinlere politikacı sıfatıyla girse de aslında üroloji uzmanı. Gazimağusa’da tamamladığı orta ve lise eğitiminin ardından (Ergazi İlkokulu ve Namık Kemal Lisesi) İstanbul Üniversitesi Tıp Fakültesi’ne girer. 1963’te mezun olur olmaz adaya döner. Zira o günlerde Kıbrıslı Rumlar Türkleri hedef almaya başlamıştır. Eroğlu, Türk kesiminde çatışmalarda yaralanan Türkleri tedavi edecek kadar doktor bulunmadığının farkınaydı. Bundan dolayı uzmanlığını tamamlamadan döner Gazimağusa’ya. Sonraki 5 yıl, genç Doktor Eroğlu, Gazimağusa Sancağı’na bağlı hekim olarak çalışır. Bir ara Ankara’ya gelip Numune Hastanesi’nde üroloji ihtisası yapar. 1972’de Gazimağusa Devlet Hastanesi’ne geri döner, 1976’ya kadar üroloji uzmanı olarak çalışır.
   </p>
   <p class="MsoNormal">
    1976’da bir yol ayrımına girer Eroğlu. Ekim 1975’te KKTC 1’inci Cumhurbaşkanı Rauf Denktaş tarafından kurulan, merkez sağdaki UBP’den siyasete atılır. Aynı yıl yapılan genel seçimlerin ardından UBP’den Gazimağusa Milletvekili olarak Meclis’e girer. 1981’deki seçimlerde Meclis’teki koltuğunu koruyan Eroğlu, 1983’te hem Kurucu Meclis Üyeliği’ni hem de partisinin genel başkanlığını kazanır. Sırasıyla 1985, 1990, 1993, 1998 seçimlerinde Gazimağusa vekilliğini korur. İlk başbakanlığı 1985-1993 arasında üstlenir. Bu tarihten sonra, çoğu koalisyon hükûmetlerinde olmak üzere 8 kez başbakanlık yapar. Bunun yanında tam 11 kez UBP genel başkanlığına seçilir. Eroğlu başkanlığındaki UBP en son 19 Nisan 2009’da yapılan erken genel seçimlerde 26 milletvekili çıkararak tek başına iktidar olmuştu. Bu seçimlerle birlikte Eroğlu 5 yıl aradan sonra yeniden başbakanlık koltuğuna oturdu.
   </p>
   <p class="MsoNormal">
    Eroğlu, son dönem başbakanlığının yıl dönümünde girdiği cumhurbaşkanlığı seçimlerini zorlanmadan kazandı. Bunda adaya 1974 sonrasında gelen Türkiyeli göçmenlerden aldığı desteğin önemi büyük. Zira son yıllarda oy oranları artan Türkiyeli göçmenler Derviş Eroğlu’nun şahsını ve politikalarını kendilerine daha yakın buluyor. Eroğlu muhtemel bir çözümde Türkiyeli göçmenlerin adadan ayrılmasına karşı duruyor. Taşınmaz mülk ve arazilerin Rumlara geri verilmesine de mesafeli.
   </p>
   <p class="MsoNormal">
    Türkiyeli göçmenlerin Eroğlu’nu kendilerine yakın görmelerinde şüphesiz onun Kayseri’ye uzanan aile bağları yatıyor. Eroğlu 7 Mart 1938’de Gazimağusa’nın Ergazi köyünde dünyaya gelse de ataları Kayserili. Gülük Mahallesi’nde oturan büyük dede Hacı Hafız Efendi, 1890’larda Kıbrıs’a Müftü olarak gönderilince ailenin bir kolu adaya göçer. Kısa zamanda Kıbrıs Türklerinin sevgisini kazanan Müftü Hafız Efendi, Kıbrıs’ta evlenir ve adaya kalıcı olarak yerleşir. Zaman zaman aslen Kayserili olduğunu ifade eden Eroğlu, bir röportajında Kayserililiğini şöyle anlatıyor: “Büyük dedem ve kardeşi 19’uncu yüzyılda Kayseri’den Kıbrıs’a göç etmişler ve Ergazi köyüne yerleşmişler. Çocukları olmuş burada. Ben bu çocuklardan Deveci Derviş’in torunuyum. Amcam tekrar Türkiye’ye dönmüş, Kayseri’ye yerleşmiş. Kayserili olmaktan her zaman gurur duyarım.” Eroğlu’nun kızları da geçen yıllarda Kayseri’deki akrabalarını ziyaret etmiş. Kayseri’deki akrabaları da hem Eroğlu hem de kızlarıyla diyalogda olduklarını söylüyor.
   </p>
   <p class="MsoNormal">
    Türk sanat müziği seven Eroğlu’nun favori yemeği kuru fasulye. İngilizce ve Rumca konuşabilen Eroğlu’nun olmazsa olmazlarından biri Mont Blanc marka dolma kalem. Eroğlu’nun Meral Hanım’la yaptığı evlilikten Aslı, Haslet, Resmiye ve Gencay adlarında 4 kızı var. Eroğlu 5 de torun sahibi. Engelli kızı Haslet ile Gencay Eroğlu’nun Rum pasaportu aldığı yazıldı geçtiğimiz günlerde.
    <span>
    </span>
    <span>
    </span>
   </p>
   <p class="MsoNormal">
    Peki, Cumhurbaşkanı Eroğlu yarım asra dayanan sorunu çözebilecek mi? Seçim sonuçlarının kesinleşmesinin ardından yaptığı ilk açıklamasında Ankara’yla senkronize çalışacağının mesajını verdi Eroğlu. Türkiye’nin de öngördüğü üzere müzakereleri kaldığı yerden sürdüreceğini açıkça beyan etti: “Anavatan Türkiye’yle iş birliği hâlinde, yaşayabilir onurlu bir anlaşma için çaba harcayacağım.”
   </p>
   <p class="MsoNormal">
    Adadaki diplomatik sahada koşturan Türk takımının kaptanı artık Eroğlu. Top en son karşı sahadaydı. Türk tarafına geçmesiyle Eroğlu’nun marifetlerini görme imkânı bulacağız.
   </p>
   <p class="MsoNormal">
   </p>
   <p class="MsoNormal">
    Deveci Derviş’in ailesi
   </p>
   <p class="MsoNormal">
   </p>
   <p class="MsoNormal">
    1940’larda Paşaköy’de çekilen bu fotoğrafta, Eroğlu’nun dedesi Deveci Derviş ve ailesi görülüyor. Derviş’in yanındaki bayan, eşi Zehra Hanım. O günlerde 15-16 devesi olan Derviş, develerine yüklediği samanı Lefkoşa’ya götürür ve satardı. Çoğu zaman samanlarını Dr. Fazıl Küçük’ün babasının çiftliğine götürürdü. Arka sıradaki çocuklar ise soldan sağa Nafiya Tekbıyık, Fezile Halil, Ziver Celal, Remzi Derviş. Bu, Deveci Derviş’in ilk ve tek fotoğrafıydı.
    <span>
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-26614-kibrisin-yeni-oyuncusu.html), [web.archive.org (arşiv bağlantısı)](http://web.archive.org/web/20140526012103/http://www.aksiyon.com.tr/aksiyon/haber-26614-kibrisin-yeni-oyuncusu.html)
