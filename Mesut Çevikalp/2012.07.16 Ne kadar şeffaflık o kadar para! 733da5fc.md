# Ne kadar şeffaflık o kadar para!

*Mesut Çevikalp 2012.07.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   NATO sonrası Afganistan’ın geleceği Tokyo Konferansı’nda masaya yatırıldı. İstikrar ve kalkınma için önce Kabil hükümetinin şeffaflaşması gerektiği fikrini savunan uluslararası camia, 16 milyar dolarlık yeni bağışı reforma bağladı.
  </font>
 </div>
 <div id="newsText">
  <font class="detail-text">
   <p>
    Ne askerî stratejiler ne de Batı desteğiyle kurulan Kabil hükümeti Afganis-tan’da istikrar ve kalkınmayı sağlayabildi. ABD önderliğindeki NATO gücü 2014’te ‘zafersiz’ çekilmeye hazırlanırken, Kabil hükümeti zayıf hâkimiyetini yeniden etkisini artıran Taliban’a kaptırmamak için çıkış yolu arıyor. Bugün koalisyon gücünün sağladığı güvenlik ve kontrolün yerel güçlerce yerine getirilmesinin ne denli zor olduğunun farkında. Bu minvalde 2014’teki çekilme öncesinde ulusal polis ve asker gücünü eğitip donatmaya, yeni iş alanları oluşturarak, suça meyilli işsizler ordusunun sayısını düşürmeye çabalıyor. Taliban eylemcilerine yeni bir yaşam vadedip, Katar üzerinden barış görüşmeleri yürüttüğü örgütü zayıflatmaya çalışıyor. Hâliyle Kabil hükümetini güçlendirip ülkedeki otoritesini arttırmaya dönük bu adamların hepsi maddi kapasiteye bakıyor. Türkiye gibi bazı dost ülkeler yerel güvenlik güçlerinin eğitim ve donanımında büyük katkılar sağlasa da henüz nitelikli ulusal bir gücün oluştuğunu söylenemez. Hükümetin devamı için elzem yerel güvenlik unsurları çekilme öncesinde istenilen düzeye ulaşamazsa Afganistan’ın kısa zamanda 2001 öncesine dönmesi işten bile değil. Ülkenin önündeki kara tablonun farkında olan Devlet Başkanı Hamid Karzai uluslararası toplumdan daha fazla maddi destek istiyor. Bu yöndeki isteklerini 8 Temmuz’da Japonya’nın başkenti Tokyo’da düzenlenen ‘Afganistan Konferansı’nda da yineledi: ‘’Buraya sizin desteklerinizle geldik. Bundan sonrası için de desteğiniz gerekli.’’
   </p>
   <p>
    Japonya ev sahipliğindeki 2 günlük uluslararası zirvenin ana gündemi de buydu zaten. Toplantıda hazır bulunan 55 ülke ile 25 uluslararası örgüt temsilcisi 2014’teki çekilme sonrasında Kabil hükümetine verecekleri desteği kayıt altına aldı. Günün sonunda uluslararası toplum Afganistan’a 2016 sonuna kadar 16 milyar dolar bağışta bulunmayı vadetti. Japonya gibi ağırlıklı olarak para yardımında bulunan (4 yıl içinde 3 milyar dolar verecek) ülkelerin yanında Türkiye gibi kalıcı imar projelerine, hükümetin kapasitesinin artırılmasına ve yerel güçlerin eğitilmesine yönelen ülkeler de oldu. Ankara üstlendiği bu önemli katkıların yanında 2016 öncesinde 150 milyon dolarlık maddi bağışta da bulunacak Afgan hükümetine. Japonya Ocak 2002’de yapılan I. Tokyo Konferansı’nda Afganistan’a altyapı, temel insani yardım, kalkınma projelerine yönelik 3,3 milyar dolar bağışta bulunmuştu.
   </p>
   <p>
    Kasım 2011’de İstanbul’da düzenlenen ‘Afganistan için İstanbul Konferansı’ ile 22 Mayıs’ta Chicago’daki ‘NATO Afganistan Zirvesi’nin devamı niteliğindeki Tokyo Konferansı’nda bağışların yanında Taliban’la müzakere, Kabil hükümetinin şeffaflaşması, yolsuzlukların önlenmesi ve yabancı yatırımların teşviki gibi hayati gündemler de masaya yatırıldı. BM Genel Sekreteri Ban Ki-Moon, Kalkınma Bakanı Cevdet Yılmaz, ABD Dışişleri Bakanı Hillary Clinton, Afganistan Devlet Başkanı Hamid Karzai, Japonya Dışişleri Bakanı Koichiro Gemba’nın yanı sıra çok sayıda ülkenin dışişleri bakanı ile üst düzey yetkilisinin buluştuğu zirvede, Afganistan’a yönelik bağışlar Kabil hükümetinin yolsuzluklarla mücadelesine bağlandı. Konferans, Türkiye’ye bakan yönüyle de önemliydi. Gerek zirve kapsamında gerekse sonuç bildirisinde Ankara’nın Afganistan projeleri ile bölgenin tansiyonunu düşürmeye dönük girişimlerinden sitayişle bahsedildi. Zira uluslararası camia bugünlerde Türkiye’nin 2003’te ortaya koyduğu, aradan geçen 9 yılda da bir kısmını hayata geçirdiği kalkınma ve kapasite artırımı projelerini model alıyor. Özellikle Ankara’nın Afganistan’da kırsal kalkınmayı harekete geçirmek için kurduğu ‘İl İmar Ekipleri’ (PRT) Afgan halkının yanı sıra bağışçı ülkelerin de gözünü dolduruyor. Keza Türkiye’nin merkezî hükümetin kapasitesini artırmaya matuf hastane, okul, yol, köprü yapımı gibi kalıcı yardımları bugün uluslararası camianın gündeminde. Çünkü Taliban karşısında Kabil hükümetini güçlü kılmanın yolu onun kapasitesini ve halka sunduğu hizmetleri artırmadan geçiyor. Bu bağlamda uluslararası toplum ve bağışçı devletler Ankara’yı model alıyor.
   </p>
   <p>
    Biz bıraksak onlar bırakmaz
   </p>
   <p>
    On birinci yılına giren işgal Ankara’nın ‘Taliban yaklaşımının’ da ne denli doğru olduğunu ortaya koydu. Türkiye Afganistan’ın doğal bir parçası olan Taliban’ın (silah bırakmış kesimlerinin) ülke siyasetine dâhil edilmesi tezini savunuyordu. Gelinen noktada ne denli haklı olduğu ortaya çıktı. Taliban’ın ılımlı kesimleriyle barış görüşmeleri başladı. Hatta bizzat ABD-NATO yetkilileri örgütle Katar’da görüştü. Henüz elle tutulur bir anlaşma sağlanamasa da ülkede içe dönük olumlu bir hava estirdiği hissediliyor.
   </p>
   <p>
    Japon hükümetinin kıdemli Afganistan danışmanı Sadako Ogata Aksiyon’a verdiği özel röportajda, ‘Taliban’ı Afganistan’ın bir parçası olarak değerlendirdiklerini’ belirtti. Taliban’la sürdürülen müzakereleri yakından izleyip desteklediklerini belirten Ogata Hanım, örgütün silah bırakan kısımlarının ileriki dönemde siyasi süreçte rol alabileceklerini aktardı.
   </p>
   <p>
    Türkiye’nin Tokyo Büyükelçisi Serdar Kılıç, Türkiye ile Japonya’nın Afganistan konusunda benzer politikalar izlediğini, sahada işbirliği yaptığını anlatıyor. Büyükelçi Kılıç, iki ülkenin yerel polis gücüne birlikte eğitim verdiğini anlatıyor. Kılıç, Türkiye’nin Afganistan’da oynadığı kritik rolün, merkezî hükümete sağladığı önemli desteğin Tokyo Konferansı’nda da teyit edildiğini aktarıyor. Bu noktadan bakıldığında uluslararası toplumun 2014’teki çekilmenin zararsız gerçekleşmesi için Ankara’nın eylem planına yöneldiği görülüyor. Üst düzey bir Türk yetkiliye Ankara’nın çekilme sonrasında nasıl bir rol oynayacağını soruyoruz. Görevi gereği Türkiye’nin Afganistan’daki imar ve eğitim çalışmalarını yerinde inceleme fırsatı bulan yetkili, ‘’Biz bırakalım desek onlar bizi bırakmaz.’’ deyip ekliyor: ‘’Afganların Afganistan’ı bırakıp kaçtığı günlerde Türkiye devleti ve sivil toplum kuruluşları yardımlarını ara vermeden sürdürdü. Gerek halk nazarında gerekse hükümet nezdinde önemli bir kredimiz var. ABD gibi 2014 sonrasında da merkezî hükümetle yapacağımız ikili anlaşmalar çerçevesinde Afganistan’da varlığımızı sürdüreceğiz.’’
   </p>
   <p>
    Aynı yetkili 2 yıl zarfında düzenlenecek kritik seçimlerin sorunsuz geçmesi için zemin oluşturmaya çalıştığını anlatıyor: ‘’2014 gündemine alınan genel seçimler çok önemli. Mevcut hükümet yolsuzluklara bulaşmakla itham ediliyor. Bağışçı devletler 2014 sonrasındaki dönüşüm süreci için Kabil’de şeffaf, hesap verebilir bir hükümet görmek istiyor. Türkiye de gerek seçimleri gerekse hükümete yönelik reform baskısını destekliyor.’’
   </p>
   <p>
    Tokyo Konferansı marjında kabul edilen ‘Karşılıklı Hesap Verilebilirlik Çerçeve Belgesi’ uluslararası toplumun Kabil’e vadettiği 16 milyar dolarlık yardımı şeffaf ve hesap verebilir bir hükümete bağladığı görülüyor. Söz konusu belgede uluslararası camianın ekonomik desteği âdeta Kabil hükümetinin yolsuzluklardan arınmasına bağlanıyor. Uluslararası toplum ülkeye istikrarın ancak iyi ve şeffaf yönetimle geleceğinde hemfikir. Karzai yönetiminden reform yapması istendi. Hatta eline formatı ve takvimi belli bir program verildi. 2014 seçimleri de bu şeffaflaşma sürecinin sonuç göstergesi olarak belirlendi. Uluslararası toplum iki yıl sonraki seçimler öncesinde Karzai yönetimi üzerinde baskı kurup hükümetini yolsuzluklardan kurtarmasını istiyor.
   </p>
   <p>
    Son 10 yılda bağışladığı 60 milyar doların bir bölümünün bu kısır döngüye kurban gidip halka ulaşmadığını gören uluslararası camia Kabil’den ‘çürük elmalarını’ sepetten atmasını istiyor. Kabil’in şeffaflaşmayı ne kadar başarabileceği bugünden öngörülemese de ülkenin geleceğinin temiz ve adil yönetimden geçtiği apaçık ortada.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=056BB1F6BC1E7A19B0BB526331C35E81?newsId=33092), [web.archive.org (arşiv bağlantısı)](http://web.archive.org/web/20120722181403/http://www.aksiyon.com.tr:80/aksiyon/newsDetail_getNewsById.action;jsessionid=056BB1F6BC1E7A19B0BB526331C35E81?newsId=33092)
