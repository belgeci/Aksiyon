# Konsolosların penceresinden İstanbul

*Mesut Çevikalp 2010.09.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şairlerin, yazarların, seyyahların penceresinden çok okuduk. Şimdi de ketum diplomatlar anlatıyor içlerindeki İstanbul’u. Yaşanmış, birbirinden ilginç hikâyelerle…
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Seni görüyorum yine İstanbul / Gözlerimle kucaklar gibi uzaktan / Minare minare, ev ev / Yol, meydan.’ Bu dörtlük, Ziya Osman Saba’nın İstanbul adlı şiirinden. Gönül penceresine yansıyan İstanbul’u ‘dünya gözüyle’ anlatıyor. Yahya Kemal’in İstanbul’u ise ‘Aziz’dir. “Sade bir semtini sevmek bile bir ömre değer” der. Nazım Hikmet, İstanbul’un asi meydanlarını hatırlatır, “Beyazıt Meydanı’ndaki Ölü” şiirinde. Üstad Necip Fazıl Kısakürek, ‘Ana’ ile eş tutar İstanbul’u. Ağlayanını bile bahtiyar görür: “Ana gibi yar olmaz, İstanbul gibi diyar / Güleni söyle dursun, ağlayanı bahtiyar...”
    </p>
    <p class="MsoNormal">
     Binlerce yıldır imparatorluklara payitahtlık yapan İstanbul, sadece şairleri değil, yolu düşen herkesi etkiler. “Ben İstanbul’um” deyip kendini bu kutlu şehirle özdeşleştirmek neredeyse adiattan. Kaldırım taşlarının yanında cumbalı evlerine, tepelerine, hatta martılarına tutulanlar vardır. Yüzyıllardır buram buram tarih kokan sokaklarına girenleri kendinden geçirdi İstanbul. Bundan sonra da cezbedecek, kendine çekecek…
    </p>
    <p class="MsoNormal">
     Batı için Doğu’yu, Doğu için Batı’yı sembolize etse de aslında her iki kültürü kendinde barındıran İstanbul’la yolu bir kez kesişenler iflah olmaz bir daha. Bir tarafta Batı’nın Ayasofya’sını, diğer tarafta Doğu’nun Sultanahmet’ini sığdırır sinesine bu şehir. O ilk buluşmada, üç imparatorluğun (Roma, Bizans ve Osmanlı) tek potada erimiş atmosferi çarpar adamı. Özünde tarih, kültür, sanat kokan, 2500 yıllık bir havadır bu haddizatında. Etkiler, kuşatır ve bir daha da bırakmaz. İlk buluşmanın ardından artık İstanbul’la başlayan hikâyeler vardır zihinlerde. Her biri kendine özgü, her biri farklı pencereden… Ama özünde İstanbul kokan hikâyelerdir bunlar.
    </p>
    <p class="MsoNormal">
     İstanbul Büyükşehir Belediyesi Kültür AŞ, bu etkileyici hikâyelerin bir kısmını 2006’da kitaplaştırmıştı. ‘Yabancı Gazetecilerin Gözüyle İstanbul’ adlı eser, İngiltere, İsrail, Filistin, Güney Kore ve İtalya gibi ülkelerden gelen 23 gazetecinin İstanbul’la ilgili izlenimlerini, anılarını yansıtıyordu. Beklenenin üzerinde ilgiyle karşılaşınca bu çalışma, Kültür AŞ “Ben İstanbul’um”u yayımladı 2009’da. Bu sefer farklı kökenlerden gelen tanınmış simaların İstanbul’a duyduğu özlem taşınmıştı sayfalara. Ardından gelen “Yabancı Sporcular Gözüyle İstanbul”, serinin son kitabı olarak algılansa da durumun böyle olmadığı anlaşıldı. Fikri bizzat Kültür AŞ Genel Müdürü Nevzat Bayhan’dan gelen “Konsoloslukların Penceresinden İstanbul”, şehrin âşıklarıyla buluşmak üzere bugünlerde.
    </p>
    <p class="MsoNormal">
     “Konsoloslukların Penceresinden İstanbul”u serinin diğer kitaplarından ayıran birçok yönü var. Öncelikle ‘prestij kitap’ formatında. Yani kuşe kâğıt, büyük boy ve bol fotoğraflı olarak hazırlanmış. İkinci olarak sıra dışı bir konsepti var. İstanbul’da görevli konsolosların İstanbul’la ilgili anı, izlenim ve hikâyelerini bizzat onların keleminden yansıtıyor. Ayrıca yazılar, konsolosların makamındaki pencereden çekilen İstanbul siluetleriyle süsleniyor. Kitabın adıyla bütenleşen bir tasarım söz konusu. Konsolosluklardan çekilenlerin yanında şehrin tüm yönlerini yansıtan fotoğraflara yer veriliyor. Her birinin yeri, kadrajı özenle seçilmiş. 210 sayfanın tümünde hissediliyor bu özen.
    </p>
    <p class="MsoNormal">
     İngilizce ve Türkçe olarak hazırlanan ve ilk etapta 3 bin adet basılan “Konsoloslukların Penceresinden İstanbul”un yayın danışmanlığını Prof. Dr. İskender Pala, editörlüğünü Yüksel Durgut üstlenmiş. ABD’den Japonya’ya 28 konsolosun yazısı bulunuyor. Her yazıda ayrı bir hikâye karşılıyor sizi. Ketumluklarıyla ünlü diplomatların İstanbul’u anlatırken dillerindeki bağı çözdüklerini hissediyorsunuz. İstanbul’da evleneni de var, çocuğunu burada dünyaya getireni de... Elbette hemen hepsi âşık bu şehre. 3 yıllığına gelip görev süresini uzatmak isteyenler de olmuş aralarında. Çoğu trafik yoğunluğundan yakınsa da şehrin artılarının olumsuzlukları örttüğünü ifade ediyor.
    </p>
    <p class="MsoNormal">
     Diplomatlara İstanbul’u yazdırma fikri Yüksel Durgut’un gözünü korkutmuş ilk başta. Yazı yazdırmanın yanında odalarına girip pencerelerinden fotoğraf çekmenin pek kolay olmayacağını düşünmüş. Ancak çaldığı kapılar ardına kadar açılınca rahatlamış: “Proje İstanbul’la ilgili olunca konsoloslar beklemediğimiz bir sıcaklıkla karşıladı bizi. Yaşamları boyunca dünyanın önemli kentlerinde çalışan bu insanların İstanbul’la kurdukları bağ bizi şaşırttı doğrusu. Bu bağı yazılardan da hissediyorsunuz. Çünkü çoğu İstanbullunun farkına varmadığı detayları taşıdılar yazılarına.”
    </p>
    <p class="MsoNormal">
     İstanbul’a duyduğu tutkuyu en iyi anlatanlardan biri, Rusya Federasyonu Başkonsolosu Alexey Erkhov. ‘İstanbul’ başlıklı yazısında, büyük uygarlıkların zengin mirası üzerinde bulunan bu şehrin özel olarak yaratıldığına değiniyor: “Paris’in romantizm şehri olduğunu söylerler… Peki, siz hiç Ulus Parkı’nın üst tarafından, uykuya dalan Anadolu yakasının büyüleyici manzarasını izlediniz mi? Ya da yalnız Galata Kulesi’nden sayısız caminin minareleri arasından kayıp batan güneşi gördünüz mü?”
    </p>
    <p class="MsoNormal">
     Afganistan Başkonsolosu Azim Naseer-Zia da İstanbul’un dünyadaki diğer kentlerle kıyaslanamayacak kadar farklı olduğuna vurgu yapıyor. 1972’de Avrupa’da okuyan sayılı Afgan öğrencilerden biriymiş Azim Naseer-Zia. İlk o dönemde gelmiş İstanbul’a. Gelmiş ve birkaç gün kalmış. İstanbul’da Doğu ile Batı’yı aynı anda yaşamak etkilemiş onu. Yıllar sonra ülkesinin İstanbul’daki diplomatik misyonunu kurmak ona nasip olmuş. “Doğu’nun ve Batı’nın karışımı İstanbul” başlıklı yazısında, 1453’teki fethin ardından kentteki gayrimüslimlere ait eserlerin korunmasının şehre apayrı bir hava kattığını belirtiyor: “Roma, Paris, Londra, Moskova, Washington, New York ve Delhi’de bulundum. İstanbul’u bu şehirlerin hiçbiriyle kıyaslayamam. Ama iki şehri İstanbul’a benzetebilirim: Özellikle, tarih açısından Roma, İstanbul’u andırıyor, San Francisco da deniz kenarında ve birçok tepeye sahip. Bunlar sadece benzer yanlar… İstanbul’un başka şehirlerle kıyaslanamaz olduğu konusunda ısrar ediyorum.”
    </p>
    <p class="MsoNormal">
     Kitabın ortaya çıkışında ciddi katkıları bulunanlardan biri, Mısır’ın bayan başkonsolosu İman Mostafa A. Ahmed. İstanbul’un kendine ulaşanları zamanda bir yolculuğa çıkardığına, yolculuk esnasında evrensel büyüsünün hissedildiğine değiniyor. “İstanbul’un Tarihî Görkemi” başlıklı yazısını, İstanbul’da duyduğu huzur atmosferi üzerine kurgulamış: “Ara sokakta bir kahvede oturup çay yudumlamak, çarşıda alışveriş yapmak, hatta fırından yeni çıkmış simit bile bana huzur veriyor. Hepsinin ötesinde, bu şehri sevmemi sağlayan ve bu yazıyı yazmamda bana ilham veren İstanbul insanıdır. İstanbul, gerçekten de rüyaların şehri. İstanbul, botanik anlamda zengin yedi tepesinin doğal güzelliğinin ve heybetli Boğaziçi’nin pırıltılı dalgalarının ötesinde bir Mısırlı olarak benim gönlümde çok özel bir yere sahip.” Kendini ‘kardeşleri gibi görüp ağırlayan’ İstanbullulara değiniyor yazısının sonunda: “Bu şehri sevmemi sağlayan İstanbul insanıdır.”
    </p>
    <p class="MsoNormal">
     “İstanbul’a âşık oldum” diyor Amerika’nın eski başkonsolosu Sharon Anderholm Wiener de: “İstanbul’a âşık oldum. İstanbul’u ilk görüşümü hâlâ hatırlıyorum; titrek ışıklarıyla Boğaz, yeşil tepeler, parıldayan minareler, muhteşem kubbeler ve çarşılardaki renkli baharatlar, lokum ve ipekler… Doğal güzelliği ve katmanlı tarihi ile bu şehirden etkilenmemek ve hayran olmamak mümkün değil.”
    </p>
    <p class="MsoNormal">
     Filistin Yönetimi İstanbul Konsolosu Abülkerim Al Hatip’e göre, İstanbul bir anka kuşu. Diplomatlar gibi bu şehir de her defasında küllerinden yeniden doğduğu için Anka kuşuna benzettiğini anlatıyor. Geçmişte 74 farklı adı bulunan İstanbul’u bir çırpıda anlatmanın pek de mümkün olmadığından dem vuruyor: “Bunca farklı vasıflandırmaya tutulmuş başka şehir var mıdır dünyada? Şairlerin bile vasıflandırmakta zorlandığı bu şehri anlatmak o kadar kolay değil. Bence en güzel yanı, tarihi tabiatın üzerinden okuyorsunuz İstanbul’da. Yaradan’ın çizdiği bir tablonun karşısında hissedersiniz kendinizi.”
    </p>
    <p class="MsoNormal">
     Beş bin yıllık uygarlıklar ülkesi Çin’de İstanbul gibi derin tarihi bir kent bulunmadığına değiniyor Çin Halk Cumhuriyeti Başkonsolosu Zhiliang Zhang. İstanbul’da Asya ile Avrupa’nın yanında Afrika kültürünü de iliklerine kadar yaşamış. Topkapı Sarayı’ndaki Çin mirası eserlerden Pekin’e açılan bir kapı bulmuş kendine.
     <span>
     </span>
    </p>
    <p class="MsoNormal">
     “İstanbul: Mutluluğu bulduğum şehir” diyor KKTC İstanbul Başkonsolosu Ayda Soylu da. Diğerlerine göre hikâyesi daha kabarık Soylu’nun. Emirgan Çınaraltı’ndaki pazar kahvaltılarının dışında unutamadığı anlar yaşamış İstanbul’da: “İstanbul’un hayatımda paha biçilmez bir önemi var. Çünkü eşimle yıllar önce İstanbul’da tanıştım ve geçen yıl minik kızımı bu güzel ve sihirli şehirde dünyaya getirdim.”
    </p>
    <p class="MsoNormal">
     New York’tan sonra dünyada en fazla konsolosluğun bulunduğu (56 konsolosluk var) kentte çalışmak hem avantaj hem de dezavantaj olmuş. 210 sayfa, konsolosların ancak yarısına yetmiş. Durgut, elemeyi konsoloslukların pencere manzarasına göre yapmış: “Kapısını çaldığımız konsoloslardan bize hayır diyen olmadı. Sayfa sayımız sınırlı olduğu için biz bazılarına teklif götürmedik. Manzarası güzel konsolosluklar tercih sebebimiz oldu.”
    </p>
    <p class="MsoNormal">
     Durgut devam ediyor: “Konsolosların birbirinden ilginç hikâyeleri, yeni bir projeye kapı araladı. Konsoloslukların penceresi bizi büyükelçilerin penceresine itti. ‘Büyükelçiliklerin Penceresinden Ankara’nın ön çalışmasını tamamladık.”
    </p>
    <p class="MsoNormal">
     “Diğer bütün kentler ölümlüdür; ama İstanbul, sanırım, insanlar var oldukça yaşayacaktır.” der Rönesans döneminde yaşayan Fransız bilgin Petrus Gyllius. Haklıdır da… New York gibi uyku bilmez İstanbul. Ve yoluna çıkanları cezbetmeyi sürdürür.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-27649-konsoloslarin-penceresinden-istanbul.html), [web.archive.org (arşiv bağlantısı)](http://web.archive.org/web/20140104072707/http://www.aksiyon.com.tr/aksiyon/haber-27649-konsoloslarin-penceresinden-istanbul.html)
