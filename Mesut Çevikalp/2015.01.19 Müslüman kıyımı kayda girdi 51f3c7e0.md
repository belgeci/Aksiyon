# Müslüman kıyımı kayda girdi

*Mesut Çevikalp 2015.01.19*

<div class="pNewsDetailMainContent" itemprop="articleBody">
 <p>
  Orta Afrika Cumhuriyeti’nde (OAC) yaşanan Müslüman kıyımı kayda girdi. Gelişmeleri yerinde inceleyen Birleşmiş Milletler (BM) Komisyonu, nihai raporunda ülkede Mart 2013’teki darbeden bugüne en az 6 bin Müslüman’ın etnik katliam sonucu hayatını kaybettiğini belirtti. BM Güvenlik Konseyi’ne sunulan nihai raporda, darbe yanlısı çetelerin Müslüman ve muhalif kesimlere karşı işledikleri katliamların insanlığa karşı suç kapsamına girdiği, soykırıma ramak kaldığı ifade edildi. Mart 2013’te isyancı Seleka milislerinin lideri Michel Djotodia, Devlet Başkanı Francois Bozize’ye darbe yaparak ülkenin idaresini ele geçirmişti. Ardından Hıristiyan Anti-Balaka çeteleri ülkede Müslümanlara dönük saldırılar başlattı, başkent Bangui’de yaşayanları zorla göç ettirdi. En az 650 bin kişi yerinden oldu. Bunun üzerine çoğunluğunu Müslümanların oluşturduğu Seleka koalisyonunun silahlanarak karşı mücadeleye girişmesi krizi sokak çatışmalarına dönüştürdü. BM ülkedeki krizin iç savaşa dönüşmemesi için taraflara silah bırakma çağrısı yapıyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/musluman-kiyimi-kayda-girdi_541137), [web.archive.org (arşiv bağlantısı)](http://web.archive.org/web/20150726015040/http://www.aksiyon.com.tr/karakutu-dunya/musluman-kiyimi-kayda-girdi_541137)
