# Afganistan’da ‘zafer’ değil, ‘kaos’ var

*Mesut Çevikalp 2010.08.16*

<font class="agenda2NewsSpot">
 Sızanların yanında sahadan gelen raporlar da Afganistan’da işlerin kötüye gittiğini gösteriyor. Batı Koalisyonu’nun özellikle istihbarat alanında zafiyet gösterdiğini ortaya koyan güncel çalışmalar, savaşın kaybedileceğini belirtiyor.
</font>
<font class="newsDetail">
 <p>
 </p>
 <p class="MsoNormal">
  ABD önderliğindeki ‘Batı Koalisyonu’nun Afganistan’da hukuk dışı, kanlı eylemlere giriştiğini artık tüm dünya öğrendi. Yayımladığı gizli belgelerle sık sık gündem oluşturan İsveç merkezli internet sitesi WikiLeaks, bu kez tarihin en büyük belge sızdırma olayına imza attı. 25 Temmuz’da, ABD ordusunun Afganistan’daki iç yazışmaları ve cephe raporlarından oluşan 92 bin 201 adet belgeyi yayımlayan site, sadece ABD ve NATO’yu değil, tüm dünyayı sarstı. Eşzamanlı olarak Amerikan The New York Times, İngiliz Guardian gazeteleri ile Alman Der Spiegel dergisinde yayımlanan belgeler, bizzat cephedeki askerlerce hazırlanmış. Belgeler, ABD önderliğindeki Koalisyon Güçleri’nin Afganistan’da vahşet raddesinde kirli, karışık ve sorumsuz bir savaş yürüttüğünü gün yüzüne çıkarıyor.
 </p>
 <p class="MsoNormal">
  2006’da, Avustralyalı gazeteci Julian Assange (39) tarafından kurulan WikiLeaks sitesi, açık internet ansiklopedisi Wikipedia’ya benzer bir misyon üstleniyor. İsminden de anlaşılacağı gibi (‘Leak’, İngilizcede ‘sızıntı’ anlamına geliyor) sızdırılan istihbarat bilgilerini ‘halkın yararına’ sanal ortamda ifşa ediyor. Gençlik dönemlerinde hackerlikten hâkim önüne çıkan Assange’in sahibi olduğu siteyi, kimliklerini saklayan istihbaratçı, gazeteci ve teknoloji uzmanlarından oluşan küçük bir grup yönetiyor. Bilgilerin elde edilmesi, sınıflandırılması ve hukuken incelenmesinde siteye yaklaşık 800 gönüllü yardımcı oluyor. Site son bir yıl içinde her biri diğerinden kritik 1 milyon 200 bin belgeyi kamuya açtı. 4 yıl önce İsviçre bankalarındaki şüpheli varlık ve hareketleri deşifre ederek başladıkları işi, önce Irak işgali sırasında ABD askerlerinin kasti sebep olduğu sivil ölümleri, ardından da Afganistan’daki ‘savaş usulsüzlüklerini’ ortaya çıkararak sürdürüyor. Sitenin halktan gelen bağışlarla ayakta kaldığını söyleyen Julian Assange, misyonlarını ‘perde arkasında yaşananları halka göstermek’ olarak özetliyor.
 </p>
 <p class="MsoNormal">
  “BUNLAR SAVAŞ SUÇU KANITLARI”
 </p>
 <p class="MsoNormal">
  Peki, ‘çok gizli’ belgelerde neler var? ‘Afgan Savaş Günlüğü’ denen ve Ocak 2004-Aralık 2009 dönemini kapsayan belgelerin büyük bölümü, ‘dost ateşinin’ yol açtığı sivil ölümleri yansıtan raporlardan oluşuyor (http://wikileaks.org). ABD ve NATO kuvvetlerinin karıştığı bu tür vakalar düzenlenen raporlarla örtbas edilmeye çalışılmış. Raporların birçoğu savaş alanında bizzat savaşanlar tarafından tutulmuş ve bugüne kadar basına yansımamış yüzlerce sivil ölümü gün yüzüne taşıyor. ABD Savunma Bakanlığı (Pentagon)’nca ‘savunma sırları’ olarak dosyalandığı öğrenilen belgelerde ayrıca; Taliban’ın ısıya duyarlı uçaksavar füzeleri edindiği, bu füzeleri NATO-ISAF uçak ve helikopterlerine karşı etkili tarzda kullandığı, ABD ordusu içinde emir komuta zincirinden bağımsız, doğrudan Pentagon’a bağlı özel kuvvetlerin 2 bin Taliban üyesine ‘yakala ya da öldür’ mantığıyla gizli operasyonlar icra ettiği, İran ve Pakistan’ın Taliban’a yardım ettiği, Afgan hükümetinin bazı yolsuzlukları yer alıyor.
 </p>
 <p class="MsoNormal">
  Dahası da var; NATO birliklerinin hata veya sorumsuzluk nedeniyle daha önce açıklanmamış 144 olayda 195 sivili öldürdüğü, koalisyon güçlerinin birbirlerini ve Afgan müttefiklerini vurduğu, birliklerin kendilerine yaklaşan araçlara yok yere ateş açtığı, İngiliz birliklerinin Kâbil’de Afgan bir generalin oğlunu intihar bombacısı sanıp öldürdüğü, İngilizlerin bir keresinde okul servisindeki 16 çocuğu öldürdüğü, Fransız askerinin de 2008’de bir okul servisini tarayarak 8 çocuğu katlettiği, 2007’de Polonya birliklerinin daha önce ateş aldıkları bir köye düzenledikleri intikam saldırısında 6 sivili öldürdüğü de yer alıyor kayıtlarda.
 </p>
 <p class="MsoNormal">
  Julian Assange, yayınladıkları belgeleri ‘savaş suçları kanıtı’ olarak nitelendiriyor: “Belgeler savaş suçu kanıtı niteliğinde, ama suç olup olmadığına ancak mahkeme karar verebilir… Belgeler bize savaşın yönünün artık değişmesi gerektiğini de gösteriyor.” Assange iddia edildiği gibi oradaki askerleri zora sokacak kritik belgeleri yayımlamadıklarını, Afgan muhbirlerin isimleri gibi hassas bilgileri içeren 15 bin belgeyi şimdilik yayımlamayı düşünmediklerini belirtti.
 </p>
 <p class="MsoNormal">
  SAVAŞIN SEYRİ DEĞİŞEBİLİR
 </p>
 <p class="MsoNormal">
  Beyaz Saray, yayının ardından sıkıntılı bir sürece girse de belgeleri doğruladı; belgelerin geri çekilmesini, yenilerinin ifşa edilmemesini istedi. Başkan Barack Obama’nın Ulusal Güvenlik Danışmanı Jim Jones, belgelerin gerçek olduğunu, ancak yayımlanmasını sorumsuzca bulduğunu ifade etti: “Belgeler Bush yönetimi dönemine ait.” ABD Senatosu Dış İlişkiler Komitesi Başkanı John Kerry de, belgelerin yasa dışı yollardan gün ışığına çıkmış olmasına bakılmaksızın bölgeyle ilgili ciddi sorunların varlığına işaret ettiğini söyledi. Kerry, bu süreçte Pakistan ve Afganistan politikalarının yeniden ayarlanabileceğini vurguladı.
 </p>
 <p class="MsoNormal">
  Ortaya saçılan devlet sırlarının ardından soruşturma başlatan ABD güvenlik birimleri, WikiLeaks’ın sahibi Julian Assange ile milyonlarca belgeyi gizlediği deposunun nerede olduğunu araştırmaya koyuldu. Assange son birkaç yıldır Pentagon’un arananlar listesinin üst sıralarındaydı zaten. Belgelerin sızdırılmasında rol aldığı iddiasıyla Kuveyt’teki Amerikan Üssü’nde görevli Amerikalı asker Bradley Manning (22) tutuklandı. Manning’in ordu veritabanından 260 bin belgeyi kopyaladığı, elde ettiklerini bir hacker ile paylaştığı iddia ediliyor. Manning’in soruşturması hâlâ sürüyor. Diğer taraftan ABD, İsveç İnternet Servisi’ni kullanan siteyi yasal ve yasal olmayan yollardan durdurmanın yollarını arıyor. Server’daki bilgileri silmek öncelikli hedef. İkinci adım ise siteyi tamamen kapatmak. Ancak İsveç yasalarına göre WikiLeaks’in faaliyetleri meşru. Site şimdilik korumada!
 </p>
 <p class="MsoNormal">
  ‘SİVİL ÖLÜMLER İSTİHBARAT ZAFİYETİ’
 </p>
 <p class="MsoNormal">
  Washington yönetimi, ‘WikiLeaks’ta yayımlanan belgelerin yeni bir tarafının bulunmadığında’ ısrarcı olsa da işgalin başından bu yana birçok kez gündeme gelen ‘sivil ölümler’ ile ilgili ilk kez resmî belgelere ulaşıldı. Bu başlı başına önemli bir nokta. ABD Savunma Bakanlığı (Pentagon) ile NATO yönetimi, basına yansıyan ‘dost ateşiyle’ vurulan ‘sivil’ ve ‘müttefik’ kayıpları ‘yanlış istihbarat’ kılıfıyla örtme yoluna gidiyordu. Başkan Obama’yı eleştirdiği için görevden alınan ABD Merkez Kuvvetler (CENTCOM- Afganistan, Irak ve Pakistan operasyonlarını yürütüyor) eski Komutanı General Stanley McChrystal da Afganistan operasyonunda istihbari açıdan zafiyet bulunduğunu, Washington’daki karar alıcılara kararlarını verebilmek için yeterince doğru bilgi ulaşmadığını, medyanın olayları manipüle ettiğini ifade etmişti. 13 Temmuz’da Yöneylem Araştırması ve Yönetim Bilimleri Enstitüsü’ne (INFORMS) konuşan ABD Genelkurmay Başkanı Oramiral Michael Mullen de, Afganistan’da topladıkları istihbari bilgilerin doğru zamanda kanıya çevrilmesinde sorun yaşadıklarını dile getirmişti. Gerçekten ABD-NATO Gücü Afganistan’da etkili istihbarat toplayamıyor mu?
 </p>
 <p class="MsoNormal">
  Son dönemde hazırlanan ve ABD-NATO Koalisyonu’nun Afganistan operasyonunda kullandığı istihbarat teknikleri ve yönetenlerini analiz eden birbirinden bağımsız raporlar ittifakın bu yönde sıkıntı çektiğini ortaya koyuyor. Mesela, Ocak 2010’da CENTCOM Kıdemli İstihbarat Yöneticisi Tümgeneral Michael Flynn, Yüzbaşı Matt Pottinger ve Paul D. Batchelor tarafından hazırlanan ve Ocak 2010’da Washington’daki Yeni Amerika Güvenlik Merkezi’nde (CNAS) yayımlanan “İstihbaratı Onarmak: Afganistan’da İstihbarat’ı Anlamlı Kılma Planı” adlı rapora göre, Afganistan’da bugüne kadar kullanılan istihbarat teknikleri ve servisin yapısı istenilen düzeyde verimli değil. Rapor, bugüne kadar Afganistan’daki istihbarat birimlerinin genel stratejilere yönelik faaliyet gösterdiğini, sahada yeterince istihbarat elemanı ve danışmanın bulunmadığını, tepeden inen bilgilerin sahadaki askerlerin ihtiyaçlarını karşılamadığını aktarıyor: “Bazı istihbarat S–2 tabur subayları ‘saha savaşçılarının kendilerine sunulan istihbarat raporları yerine ABD gazetelerinden daha çok faydalı bilgi edindiklerini’ söylemektedirler. Tabur S–2 istihbarat subayları daha verimli analistler istiyor.”
 </p>
 <p class="MsoNormal">
  Raporun son kısmında, operasyonel istihbaratı geliştirmek için bazı önerilerde de bulunuluyor. Buna göre, ‘Saha elemanları arasında gazeteciler gibi hareket edebilecek şekilde güçlendirilecek analist takımlarının seçilmesi, bunların bilgi toplayıcıları ziyaret ederek aldıkları bilgileri komuta seviyesine iletmeleri, genelden ziyade bölgesel istihbari analizlerin yapılması, yerel yönetimin bu alanda güçlendirilmesi ve organizasyonda daha fazla yöneylem kullanılması gerekiyor.’
 </p>
 <p class="MsoNormal">
  Benzer bir çalışmayı, bizzat Savunma Bakanlığı’nın isteği üzerine ABD Savunma Bilim Kurulu, Savunma İstihbaratı Danışma Grubu hazırlamıştı. Ocak 2009’da yayımlanan ‘İstihbarat, Gözetim ve Keşif için Yöneylem Araştırması ve Uygulamaları’ başlıklı 63 sayfalık çalışmada da, Afganistan’daki istihbarat birimlerinin daha etkili çalışabilmesi için çok daha fazla yöneylem araştırmasına ihtiyaç duyduğu vurgulanıyor. Raporda, özellikle istihbaratta önemli yeri olan biyometri teknolojisi ile insansız hava araçlarının sağladığı istihbarat döngüsünün verimli çalışabilmesi için yeni bilimsel modeller geliştirilmesi gerektiği vurgulanıyor. İstihbarat birimlerinin yöneyleme daha fazla önem vermesi ne kazandıracak?
 </p>
 <p class="MsoNormal">
  Terör ve askerî yöneylem problemleri üzerine çalışan Yale Üniversitesi Yönetim Fakültesi öğretim üyesi Prof. Dr. Edward H. Kaplan, İstihbari alanda işletilen yöneylem araştırma disiplininin veri toplama, işleme ve analize kadar tüm ‘istihbarat döngüsünü’ verimlileştirdiğine değiniyor: “Buradaki amaç tüm istihbarat sistemini etkin ve verimli kılarak daha iyi bilgi üretmek. İkinci olarak, yöneylem araştırması modelleri bir bölgedeki gerilla kuvveti sayısı veya gelişimlerinin tahmin edilmesi gibi daha özel sorulara cevap vermeye yardımcı olabiliyor. Bu rol, sıklıkla mevcut bilgiyi kullanarak yeni öngörüler oluşturmak için orijinal yöntemler geliştirmeyi de içeriyor.”
 </p>
 <p class="MsoNormal">
  ABD ordusunun yöneylem araştırma kaynakları ve merkezleri bakımından (Monterey-Naval Postgraduate School gibi) oldukça güçlü olduğunu hatırlatan Profesör Kaplan, Afganistan’daki istihbarat sorununun güvenilir insan istihbaratı (HUMINT) ağı kurulup çalıştırılarak giderilebileceğini söylüyor: “İnsani istihbarat çok önemli, çünkü savaş esnasında Taliban ve sempatizanlarını diğer sivillerden ayırt etmek oldukça güç. Orada görev yapan Batılı istihbarat subaylarının kültürel ve dil zafiyetleri durumu daha da zorlaştırıyor. HUMINT ağı çalıştırılabilirse, Taliban’a karşı üstünlük sağlanır.”
 </p>
 <p class="MsoNormal">
  Sızanların yanında, sahadan gelen raporlarda Afganistan’da işlerin her geçen gün daha da kötüye gittiğine işaret ediyor. Gelinen noktada askerî bir çözüme ulaşmanın pek mümkün olmayacağı, çözüm için siyasi girişimlere ağırlık verilmesi gerektiği görülüyor. Afganistan’daki askerî operasyonun parçası olan hükümetler de bu noktaya geliyor. Dokuz yılda, binlerce can kaybının ardından istikrarın sağlanmaması sadece Afganların değil tüm duyarlı insanların nazarında savaşın meşrutiyetini ortadan kaldırıyor. Geriye bir an önce çekilme ve Afganistan’ın ‘Afganlaştırılması’ kalıyor.
  <span>
  </span>
 </p>
 <p class="MsoNormal">
 </p>
 <p class="MsoNormal">
  Doç. Dr. Eyüp Çetin (*):
 </p>
 <p class="MsoNormal">
 </p>
 <p class="MsoNormal">
  “ABD, Afganistan’daki istihbarat yapısını yeniden şekillendiriyor”
 </p>
 <p class="MsoNormal">
 </p>
 <p class="MsoNormal">
  “Yöneylem araştırması, özü itibariyle askerî amaçlara hizmet etmek üzere oluşturulmuş bir disiplin. Günümüzde -ABD başta olmak üzere- gelişmiş ülkelerin orduları bu bilim dalından büyük ölçüde istifade ediyor. İstihbarat, takip ve casusluk operasyonlarında verinin nasıl ve en iyi şekilde toplanacağı, paylaşılacağı, kompleks karar verme süreçlerinde nasıl kullanılacağında yöneylem araştırması son derece önemli katkılar sunabiliyor. Ekipman görevlendirme, veri toplama, işleme ve analiz etmeyi de içeren tüm ‘istihbarat döngüsünü’ verimlileştiren uygulamalar var. Bunda amaç, tüm sistemi daha etkin ve verimli kılarak daha iyi istihbarat sağlamak. Ayrıca, bu disiplin terörle mücadelede daha spesifik istihbarat sorularına da cevap verebiliyor. Güncel soruna dönersek; Afganistan savaşındaki başarısızlığın temelinde istihbarat zafiyetinin yattığı artık biliniyor. Bu sene başında bölgedeki komutanlarca yazılan bir raporda, Afganistan’daki ABD istihbarat organizasyonunun yeniden yapılandırılması, süreçlerin iyileştirilmesi, etkinleştirilmesi, senkronizasyonun sağlanması amacıyla organizasyon bünyesinde daha fazla yöneylem araştırmasının kullanılması gerektiği vurgulanmıştı.”
 </p>
 <p class="MsoNormal">
 </p>
 <p class="MsoNormal">
  * İstanbul Üniversitesi öğretim üyesi, askerî yöneylem araştırmaları uzmanı
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27362), [web.archive.org (arşiv bağlantısı)](http://web.archive.org/web/20100819094343/http://www.aksiyon.com.tr:80/aksiyon/newsDetail_getNewsById.action?newsId=27362)
