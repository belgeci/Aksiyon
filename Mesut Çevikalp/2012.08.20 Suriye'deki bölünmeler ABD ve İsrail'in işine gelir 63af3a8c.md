# Suriye’deki bölünmeler ABD ve İsrail’in işine gelir

*Mesut Çevikalp 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortadoğu Stratejik Araştırmalar Merkezi’nin (ORSAM) Ortadoğu Danışmanı Yrd. Doç. Dr. Serhat Erkmen, Suriye Kürt hareketinin sinir uçlarını, sahadaki PKK-Barzani denklemini ve Beşşar Esed sonrası bölünme senaryolarını anlattı.
  </font>
 </div>
 <div id="newsText">
  <font class="detail-text">
   <p>
    Suriye’den dış dünyaya yansıyan resim oldukça net. 1,5 yıldan bu yana halkının demokrasi taleplerini kaba kuvvetle bastırma yoluna giden Devlet Başkanı Beşşar Esed rejimi son demlerini yaşıyor. Genel kabul, rejimin 2013’e ulaşamayacağı yönünde. Esed’i bugünden ‘düştü’ kabul edenler de var. Suriye üzerinde çıkar sahibi bu küresel aktörler, dolaşıma soktukları yeni haritalarla Esed sonrasını şekillendirmeye çalışıyor. Kuzeyi Kürt, Akdeniz kıyısını Nusayri, orta kısmı Arap devletine bölen haritalar idrakleri zorluyor. Suriye’nin Türkiye sınırındaki Afrin, Ayn El Arab ve Haseke kentlerinde dalgalanmaya başlayan PKK bayrakları, temmuz başında Erbil’de düzenlenen ve Suriye Kürtlerine ‘özerkliği’ tavsiye eden kritik toplantı, zihinlere ‘Suriye gerçekten bölünüyor mu?’ sorusunu taşıdı. Peki, Suriye’de gerçekte ne yaşanıyor? Bu ve benzeri soruları Ahi Evran Üniversitesi Uluslararası İlişkiler Bölümü Başkanı Yrd. Doç. Dr. Serhat Erkmen’e yönelttik. Doktorasını Ankara Üniversitesi’nde Irak Kürtleri üzerine yapan Erkmen, Ortadoğu Stratejik Araştırmalar Merkezi’nin (ORSAM) Ortadoğu Danışmanı. Erkmen, Suriye’nin hızla Iraklaştığını, yani bölünmeye sürüklendiğini söylüyor.
   </p>
   <p>
    <strong>
     -Türkiye, Suriye Kürt hareketine ne kadar vâkıf?
    </strong>
   </p>
   <p>
    Türk kamuoyu Suriye Kürt hareketini bilmiyor. PKK bağlantılı PYD (Demokratik Birlik Partisi) dışında Kürt partilerinin varlığından haberdar değil. Suriye Kürtlerini PKK-Barzani parantezi içinde ele alıyor. ORSAM’dan bu ay başında yayımladığımız ‘Suriye’de Kürt Hareketleri’ raporu yeni şeyler söylüyor. Rapor, Suriye Kürt hareketi tarihi kapsamında, faaliyetteki 16 Kürt partisini mercek altına alıyor. Bizzat parti liderlerinin ağzından anlatıyor. Kısacası rapor, sınırımızın dibinde başlayan Kürt ayrışmasının tarihî kökenlerini bugüne taşıyor. Bundan sonra yaşanacakları yansıtmaya çalışıyor. Türkiye’de Suriye Kürtleriyle ilgili yayımlanmış en kapsamlı çalışma…
   </p>
   <p>
    <strong>
     -Rapor Suriye Kürt hareketini aşırı bölünmüş hâlde yansıtıyor…
    </strong>
   </p>
   <p>
    Çok doğru bir tespit. Hedef, ideoloji ve siyaset bakımından birbirinden ayrılan 16 Kürt partisi var. Hâlbuki bunlardan 10 kadarı tek bir partiden çıkmış. Kongreyi kaybeden lider eski partiyi bölüp yeni parti kurmuş. Aralarında ciddi rekabet var. Ancak 2011’de bu bölünmüşlüğü gidermek için Kuzey Irak’ın etkisiyle ‘Suriye Kürt Ulusal Konseyi’ (KUK) kuruldu. Esed sonrası için birlikte hareket etmeye çalışıyorlar.
   </p>
   <p>
    <strong>
     -Suriye Kürt hareketinin ‘abisi’ kim? Barzani mi?
    </strong>
   </p>
   <p>
    Tarih boyunca birden çok abisi oldu Suriye Kürtlerinin. Genel olarak Türkiye, Kuzey Irak ve yerliler olmak üzere üç koldan oluşan Suriye Kürtleri bugün en çok Kuzey Irak liderliğinin etkisinde (Barzani ve Talabani). 1930’dan beri siyaset ve söylemleri Kuzey Irak’la paralellik arz ediyor. Bunun dışında kalanlar da var. Mesela 2003’te ortaya çıkan PYD’nin abisi PKK. PKK’nın varlığı PYD’den daha eski; 1970’lere uzanıyor. PKK dönemin Suriye lideri Hafız Esed’in himayesinde yerleşti Suriye’ye. O günden beri varlığını koruyor. Bana göre PYD açıktan PKK’ya bağlı bir parti.
   </p>
   <p>
    <strong>
     -PYD’nin taban desteği var mı?
    </strong>
   </p>
   <p>
    Ülkedeki Kürtlerin yüzde 50’den fazlası destekliyor bu oluşumu.
   </p>
   <p>
    <strong>
     -Neden?
    </strong>
   </p>
   <p>
    PYD diğer partilere göre daha örgütlü. Ne istediğini biliyor. Diğer Kürt partileri neyi, nasıl istediklerini tabana anlatabilmiş değil. Ayrıca diğer muhalif partilerle (mesela Araplarla) ilişki kurdular. Kürt milliyetçiliğinin kabardığı ortamda, Kürtlere hak vermekten kaçınan partilere yakın durmaları kan kaybettirdi onlara. Kürt partiler ocak ayına kadar sürdürdükleri rekabetle birbirini zayıflatırken, PYD aradan sıyrıldı.
   </p>
   <p>
    <strong>
     -Suriye Kürtleri ne istiyor? Bağımsızlık, özerklik...
    </strong>
   </p>
   <p>
    Bunlardan önce Esed döneminde alamadıkları demokratik hakları talep ediyorlar. Kendilerine ait özel bir Kürt bölgesi oluşturmak istiyorlar.
   </p>
   <p>
    <strong>
     -Özel Kürt bölgesi ayrışma anlamına gelmez mi?
    </strong>
   </p>
   <p>
    Kürtler bu noktadan sonra üniter bir Suriye istemiyor. En azından özerk, federal bir yapı talep ediyor. PYD de ‘demokratik özerklik’i savunuyor. PKK’nın, KCK’nın Türkiye’de istediğinin bire bir kopyası! Kürtlerdeki ayrışma isteği Esed rejiminin de işine geliyor.
   </p>
   <p>
    <img alt="" height="447" src="http://web.archive.org/web/20141011002111im_/http://medya.aksiyon.com.tr/aksiyon/2012/08/20/mesut-serhat-suriye-3.jpg"/>
   </p>
   <p>
    <strong>
     -Demokratik özerklik bağımsızlığa doğru ilerler mi?
    </strong>
   </p>
   <p>
    Bugünlerde ‘Bağımsız Kürdistan’ pek dillendirilmiyor. Ancak uzun vadede özerkliğin, otonomun varacağı nokta bağımsız Kürdistan olacak.
   </p>
   <p>
    <strong>
     -Bağımsızlık için şartlar uygun mu?
    </strong>
   </p>
   <p>
    Sahadaki gerçeklik farklı tabii. Ortada büyük, kolektif Kürdistan’ı oluşturacak şartlar yok. Demografik, coğrafi bölünmüşlük var. Kürtler iki farklı bölgede yaşıyor. Ama bu aşılamayacak sorun anlamına gelmez. 2003’e kadar Kerkük’te Kürtler çoğunluk değildi. Bugünkü durum ortada!
   </p>
   <p>
    <strong>
     -Kuzey Suriye, Kuzey Irak’a benzetiliyor…
    </strong>
   </p>
   <p>
    Bugün itibariyle Kuzey Suriye, Kuzey Irak’tan çok farklı. Ama hızla değişiyor. 1990’larda Kuzey Irak’la ilgili yayımlanan prestijli raporlar, Irak’ın kuzeyinde Kürt devletinin kurulamayacağını, bu bölgedeki Kürtlerin kendi kendini yönetme tecrübesinden yoksun olduğunu söylüyordu. Devlet için gerekli siyasal kültür, maddi kaynak ve askerî gücün bulunmadığına işaret ediyordu. Aradan geçen 20 senede Kürtler bu handikapların üstesinden geldi. Bugün Suriyeli Kürtler için de benzer raporlar kaleme alınıyor. Eğer yeni Şam yönetimi Kürtlere özel bir bölge verirse, devletleşme yolunda şartlar kısa zamanda sağlanır.
   </p>
   <p>
    <strong>
     -Bu kadar kolay mı?
    </strong>
   </p>
   <p>
    Kolay olmaz elbette. Kanla, çatışmayla, gerilimle olacak… Çeşitli desteklerin alınması gerekiyor. Belki yarım asırlık süreçten bahsediyoruz. Ancak bu, gidişatın yönünü değiştirmiyor.
   </p>
   <p>
    <strong>
     -Suriye Kürtleri nasıl bir süreç izleyecek?
    </strong>
   </p>
   <p>
    Suriye Kürtleri, Kuzey Irak Kürtlerine kıyasla bazı avantaj ve dezavantajlara sahip. Irak Kürtleri güvenli bölgeleri oluştururken yanlarında destekçi başka Kürt oluşum yoktu. Bugün Suriye Kürtlerinin örnek aldığı, destek gördüğü Kuzey Irak Kürt Yönetimi var. Buna karşılık Kuzey Irak’ta Kürt bölgesi demografik olarak daha homojendi, Suriye’deki Kürt bölgesi homojen değil, coğrafi olarak da ikiye bölünmüş durumda. Yine de bunlar Suriye Kürtlerine özerklik verilmesine engel değil. Ortadoğu demografik değişikliklere her zaman için açıktır.
   </p>
   <p>
    <strong>
     -Maddi kaynağa ihtiyaç olacak!
    </strong>
   </p>
   <p>
    O da var… Suriye’nin sahip olduğu tek petrol bölgesi Haseke –Arap nüfus daha fazla– olası Kürt bölgesinin içine giriyor. Ancak Araplar bu kaynağı Kürtlere kolayca bırakmayacaktır.
   </p>
   <p>
    <strong>
     -Irak’a göre Suriye’deki süreç daha kanlı mı ilerler?
    </strong>
   </p>
   <p>
    Ülkenin ağırlığını oluşturan Araplar, Kürtlerin özel bölge girişimini kabul etmiyor. Çok net karşı duruyorlar. Esed sonrasında Kürtleri engellemek için şiddete başvurabilirler.
   </p>
   <p>
    <strong>
     -Çatışmalar özel bölge sürecini nasıl etkiler?
    </strong>
   </p>
   <p>
    Çatışmalar başlarsa iki şekilde sonuçlanır. Birincisi, çok ağır ve kanlı bir bastırma hareketiyle yeni hak ve bölge talebiyle yola çıkan Suriyeli Kürtler durdurulur. Talepleri uzun bir süre ötelenir. İkincisi, Suriye’de çatışmalar başlarsa uluslararası örgütlerle küresel güçler müdahil olur. Savaşı durdurmak için ülkeye barış gücü gönderip Kürtleri Araplardan korumak için Kürt bölgesini kendi elleriyle oluşturabilirler. Çekiç Güç’ü düşünün! 1991’de Kuzey Irak’ta küresel güçlerin benzer bir rol üstlendiğini de hatırlayın.
   </p>
   <p>
    <strong>
     -Kürtlerin stratejisi ne?
    </strong>
   </p>
   <p>
    Ana strateji, adı ne olursa olsun bir Kürt bölgesi oluşturulması. Irak KDP’si de destek veriyor. PKK’nın kontrol etmesi bile önemsenmiyor. Kürtler Esed gitmeden böyle bir bölge oluşturup  iktidar paylaşımında söz sahibi olmak istiyor. Diğer muhaliflerle aralarındaki nüfus orantısızlığını bu yolla kapatmaya çalışacaklar.
   </p>
   <p>
    <strong>
     -19 Temmuz’da Kürt bölgelerinde açılan PKK bayrakları bir stratejinin parçası mı?
    </strong>
   </p>
   <p>
    12 Temmuz’da Erbil’de çok kritik bir toplantı yapıldı. Türkiye’ye yansımadı bu buluşma. Barzani, Suriyeli Kürtlerle görüştü. Toplantının sonunda dağıtılan açıklamadaki maddelerden birinde ‘Suriyeli Kürtlere bir bölge oluşturulması’ yazıyordu. Kuzey Irak basınına da yansıdı bu. Türkiye atladı bu belgeyi. Kimsenin umurunda olmadı. Bir hafta sonra da bayrak açma olayı yaşandı.
   </p>
   <p>
    <strong>
     -Barzani onaylıyor yani…
    </strong>
   </p>
   <p>
    Evet.
   </p>
   <p>
    <strong>
     -Ankara’ya verdiği mesajlar farklı o zaman…
    </strong>
   </p>
   <p>
    Barzani, Kuzey Suriye’de PKK oluşumuna çıkarına olmayacağı için karşı durabilir. Ancak bugünkü durumda Kürt bölgesinin kimin kontrolünde olduğu önemsenmiyor. Kürt hareketi bu aşamada, PYD veya KDP, kimin kontrolünde olursa olsun hedef kurtarılmış bölgelerin oluşturulması.
   </p>
   <p>
    <strong>
     -Barzani de mi bunu hedefliyor?
    </strong>
   </p>
   <p>
    Evet. Bugünkü durumda bu bölgeyi PYD-PKK kontrol ediyor olabilir. Barzani şimdilik buna ses çıkarmıyor. PYD bu rolü ne kadar sürdürebilir? Sonraki dönemde liderlik el değiştirebilir.
   </p>
   <p>
    <strong>
     -Hedef ‘Büyük Kürdistan’ın ikinci istasyonunu kurmak mı?
    </strong>
   </p>
   <p>
    Kürt milliyetçisi Mesut Barzani, Ortadoğu’da Kürtlerin yaşadığı bölgelerdeki Kürt yönetim, oluşum ve ayrışmalarına karşı durmuyor. Kuzey Irak’ın bağımsızlığı için çabalayan Barzani’nin, Suriye’deki benzeri oluşumlara engel olma pozisyonu yok. Aksi hâlde kendiyle çelişir.
   </p>
   <p>
    <strong>
     -Esed’in çıkarı ne?
    </strong>
   </p>
   <p>
    Bir taşla birkaç kuş vuruyor. Bölgeyi Özgür Suriye Ordusu’na bırakacağına, sorun yaşamadığı, hatta kendine destek çıkan PKK-PYD’ye bırakması normaldi. Bu hamleyle Türkiye’yi zor durumda bıraktı, muhalif Kürtleri böldü, Araplarla Kürtleri birbirine düşürdü, Kürt bölgesi üzerinden olası Nusayri bölgesine zemin hazırladı. Zira Nusayrilerde böyle bir arzu var.
   </p>
   <p>
    <strong>
     -PYD kuzeyde kontrolü ele alma taktiklerini sürdürecek mi?
    </strong>
   </p>
   <p>
    Koban, Afrin, Malikiye, Derik, Cevadiye’de PYD kontrolü ele almış durumda. Ama bunu kendi gücüyle yapmadı. Esed buradan çekilerek bölgeyi PYD’ye bıraktı. Ancak en stratejik kent Kamışlı henüz PYD-Kürt eline geçmedi. Çünkü Esed oradan çekilmedi. Eğer oradan çıkarsa şehrin kimin eline geçeceği belli değil. Barzani’ye yakın Kürt partilerin eline de geçebilir, Özgür Suriye Ordusu’na da… Arap aşiretlerinin eline bile geçebilir! Petrol sahası olduğu için büyük pasta.
   </p>
   <p>
    <strong>
     -PYD’nin silahlı gücünün kapasitesi ne?
    </strong>
   </p>
   <p>
    Silahlı gücü var. Bölgede diğer Kürt partilerini sindirip bazı liderlerine suikastlar düzenleyebilecek kapasitede. Bunu kendilerine alan açmak için yapıyorlar. Örgütlenme açısından diğerlerinden güçlü olduğu da bir gerçek.
   </p>
   <p>
    <strong>
     -PKK militanları mı?
    </strong>
   </p>
   <p>
    İki farklı gruptan oluşuyor. ‘Halk Koruma Güçleri’ olarak adlandırdığı silahlı milis teşkilatı var. Siyasal eylemleri bu güç yapıyor. Bunun yanında bir de PKK militanlarından oluşan silahlı gücü mevcut. PKK’lılar 2011’in eylül-ekim ayları arasında Kuzey Irak’taki PKK kamplarından küçük gruplar hâlinde Kuzey Suriye’ye geçti.
   </p>
   <p>
    <strong>
     -Ekranlara yansıyan geçiş görüntüsünden mi bahsediyorsunuz?
    </strong>
   </p>
   <p>
    Hayır, onlar PKK’lı değildi. Barzani’nin Peşmerge gücü de değildi. Bunlar Suriye ordusundan kaçıp Barzani’ye sığınan bir grup Suriyeli Kürt askerlerdi. Barzani bunları Dohuk’ta oluşturulan kampta askerî eğitim verip geri gönderdi. Hatta bir kısmı hâlâ Kuzey Irak’ta… Toplam 9 bin kişi kadar oldukları ifade ediliyor.
   </p>
   <p>
    <strong>
     -Barzani bu yatırımı neden yapıyor?
    </strong>
   </p>
   <p>
    Barzani, Kuzey Suriye’de günün birinde PYD ile karşı karşıya geleceğini hesap ediyor. KDP ile PYD uzun vadede kaçınılmaz olarak kapışacak. Barzani o güne hazırlık yapıyor.
   </p>
   <p>
    <strong>
     -Kürt partilerinden Suriye’nin bütünlüğünü isteyen yok mu?
    </strong>
   </p>
   <p>
    Suriye Kürtleri özerklik, federalizm ve adem-i merkeziyetçilik arasında bölünmüş durumda. Sadece demokratik talebi yeterli görenler azınlıkta değil. Ancak kaygan bir zemin var. PYD demokratik özerklikte ısrar etse de bölgenin en etkili siyasi oluşumu Kürt Ulusal Konseyi (KUK) federalizme doğru kayıyor. KUK’un, Barzani ve Irak Kürtlerinin gölgesi altında olduğu da unutulmamalı.
   </p>
   <p>
    <strong>
     -Kürt bölgesi yeni iktidara bağlı biraz da…
    </strong>
   </p>
   <p>
    Eğer yeni iktidar muktedir, güçlü olursa Kürleri bastırabilir. Zayıf olursa süreç mutlaka Kürt bölgesine doğru ilerler. Ben Suriye’de Iraklaşma sürecini muhtemel görüyorum. Esed sonrası güçlü merkezî yönetimin oluşacağını düşünmüyorum. Kürtler de adem-i merkeziyetçi bir yapı istiyor. İster istemez süreç bu yönde ilerliyor.
   </p>
   <p>
    <strong>
     -Bölünmüş haritalar çiziliyor!
    </strong>
   </p>
   <p>
    2003 sonrasında Irak’ı bölünmüş gösteren haritalar çizilmişti. Küresel güçler en kötüsüne göre hazırlık yapıyor. Haritalar buna hizmet ediyor; senaryolara. Maalesef Türkiye bu noktada pek hazırlıklı değil. Irak’ta da değildi. Türkiye meseleleri tabu hâline getiriyor… Doğru tartışamıyor...
   </p>
   <p>
    <strong>
     -Kürtlerin nüfusu da kabartılıyor…
    </strong>
   </p>
   <p>
    Güncel nüfus sayımı yok. İtibarlı yerel ve yabancı kaynaklar Suriye Kürtlerini nüfusun (25 milyon) yüzde 8-9’u gösteriyor. 1970’ten 2010’a kadar hep bu oran ifade edildi. 2011’de ülke karışınca Kürtlerin nüfusu bir günde yüzde 15-20’lere çıkarıldı. Kasıtlı yapılıyor bunlar tabii.
   </p>
   <p>
    <strong>
     -Küresel konjonktür Kürdistan’ın lehine mi?
    </strong>
   </p>
   <p>
    Irak Kürdistan’ına yeşil ışık yaktılar. Suriye Kürdistan’ı için de aynı tavrı sergileyeceklerini düşünüyorum. ABD ve İsrail kontrol edilebilir bölünmeleri çıkarına görüyor. Kürtleri alttan alta self determinasyona yönlendiren birçok ülke var. Esed sonrasında güçlü merkezî otorite oluşmayıp ülkenin tamamında kontrol sağlanamazsa, parçalanıp yönetme yoluna gidilecek. Maalesef gidişat da bu yönde. Suriye Iraklaşıyor; etnik-mezhebi çatışmaya doğru gidiyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33371-173-suriyedeki-bolunmeler--abd-ve-israilin-isine-gelir.html), [web.archive.org (arşiv bağlantısı)](http://web.archive.org/web/20141011002111/http://www.aksiyon.com.tr:80/aksiyon/haber-33371-173-suriyedeki-bolunmeler--abd-ve-israilin-isine-gelir.html)
