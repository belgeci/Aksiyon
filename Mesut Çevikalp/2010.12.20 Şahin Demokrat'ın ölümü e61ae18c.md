# Şahin Demokrat’ın ölümü

*Mesut Çevikalp 2010.12.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kennedy’den Obama’ya kadar neredeyse tüm Demokrat başkanlarla çalışan kıdemli diplomat Richard Holbrooke yaşamını yitirdi. Küresel diplomatik sorunların çözümünde akla gelen ilk isimlerdendi.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     14 Aralık 1995’te, dönemin ABD Dışişleri Bakan Yardımcısı sıfatıyla Sırp, Boşnak ve Hırvat liderleri Amerika’daki Dayton kentinde bir araya getirmiş, çetin pazarlıkları doğru yöneterek, binlerce kişinin canına mal olan Bosna Savaşı’nı, taraflara kabul ettirdiği Dayton Anlaşması’yla sonlandırmıştı. 15 yılın ardından yine bir 14 Aralık günü Richard Holbrooke’un adı tüm dünyada yankılandı. Ancak bu seferki haberlerde yürüttüğü kritik görevler yer almadı. Ajanslar bizzat ondan bahsetti. 10 Aralık’ta aniden rahatsızlanmasının ardından kaldırıldığı George Washington Üniversitesi Hastanesi’nde 4 gün süren yaşam mücadelesini kaybetti. 27 saat süren iki ameliyat geçiren Holbrooke’un aort damarındaki yırtılmadan ötürü yaşamını yitirdiği duyuruldu.
    </p>
    <p class="MsoNormal">
     50 yıllık diplomatlık kariyeri boyunca dünyanın dört bir köşesinde önemli birçok görev üstlenen Holbrooke, çok az diplomata nasip olan bir kariyere sahipti. 1962’de Brown Üniversitesi’nde tamamladığı tarih eğitiminin ardından Dışişleri Bakanlığı’na girdi. Henüz 21 yaşındaki bu genç diplomatın ilk görev yeri Vietnam’dı. 6 yıl kaldığı Vietnam’da BM Uluslararası Kalkınma Ajansı’nın sivil temsilcisi olarak Mekong Deltası’nda görev aldı. 1968’de başlayıp 1969’a uzayan Vietnam ile ilgili Paris Barış Görüşmeleri’nde ABD heyetinde bulundu. 1971’de kamuoyuna sızan ABD’nin Vietnam Savaşı’na dair gizli ‘Pentagon Belgeleri’nin bir kısmını yazan Holbrooke’tu. 1970’te ABD adına Fas’ta görev aldı. Aynı günlerde (1972-1976) Foreign Policy dergisinin editörlüğünü de yürüttü. 1971-1978 arasında Doğu Asya ve Pasifik İlişkilerinden Sorumlu Dışişleri Bakan Yardımcısı olarak çalıştı. 1977’de Doğu Timur’daki gerilimi dindirmede rol aldı. 1979’da Çin ile diplomatik ilişkilerin kurulmasını sağladı. 1993-1994’te ABD’nin Almanya Büyükelçisi, 1999-2001’de de BM Daimi Temsilcisi oldu. 2008’deki başkanlık seçimlerinde Hillary Clinton’ın dış politika danışmanlığını yürüttü. Seçimin ardından Dışişleri Bakanı olamadı ama ‘Afganistan ve Pakistan Özel Temsilciliğini’ kabul ederek önemli bir görev üstlendi.
    </p>
    <p class="MsoNormal">
     Adını diplomasi tarihine ‘Balkanlar’da akan kanı durduran arabulucu’ olarak kaydettiren Holbrooke, Türk kamuoyunca da tanınan bir isimdi. 1996’da Türkiye ile Yunanistan’ı savaşın eşiğine getiren Kardak Krizi’nde de arabuluculuk yapmıştı. Krizin dinmesinin ardından dile getirdiği ‘Avrupa uyurken biz bir savaşı engelledik’ sözüyle Avrupalı liderlerin tepkisini çekmişti. Bill Clinton döneminde, ABD’nin Kıbrıs Özel Temsilciliği görevini üstlenmiş, Bosna’nın ardından Kıbrıs’ta da bir çözüm yolu bulması beklenmişti. Holbrooke, adada taraflar arasında yeni bir çözüm arayışı başlatsa da Dayton’daki başarıyı Kıbrıs’a taşıyamamıştı. Görevi bırakmasının ardından “Kıbrıs’taki içinden çıkılmaz durumun kıdemli diplomatlarca bile çözülemeyeceğini” not etmişti. 3 yıl önce Türkiye’yi Malezya’ya benzetmesi, Türkiye’de ciddi tartışmalara yol açmıştı. Tepkiler karşısında, sözlerim yanlış anlaşıldı diyerek kendini savunan Holbrooke, Atatürk ve Türk kültürüne olan saygısını anlatmıştı uzun uzadıya.
    </p>
    <p class="MsoNormal">
     Müzakerelerdeki hırsı ve agresif tavırlarından ötürü ‘buldozer’ lakabı verilen 69 yaşındaki diplomat, en son Afganistan cephesinde boy gösteriyordu. Üstlendiği görevin zorluğunun farkındaydı. Ancak mücadeleden de geri durmuyordu: “İsyancı Taliban’la savaşıp yolsuzluğa bulaşmış hükümetlerle, hileli seçimlerle, uyuşturucu ticaretiyle, Pakistan’daki nükleer silahlarla ve El Kaide’nin, hatta belki de Usame bin Ladin’in varlığıyla başa çıkmaya çalışırken bölgede istikrarı nasıl sağlarsınız?”
    </p>
    <p class="MsoNormal">
     Obama’nın yeni Afganistan-Pakistan stratejisi kapsamında Afganlıların ülkenin sorumluluğunu yeniden ele almalarını sağlamaya çalışan Holbrooke’un Afganistan Devlet Başkanı Hamid Karzai ile gerilimli görüşmeler yürüttüğü biliniyor. Holbrooke, Kabil yönetimini yolsuzluklara bulaşmakla suçluyordu. ABD yönetimi, Holbrooke’un Afganistan-Pakistan’da yürüttüğü aktif diplomasiden memnundu.
    </p>
    <p class="MsoNormal">
     Foreign Policy’nin ‘100 Küresel Düşünür’ listesine aldığı, 7 kez Nobel Barış Ödülü’ne aday gösterilen Holbrooke, bir dönem Princeton Üniversitesi’nde ders verdi. ‘Counsel to the President’ (Başkan’ın Rehberi) ve ‘To End a War’ (Bir Savaşı Bitirmek) adlı iki kitabı bulunan Holbrooke ayrıca bir yatırımcıydı. Wall Street’te milyonlar kazandı, Lehman Brothers’a satılan Public Strategies’in kurucuları arasındaydı.
    </p>
    <p class="MsoNormal">
     Musevi asıllı Holbrooke, 1995’te Musevi asıllı yazar Kati Marton ile evlenmişti. Holbrooke’un önceki evliliğinden 2 çocuğu bulunuyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28224-sahin-demokratin-olumu.html), [web.archive.org (arşiv bağlantısı)](http://web.archive.org/web/20120721033254/http://www.aksiyon.com.tr:80/aksiyon/haber-28224-sahin-demokratin-olumu.html)
