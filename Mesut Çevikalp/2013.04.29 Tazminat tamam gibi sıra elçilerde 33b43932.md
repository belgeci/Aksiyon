# Tazminat tamam gibi sıra elçilerde

*Mesut Çevikalp 2013.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mavi Marmara katliamı üzerine İsrail’den talep ettiği ‘özür, tazminat ve Gazze ablukasını kaldırma’ şartları yerine gelen Ankara, Tel Aviv’e büyükelçi göndermeye hazırlanıyor.
  </font>
 </div>
 <div id="newsText">
  <font class="detail-text">
   <p>
    ‘Sizinle burada, Ankara’da görüşmek ne güzel!” Tel Aviv’den gelen özel temsilci, bu sözlerle girdi konuşmasına. Üç yıl aradan sonra Türkiye’de olmanın verdiği mutluluk beden diline de yansıyordu. Masanın karşı tarafında oturan Türk müsteşar, İsrailli temsilcinin ifadelerini samimi bulduğunu yarı tebessüm ve hafif bir baş hareketiyle onayladı. Zira geçen iki yılda, Avrupa başkentlerinde gizlice buluşup dişe diş müzakereler yürüttüğü bu eski diplomatı yakından tanıyordu artık. Hariciye’de 11.00 sularında başlayan görüşme 5 saat sürdü. 4 kişilik İsrail heyeti, Başbakan Yardımcısı Bülent Arınç’la görüşmek üzere Dışişleri’nden ayrılırken de rahatlamıştı.
    <p>
     İsrail’in, 2010’da Mavi Marmara gemisine düzenlediği kanlı baskınla 9 Türk vatandaşını katletmesinin ardından bozulan ilişkiler Tel Aviv’in 22 Mart’ta dilediği özrün ardından normalleşme yoluna girdi. Tel Aviv, Ankara’nın ‘tazminat’ ve ‘Gazze ablukasını kaldırma’ ön şartlarını da yerine getirmeyi kabul etti. Özürden bir ay sonra Başbakan Netanyahu’nun özel temsilcisi Joseph Ciechanover ile Ulusal Güvenlik Danışmanı Yaakov Amidror bu süreç sonunda  geldi Ankara’ya. Türk tarafının temsilcisi Dışişleri Müsteşarı Feridun Hadi Sinirlioğlu ile Mavi Marmara kurbanlarına ödenecek tazminatı müzakere ettiler. İlk buluşmada miktar belirlenmedi. Usul ve esaslar belirlendi. Birkaç hafta içinde yapılacak ikinci toplantıda üzerinde uzlaşılan parametreler çerçevesinde tazminat miktarı belirlenip mutabakat altına alınacak. En geç üçüncü toplantıda iki ülke yetkili makamlarının onayıyla süreç sonuçlanacak.
     <p>
      Bir üst düzey yetkiliye ilk buluşmanın perde arkasını, sürecin seyrini sorduk. Cevap: “Bizim gibi İsrailliler de tazminat sürecini bir an evvel bitirme niyetinde. Türkiye’nin talep edeceği miktarı ödemeye hazır olduklarını hissettirdiler. Ankara’nın, tazminat aşaması sonuçlanmadan Tel Aviv’e büyükelçi göndermeyeceğinin de farkındalar.”
      <p>
       Heyetin Ankara temaslarının sürdüğü saatlerde İsrail basınındaki ‘Kurban başına 150 bin dolar ödenecek’ haberi hemen yalanlandı. Ankara’nın, şimdiye kadar yaşanmış benzer olaylardan yola çıkarak hazırladığı tazminat parametreleri daha yüksek miktara işaret ediyor. Kaynaklara göre, ilk görüşmede taraflar, daha önce yaşadığı benzer olaylarda kullandığı tazminat mekanizmalarını masaya koyup onlar üzerinden Mavi Marmara’da işletilebilecek sistem önerilerinde bulundu. Ankara, Suriye’nin 1990’da Türkiye sınırları içinde füze ile vurarak düşürdüğü Türk zirai uçağının ardından işletilen süreci anlattı. Suriye savaş uçaklarının düşürdüğü pervaneli uçak 5 Türk mühendise mezar olmuştu. Olayın ardından özür dileyen Şam, kurbanların ailelerine 3,8 milyon dolarlık tazminat ödemişti. 1988’de yaşanan Lockerbie faciası ile 1967’deki USS Liberty Gemisi olayı da konuşuldu. İsrail, ABD gemisi Liberty’ye saldırıp 34 kişiyi öldürmüş, 171 kişiyi yaralamıştı. Daha sonra ABD’den ‘özür’ dileyip kurbanlarla hükümete 12,8 milyon dolar ödemişti.
       <p>
        Mavi Marmara olayının söz konusu örneklerle bire bir örtüşmediğini, nev-i şahsına münhasır olduğunu vurguluyor üst düzey yetkili. Ortada devletin devlete zarar verme durumu olmadığını aktarıyor: “Kurbanlar resmî görevli değil, sivil. Gemi de... Dolayısıyla tazminatlar, Türkiye’de kurulacak fona aktarılacak. Hükümet kurban aileleri ile yaralılara belirlenen parametreler çerçevesinde dağıtacak.”
        <p>
         Buna karşın kurban aileleri ile yaralıların 27 farklı mahkemede açtığı tazminat davaları sürüyor. İsrail tazminat karşılığında bu davaların geri çekilmesini istiyor. Yetkili, tazminat sürecinin tamamlanmasının ardından Türk hükümetinin dava sahipleriyle görüşüp davalarından feragat etmelerini isteyeceğini söylüyor. Devam eden kamu davasının düşürülebilmesi için de Adalet Bakanlığı’nın çalışma yaptığını kaydediyor.
         <p>
          Tazminatlarda sorun yaşanmazsa normalleşme süreci karşılıklı büyükelçilerin atanmasıyla devam edecek. Hariciye koridorlarında, Mayıs 2010’da çekilen Tel Aviv Büyükelçisi Ahmet Oğuz Çelikkol’un yerine iki diplomatın adı zikrediliyor. Mayıstaki kararnameye yetişmese de çok yakında ikisinden birinin atanacağı konuşuluyor. Ne yazık ki yeni elçi de İbranice bilmeden gidecek İsrail’e!
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35430-tazminat--tamam-gibi--sira-elcilerde.html), [web.archive.org (arşiv bağlantısı)](http://web.archive.org/web/20140123164107/http://www.aksiyon.com.tr:80/aksiyon/haber-35430-tazminat--tamam-gibi--sira-elcilerde.html)
