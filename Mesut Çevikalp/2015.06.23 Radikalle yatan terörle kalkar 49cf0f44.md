# Radikalle yatan terörle kalkar

*Mesut Çevikalp 2015.06.23*

<div class="pNewsDetailMainContent" itemprop="articleBody">
 <p>
  HDP Diyarbakır mitinginde yaşanan kanlı saldırı IŞİD eylemi olarak geçti kayıtlara. Ankara’nın Batı ittifakına yönelmesinden rahatsız olan örgüt Türkiye’yi hedefe mi koyuyor?
 </p>
 <p>
  Halkların Demokratik Partisi’nin (HDP) 5 Haziran Diyarbakır mitingini kana bulayan bombalı saldırı Türkiye’nin yeni bir tehditle yüzleştiğini gösterdi. 3 kişinin ölümü, 402 kişinin yaralanmasına sebep olan saldırı sonrasında başlatılan operasyonda yakalanan şüpheli O.G.’nin IŞİD üyesi olduğu ileri sürüldü. Güvenlik birimleri, O.G.’nin Suriye’ye geçtiğini, IŞİD safında savaştığını, saldırı için 2 Haziran’da Türkiye’ye döndüğünü tespit etti. Terör örgütü IŞİD’in saldırı sonrasında sessizliğini koruması, eylem ve eylemciyi reddetmeme hâli örgütün ‘Türkiye’yi hedef almaya başladığı’ şeklinde okundu.
 </p>
 <p>
  IŞİD terörünün Ortadoğu’daki seyrini, Türkiye’ye bakan yönünü ve Suriye cephesinde radikalleşen Selefî Türkleri Turgut Özal Üniversitesi’nden terör uzmanı Doç. Dr. Mahmut Akpınar ile konuştuk. ‘Ortadoğu’da Devletaltı Gruplar’ kitabını yayına hazırlayan Akpınar, Selefîlerin Batı ittifakına yönelen Türkiye’yi hedefe koyduğunu söylüyor.
 </p>
 <p>
  <strong>
   -Türkiye artık Irak ve Suriye’de radikal/ El Kaideci örgütlerle komşu! Yeni durum ülkeyi nasıl etkiliyor?
  </strong>
  <br>
   Sınırların IŞİD’in eline geçmesi sadece Suriye iç savaşı neticesi olarak görülemez. Maalesef Türkiye’ye bakan yönü de var. AKP iktidarının yanlış, öngörüsüz dış politikası yüzünden söz konusu terör gruplarının Irak ve Suriye sınırına yerleşmesi kolay oldu. Ankara Arap Baharı’nı, IŞİD tehdidini zamanında ve doğru okuyamadı haddizatında. Yaklaşan tehdidi anlayamadı veya önemsemedi. Zamanında önlem alınsaydı sınırlarda bugünkü tablo yaşanmazdı.
  </br>
 </p>
 <p>
  <strong>
   -Ankara hatadan döndü mü?
  </strong>
  <br>
   Bugün dahi gerekli önlemlerin alındığını, IŞİD tehdidinin yeterince önemsendiğini düşünmüyorum. Dolayısıyla Suriye’deki terör yangınının Türkiye’ye sıçraması olası. Harareti sınır bölgesine yansıdı hatta. Türkiye’nin Ortadoğu ticareti, ihracatı çöktü. İstikrarı yara aldı. Hâlbuki Türkiye, Ortadoğu’da çatışmayı değil kalıcı barışı tercih etmeli, adaleti, istikrarı tesise çabalamalıydı. Zira bölgedeki ekonomik ve siyasi istikrarsızlık, güvenlik tehditleri sınırları geçirgen Türkiye’ye çok kolay ulaşıyor. İki milyonluk mülteci külfeti bunun somut göstergesi.
  </br>
 </p>
 <p>
  <strong>
   -Suriye-Irak eksenindeki El Kaideci gruplar çok hızlı büyüdü, güçlendi. Bazı devletlerin el altından destek verdiği iddia ediliyor. Doğru mu?
  </strong>
  <br>
   Suriye ve Irak’ta varlık gösteren radikallere üçüncü ülkelerden para, silah ve savaşçı gittiğine dair çok güçlü, somut veriler var.
  </br>
 </p>
 <p>
  <strong>
   -Radikal örgütlerle iş tutan devletler terörden-radikalizmden nasıl etkileniyor?
  </strong>
  <br>
   Tarih bize terör örgütleriyle çıkar ilişkisine giren ülkelerin daha sonra bu grupların ateşine maruz kaldıklarını gösteriyor. Yani terörü destekleyenler er ya da geç terörün mağduru oluyor. Pakistan, Rusya, ABD buna örnek. Bugünlerde dünya medyası,  Türkiye’nin Irak ve Suriye’deki radikal gruplarla ilişki kurduğunu iddia ediyor. Adana’da yakalanan silah yüklü MİT TIR’larını bu minvalde ele alıyor. Eğer Türk hükümeti radikal gruplarla iş tuttuysa bunun faturasını günün birinde tüm ülke öder.
  </br>
 </p>
 <p>
  <strong>
   -Bu yönde bir emare var mı?
  </strong>
  <br/>
  Irak ve Suriye’de cephe savaşı veren grupların Türkiye’yi lojistik üs ve geçiş güzergâhı olarak kullandığı ayyuka çıktı. Türkiye’den savaşçı devşirip maddi destek sağladıkları da yansıdı güvenlik raporlarına. Binlerce Türk radikalin Suriye ve Irak’taki radikal/El Kaideci örgütlere katıldığı biliniyor. Bu fotoğraf  “Türkiye radikallerle iş tutuyor.” iddiasını güçlendiriyor maalesef.
 </p>
 <p>
  <strong>
   -Ankara’nın Esed’i devirmek için bazı radikallere göz yumduğu iddia ediliyor!
  </strong>
  <br/>
  <img alt="" src="http://web.archive.org/web/20150722125058im_/http://medya.aksiyon.com.tr//aksiyon/2015/06/23/569389.jpg "/>
  İddianın doğruluğuna işaret eden pek çok veri var. Hâlbuki Türk hükümeti Suriye’deki ateşi söndürmeye, azaltmaya çalışmalıydı. Ateş harlandıkça Türkiye’nin zarar görme ihtimali artıyor çünkü. O grupları aktif desteklemenin maliyeti her ülke için ağır olur. Ancak görmezden gelme, müdahale etmemenin de faturası olur. Ankara radikalleri görmezden gelmişse küresel dünya, işler durulduğunda faturayı Türkiye’nin önüne koyar! Ayrıca bu gruplarla ilişki reşit olmayan bir çocuğun eline silah vermeye benzer. Cesaretlendirmenizle başkasına ateş eden o çocuk her an silahı size de çevirebilir!
 </p>
 <p>
  <strong>
   -Sınırlardan sadece yabancı radikaller değil, Türk gençleri de geçti!
  </strong>
  <br/>
  Türkiye Müslüman bir ülke. Cihada inanan, Afganistan, Bosna, Çeçenistan’da savaşmış insanlar da var. Eğer ülkenin sınırları bu gruplara açılırsa, Suriye-Irak’a geçişlerine engel olunmazsa Türkiye’nin radikalleşmesine de kapı aralanmış olur. Bu istediğiniz zaman frenleyebileceğiniz bir yönelim de değil. Radikal gruplar doğaları gereği beğenmedikleri yapı, devlet ve bireyleri kolayca tekfir edip düşman ilan edebilirler. Bir çırpıda Türkiye’ye ‘cihat’ ilan edilebilir. Sınır ötesinden bu yönde sinyaller de geliyor!
 </p>
 <p>
  <strong>
   -Suriye-Irak enleminde âdeta devletleşen IŞİD, Türkiye’de uyuyan Türk Selefî hücreleri hareketlendirdi mi?
  </strong>
  <br/>
  Elbette. Sosyolojik ve psikolojik olarak Türkiye’de uyuyan radikal/Selefî gruplar hareketlendi. Bir bölümü Suriye ve Irak’a savaşmaya gitti. Onlar ve destekçileri, özellikle sosyal medya üzerinden propagandalarla radikalizmi körükledi. Son dönemde iktidarın İslamcı söylemlere yoğun şekilde itibar ettiği hesaba katıldığında Türkiye’deki radikal grupların altın çağını yaşadığı söylenebilir. Suriye savaşı bittiğinde radikallerin evlerine geri dönüşü doğru yönetilemezse Türkiye’de IŞİD benzeri radikal bir grubun doğması işten bile değil. Önü alınamazsa Türkiye yakın gelecekte Suriyeleşir, Pakistanlaşır!
 </p>
 <p>
  <strong>
   -Türkiye’de IŞİD benzeri radikal hareketler için sosyal-siyasal zemin var mı?
  </strong>
  <br/>
  Türkiye Müslüman bir ülke. Siyasal İslamcı bu tür yapılar için müsait bir zemin var elbette. Bununla birlikte Türkiye’deki güçlü cemaat/tarikat yapıları Selefî, cihadist akımları frenliyor. Suriye’de de cemaat/tarikat yapıları güçlüydü. Ancak statüko, istikrar bozulunca cihadistler baskın hâle geldi. AKP’nin son dönemde takındığı İslamcı söylem, Türkiye Müslümanlarını iki radikal uca savurdu. İki uçtan kastım Şiileşme ve Selefileşme.
 </p>
 <p>
  <strong>
   -Biraz açar mısınız?
  </strong>
  <br/>
  İran tarihten bu yana Anadolu’da sistemli bir Şiileştirme projesi yürütüyor. Cemaatlere, tarikatlara hatta Bektaşilere nüfuz etmeye çalışıyor. AKP iktidarının İran’ı ‘dost-kardeş’ statüsüne alması Tahran’ın elini güçlendirdi. Şiilik daha görünür hâle geldi Türkiye’de. Diğer uçta Suudi Arabistan-Körfez bölgesinden gelen Selefî akım var. Onlar da AKP’nin kendine açtığı ‘İslamcı’ kanaldan girdiler Türkiye’ye. İki akım da özünde radikalizme karşı duran tarikat ve cemaatleri hedef almış durumda. İçlerine sızmak suretiyle bu yapıları kontrol altına almaya çalışıyorlar. Şiiler gibi Selefiler de ‘gerçek İslam’ söylemiyle yaklaşıyorlar Anadolu Müslümanlarına. Heyecanlı gençlerin dinî duygularını istismar ediyorlar.  Türkiye’de ortalama vatandaşlar Selefiler gibi Şiilerin de radikalizminden beslendiğini bilmiyor.
 </p>
 <p>
  <strong>
   -AKP tehlikenin farkında değil mi?
  </strong>
  <br/>
  AKP özü itibarıyla siyasal İslamcı. Siyaset itibarıyla da İran ve Suudi-Körfez’e yakın. Suudi-Körfez’in sıcak parasından, İran’ın kadrosundan yararlanıyor. Tahran’a ‘ikinci evim’ diyor. Hükümetin bu iki kanada yakın durması hâliyle onların fikirlerini Türkiye’ye taşımalarına imkân veriyor. Ilımlı Anadolu Müslümanlığının altı oyuluyor. Anadolu Alevi, Bektaşi çocukları Kum’a götürülüp Şiileştiriliyor. Oysa aynı İran ülkede sayıları 6-7 milyonu bulan Alevilere hayat hakkı tanımıyor! Sadece Alevileri de değil, siyasal İslamcı gençleri de aynı taktiklerle yanına çekiyor. Maalesef Ankara’da birileri Türk toplumunun radikalleşmesini oy tahvili olarak görüyor! Türk gençler IŞİD, El Kaide, Şii Hizbullah saflarında can veriyor. Türkiye küresel anlamda ‘savaşçı üreten’ bir ülke pozisyonuna düşüyor.
 </p>
 <p>
  <strong>
   -Ortadoğu’nun gelecek 10 yılını nasıl görüyorsunuz?
  </strong>
  <br/>
  Ortadoğu halkları, aralarında insani ve İslami bir düzen kuramazlarsa bırakın 10 yılı, gelecek 100 yılda da dışarıdan tetikli şiddet sarmalından mümkün değil sıyrılamaz.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/radikalle-yatan-terorle-kalkar_551341), [web.archive.org (arşiv bağlantısı)](http://web.archive.org/web/20150722125058/http://www.aksiyon.com.tr/ust-manset/radikalle-yatan-terorle-kalkar_551341)
