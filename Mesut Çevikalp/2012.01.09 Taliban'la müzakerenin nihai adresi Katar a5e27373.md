# Taliban’la müzakerenin nihai adresi Katar

*Mesut Çevikalp 2012.01.09*

<font class="agenda2NewsSpot">
 ABD, Afganistan’da 10 yıldır savaşıp yenemediği Taliban ile masaya oturuyor. Barış müzakeresi örgütün Katar’da açtığı ofis üzerinden yürüyecek. Washington, Tahran’ın eski hasmı Taliban’ı yeniden canlandırıp Irak’tan çekilirken kendi eliyle güçlendirdiği İran’ı zayıflatmak istiyor.
</font>
<font class="newsDetail">
 <p>
  Afganistan’daki işgalin sona erdirilmesi sürecinde önemli bir eşik aşıldı geçen hafta. 2001’den beri ülkedeki Batı işgaline direnen Taliban örgütü, barış görüşmelerine yeşil ışık yaktı. Örgüt, niyet belirtmekle yetinmeyip Katar’da açacağı siyasi büro üzerinden ABD ve Kabil hükümetiyle pazarlık yapacağını da ilan etti. ABD başta olmak üzere Batı ittifakı ocak itibariyle Katar’ın başkenti Doha’da açılması beklenen ‘Taliban Ofisi’ni memnuniyetle karşıladı. Zira ittifak, ilan ettiği 2014’teki çekilme öncesinde Taliban’la anlaşmak zorunda olduğunun farkında. Bu hem çekilmenin en az zararla gerçekleşmesi hem de çekilme sonrasında yeniden bir iç savaşın patlak vermemesi için gerekli. Afganistan’ın Afganlara bırakılmasının yolu da Taliban’la anlaşmaktan geçiyor. Durumun farkında olan Washington, zaten son birkaç yıldır, 10 senedir savaştığı Taliban ile El Kaide’yi birbirinden ayırma stratejisini izliyordu. Dahası Taliban’a dönük ‘sempatik’ mesajlar gönderiyordu. Cephede yenemediği Taliban’ı sivil siyasete çekmek, ABD Başkanı Obama’nın revize ettiği AFPAK Stratejisi’nin de parçasıydı. Washington’un bu yöndeki tutumunu en son aralıkta ABD Başkan Yardımcısı Joe Biden yineledi: “Taliban, Amerika’nın düşmanı değil. El-Kaide teröristlerine barınak sağlamadıkça Amerika için bir tehdit oluşturmuyor.”
  <p>
   19-21 Ekim’de Kabil ve İslamabad’a sürpriz bir ziyaret düzenleyen ABD Dışişleri Bakanı Hillary Clinton da Taliban ile el sıkışmaya hazır olduklarını söylemişti. Afganistan Devlet Başkanı Hamid Karzai ve Pakistan Devlet Başkanı Asıf Ali Zerdari ile bir araya gelen Clinton, Taliban ve Pakistan’daki yakın müttefiki ‘Hakkani Grubu’yla birtakım gizli müzakereler yürüttüklerini doğrulayıp sorunları masada çözmek istediklerini yinelemişti: “Taliban ile savaşı bitirmek istiyoruz. Bunun için müzakere kapımız açık.”
   <p>
    Cephede geçen 10 yılın ardından ABD ve müttefikleri devasa askerî operasyonların, teknoloji harikası akıllı silahların Afganistan’a demokrasi ve istikrar getirmediğini, aksine her saldırının Taliban’ı daha da güçlendirdiğini iyice idrak etti. Savaşın maddi ve manevi maliyetinin üstlenilemeyecek kadar büyümesi Batı başkentlerini Taliban’la uzlaşmaya itti. Son bir ayda yaklaşık 100 Taliban eylemcisinin Afgan güvenlik güçlerine teslim olup silah bırakması ittifaktaki örgütün ılımlı kesimiyle diyalog isteğini artırdı. Kabil hükümetinin silah bırakan eylemcilere sağladığı bir dizi kolaylık da taraflar arasındaki güveni artırdı. Şimdi taraflar Taliban’ın Katar’daki ofise temsilci atamasını bekliyor. Eğer örgüt geri adım atmazsa, 20 Eylül’de suikastla öldürülen Ulusal Uzlaşma Komisyonu Başkanı Burhaneddin Rabbani’nin ardından donan barış görüşmelerinin yeniden başlaması işten bile değil.
    <p>
     Rabbani suikastının ardından diyalog süreci donma evresine girse de gerek ABD’nin gerekse Kabil hükümetinin son iki yıldan bu yana değişik düzeylerde Taliban’la gizli görüşmeler yürüttüğü biliniyordu. Geçen yıl Afganistan ile ilgili düzenlenen iki uluslararası toplantıda (İstanbul ve Bonn Konferansları) söz konusu müzakereler üstü kapalı olarak desteklenmiş, Taliban’ın sınır dışında bir ofis açması gündeme gelmiş, Türkiye’nin en iyi adres olacağı üzerinde durulmuştu. Afgan lider Karzai’nin yanında Kabil hükümeti adına Taliban’la barış görüşmelerini yürüten Ulusal Uzlaşma Komisyonu Başkanı Rabbani de olası ofisinin Türkiye’de açılmasını istediklerini ifade etmişti. Gerek Cumhurbaşkanı Abdullah Gül gerekse Dışişleri Bakanı Ahmet Davutoğlu, Afganistan’da iç uzlaşının sağlanması için Kabil’e her türlü yardıma hazır olduğunu belirtmişti. Ancak Taliban, Karzai’nin karşı durmasına rağmen ofisi Katar’da açma konusunda ısrarcı oldu. Hatta Karzai, Katar büyükelçisini geri çekerek bu yöndeki isteğe karşı durduğunu hissettirmişti. Ancak Taliban, Katar ısrarından vazgeçmedi. Kriz Washington’un devriye girmesiyle çözüldü, Karzai tavrını değiştirdi. Taliban da Katar ile ofis anlaşmasını imzaladı. Söz konusu ofisin temsilciliği için eski Savunma Bakan Yardımcısı Muhammed Fazıl, eski Herat Eyalet Valisi Hayrullah Harikva, eski Belh Eyalet Valisi Nurullah Nuri ve eski istihbaratçı Abdülhak Vasik’in adı geçiyor.
     <p>
      Peki, Taliban neden Katar’ı tercih etti? Örgütün Katar ısrarını Afganistan uzmanı Esedullah Oğuz’a soruyoruz. 2004-2007 arasında Alman ordusu adına ISAF Psikolojik Harekât Komutanlığı’nda görev yapan Oğuz, Katar’ın işgal öncesinde iktidarda bulunan Taliban hükümetini desteklediğini, işgalin ardından da var olan bağlarını koruduğunu anlatıyor: “Katar, 1990’larda Taliban hükümetine ciddi destek sağlayan Körfez ülkelerinden biriydi. 11 Eylül saldırısının ardından Suudi Arabistan örgütle arasına mesafe koyarken Katar el altından Molla Ömer’le teması sürdürdü. Zaten Türkiye ve Suudi Arabistan alternatifleri Taliban’ın değil, Afgan hükümetinin tercihiydi. Taliban’ın bu yönde hiçbir beyanatı olmadı. Örgütün coğrafi olarak da Türkiye’ye nazaran daha yakın olan Katar’ı tercih etmesi mantıklı.”
      <p>
       <p>
        Ofis Türkiye’de açılsaydı…
        <p>
         Kabil-ABD ekseni bugün itibariyle Katar ofisine yeşil ışık yaksa da ileriye dönük ciddi endişeler varlığını koruyor. Karzai gibi Afganistan’daki Peştunlar sürecin Pakistan’la iyi ilişkiler içinde olan Türkiye üzerinden daha iyi ilerleyebileceğini düşünüyor. Zira sorunun bir ucu da Pakistan’a dayanıyor. Bunun yanında kuzeydeki Özbek ve Türkmen gruplar da Taliban’la sıkı ilişkiler içinde olan Katar’ın barış sürecinde tarafsızlığını koruyamayacağını iddia ediyor. Arabuluculuk kültürü ve diplomasi birikimi Türkiye kadar gelişmemiş Katar’ın uzun, sancılı müzakere sürecine pozitif katkı sağlaması da pek mümkün görülmüyor. Yine de müzakere için net bir adresin ortaya çıkması çok önemli.
         <p>
          Bir diplomatik kaynağa Ankara’nın gelişmeyi nasıl değerlendirdiğini soruyoruz. “Bizim için ofisin Türkiye, Suudi Arabistan veya Katar’da açılmasının pek bir önemi yok. Önemli olan, elzem görülen barış müzakerelerinin başlaması ve sürdürülmesi. Ofis burada açılsaydı, taraflar Türkiye’nin arabuluculuktaki kazanımlarından, Afganlar üzerindeki olumlu nüfuzundan, tarihî bağlarından istifade edebilirlerdi. Ancak bu olmadı. Bu noktadan sonra bize düşen, süreci desteklemek. Böyle de olacak.”
          <p>
           Esedullah Oğuz da Türkiye’nin süreci daha iyi yönetebileceğini düşünüyor. Doğu gibi Batı’ya da hitap edebilen Ankara’nın müzakere sürecinde muhtemel tıkanıklıkları aşmada daha aktif rol alabileceğini belirtiyor: “Türkiye, Batı ailesi içerisinde yer alan bir Doğu ülkesi. İki tarafı iyi biliyor. Üstelik Doğulu akrabaları ona güveniyor, saygı duyuyor. Türkiye’nin Pakistan ve Afganistan üzerindeki tarihî ve derin bağları Ankara’yı barış sürecinin doğal aktörü hâline getiriyor. Ofis Türkiye’de açılsaydı başarı şansı yüksek olurdu, hızlı yol alırdı.”
           <p>
            Ortadoğu Stratejik Araştırmalar Merkezi (ORSAM) Danışmanı Doç. Dr. Veysel Ayhan, ABD’nin 2014’teki çekilme öncesinde Katar üzerinden Afganistan’da yeni bir iktidar oluşturmaya çalıştığını düşünüyor. Irak’ta iktidarı kendi eliyle Şiilere bırakmanın sıkıntısını yaşayan ABD’nin İran’ın bölgede artan nüfuzunu dengelemek için Kabil’i Tahran’ın eski hasmı Taliban’a bırakmayı planladığını anlatıyor: “ABD, Katar üzerinden Taliban’ın ılımlı kesimini Batı’yla diyaloğa geçirmeye çalışıyor. Yani kendi eliyle yıktığı aktörü yeniden canlandırmaya çalışıyor. Hatta çekilmeden önce iktidarı onlara bırakmayı arzu ediyor. Zira yolsuzluklara bulaşmış Karzai ile çekilme sonrasında Irak’ta yaşadığı sorunları yaşamak istemiyor. ABD İran’ın eski hasmı Taliban’ı yeniden ayağa kaldırarak Tahran’ın bölgede artan nüfuzunu da kırmak istiyor. Bu noktada çoğu Arap ülkesi Washington’u destekliyor.”
            <p>
             Anlaşılan Karzai’nin Tahran’la kurduğu yakın ilişkiler Washington’un gözünden kaçmamış...
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31537-talibanla-muzakerenin-nihai-adresi-katar.html), [web.archive.org (arşiv bağlantısı)](http://web.archive.org/web/20120122061703/http://www.aksiyon.com.tr:80/aksiyon/haber-31537-talibanla-muzakerenin-nihai-adresi-katar.html)
