# Türkiye’nin ‘hami’liği Tahran’ı da kızdırıyor

*Mesut Çevikalp 2010.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   19 Kasım’daki NATO’nun tarihî Lizbon Zirvesi’nin ardından İran’a müdahale tartışmaları yeniden gündeme taşındı. Ortadoğu ve İran jeopolitiği uzmanı Dr. Bezen B. Coşkun, ABD’nin İran’la yaşanan nükleer krizi bölgedeki varlığını korumak için kullandığını söylüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Pulitzer ödüllü Amerikalı gazeteci Seymour M. Hersh, 17 Nisan 2006’da New Yorker dergisindeki makalesinde, ABD’nin İran’ı vurmak üzere Pentagon’da özel bir birim oluşturduğunu yazmış, İran’ın vurulup-vurulmayacağı tartışmalarını somut bir zemine taşımıştı. Aynı dergide 7 Temmuz 2008’de kaleme aldığı ‘Cephe Hazırlanıyor’ başlıklı makalesinde de CIA’nın (ABD Merkezî İstihbarat Teşkilatı) İran’da hükümet karşıtı güçler üzerinden örtülü operasyonlar yapacağını, bu çerçevede ülkedeki bazı güçlere maddi kaynak sağlandığını belirtiyordu. Hersh, Amerikalı Seçkin Özel Kuvvetler’in katılacağı örtülü operasyonların hedefini de nükleer faaliyetlerin beyni konumundaki Devrim Muhafızları Ordusu (Pasdaran) ve İsrail-ABD eksenini tehdit eden yeni Tahran yönetimi olarak işaret ediyordu… Hersh’i haklı çıkaran emareler de görüldü o günlerde. Önce Kuzey Irak’ta konuşlanan PKK’dan koparılan PJAK adlı grubun ABD desteğiyle İran sınırında çatışmalara girdiği yazıldı dünya basınında. Ardından İran’da faaliyet gösteren Cundullah Örgütü’nün asimetrik eylemleri geldi peşi sıra. Araba kundaklamadan intihar saldırılarına, kurgulu ve ses getirmeye yönelik eylemlerdi hepsi de.
     <span>
     </span>
    </p>
    <p class="MsoNormal">
     ‘İran’a müdahale’ yaklaşık son 10 yıldır dünya gündeminde tutulan bir konu. Belirli aralıklarla ısıtılan yeni rapor ve analizler kasıtlı olarak gündeme taşınıyor, unutturulmuyor. Gelinen noktada meselenin hamiliğini ABD ve İsrail’in üstlendiğini söylemek de mümkün. ABD Başkanı Barack Obama, İran’ı Kuzey Kore ve Irak ile birlikte ‘şer eksenine’ sokan selefi Bush’un ‘kötü Tahran’ çizgisini sürdürüyor. Washington için İran hâlâ tehdit.
    </p>
    <p class="MsoNormal">
     19 Kasım’da Portekiz’de yapılan NATO’nun tarihî Lizbon Zirvesi’nin ardından İran’ın vurulması-vurulmaması tartışmaları bir kez daha gündeme taşındı. İttifak’ın gelecek 10 yılını şekillendirecek yeni stratejik konsept çerçevesinde kurulmasına karar verilen füze savunma kalkanının, ismi direkt geçmese de, İran’ı hedeflediği fısıldanıyor. İran’ın açıkça hedefe konmamasında Türkiye’nin tutumu etkili oldu şüphesiz. Ancak gelinen noktada NATO’nun büyük abisi ile bazı Avrupalı dostlarının İran’ı tehdit olarak gördüğü bir kez daha görüldü.
    </p>
    <p class="MsoNormal">
     Peki, Batı, İran’ı neden hedef alıyor? Müdahale arzusunun ardında nükleer kapasitesinin dışında ne gibi gerekçeler var? İran’ın giderek artan enerji jeopolitiğinden mi çekiniliyor? Türkiye bölgede güçlenen İran’dan rahatsızlık duyuyor mu? Bu ve benzeri soruları ve güncel tartışmaları İran enerji jeopolitiği üzerine önemli çalışmaları bulunan Zirve Üniversitesi Uluslararası İlişkiler Bölümü Öğretim Üyesi Dr. Bezen Balamir Coşkun ile konuştuk. Bir dönem Tel Aviv Üniversitesi Moshe Dayan Ortadoğu ve Afrika Çalışmaları Merkezi’nde çalışmalar yapan Coşkun’a göre ABD, İran’ın nükleer silahlanma ihtimalini, bölgedeki varlığını NATO üzerinden sürdürmek için kullanıyor.
    </p>
    <p class="MsoNormal">
     -Lizbon’un ardından İran’a müdahale konusu yeniden gündeme taşındı. ABD ile İsrail’deki belirli bir grubun öncülüğünü üstlendiği müdahale tavrının hedefi ne? Nükleer kapasiteyi bertaraf etmenin ötesinde ne var?
    </p>
    <p class="MsoNormal">
     İran’da 1979 İslam Devrimi ile iktidara gelen Mollalar, Amerikan karşıtıydı. Mollaların nükleer potansiyeli geliştirme çalışmaları da Washington’u rahatsız ediyordu. ABD uzun yıllar İran’dan aldığı tehdit algılamasını “Tahran’ı yalnızlaştırma politikası” izleyerek savuşturdu. Ancak Asya’daki devlerin giderek artan enerji ihtiyacı İran’a yeni bir kapı araladı. Tahran bu ülkelerle ekonomi ve enerji işbirliklerine girerek uluslararası alandaki elini güçlendirdi. Dolayısıyla ABD’nin yalnızlaştırma politikası doğalgaz ve petrol kaynaklarını kullanarak dünya ekonomisine entegre olmaya başlayan İran’ı frenlemeye yetmedi. 2001’den bu yana sınır ötesinde (Afganistan ve Irak’ta) savaşan ABD, Tahran konusunda fiilî bir girişimde bulunamadı. Ancak Irak’tan çekilen, Afganistan’daki güçleri azaltmayı planlayan ABD yeni dönemde bölgedeki fiziki varlığını ve etkisini İran’a göstermek isteyebilir. İsrail, İran’ın nükleer silahlanma ihtimalini tehdit olarak algılıyor. ABD’nin (NATO aracılığıyla) olaya müdahil olmasının ardında bölgedeki nüfuzunu sürdürme hedefi yatıyor. Bugün bölgede ABD dışında etkili olan devletler var ve Irak’tan çıkan Amerika bölgeyi terk edemez.
    </p>
    <p class="MsoNormal">
     -Batı için ‘Şii yayılmacılığı’ hâlâ tehdit mi?
    </p>
    <p class="MsoNormal">
     Şii yayılmacılığı tehlikesi sadece ABD ve İsrail için değil, bölgede yoğun Şii nüfusunu içinde barındıran tüm ülkeler için varlığını her daim koruyan bir konu. ABD ve bölge yönetimleri, Irak’tan çekilmenin ardından ülkede oluşacak siyasi boşluğu Iraklı Şii gruplar üzerinden İran’ın doldurmasından endişe ediyor. İran’ın bölgedeki Şiiler üzerindeki nüfuzu su götürmez bir gerçek. Özellikle Lübnan, Irak gibi devletler için bu nüfuz tehlikeli boyutlara da ulaşabilir.
    </p>
    <p class="MsoNormal">
     -ABD ile İsrail’in İran’ı vurma planları yaptığı biliniyor. Yakın dönemde müdahale bekliyor musunuz?
    </p>
    <p class="MsoNormal">
     İsrail yıllardır İran’ı sıcak bir tehdit olarak görüyor. Özellikle Tahran’ın antisiyonist söylemleri ve nükleer programı İsrail’i rahatsız ediyor. Tel Aviv kendi başına İran’ı vurma gibi bir gözü karalık göstermeyecek. Zaten ABD bu noktada frenliyor kanımca. İsrail yanlısı lobinin ABD’yi İran’ı vurmaya ikna edecek kadar güçlü olmadığı da hissediliyor. Özellikle Obama yönetiminden kısa vadede İran’ı vurma kararı çıkacağını zannetmiyorum. Amerikan kamuoyu, 11 Eylül şokunun ardından Irak ve Afganistan operasyonlarına karşı çıkmadı ama İran konusunda hükümete aynı desteği vermiyor. Amerikan kamuoyu, Irak ile Afganistan’dan asker çekilirken, İran’a askerî müdahaleyi ve muhtemel insan kaybını kabullenemez.
    </p>
    <p class="MsoNormal">
     -Çok dillendirilmese de İran aslında Suudi Arabistan ve Kanada’nın ardından dünyanın en büyük petrol rezervleriyle (137,6 milyar varil) Asya’nın önde gelen enerji ihracatçısı. Tahran’a müdahale isteğinde ülkenin enerji devi olmasını önlemek de var mı?
    </p>
    <p class="MsoNormal">
     Tabii. İran enerji kaynakları sayesinde uluslararası sistem ile entegre oldu. Çin’in, Rusya ve Hindistan’ın BM’deki tavırları bunun en önemli delili. ABD, Irak’ta yaptığı gibi enerji kaynaklarına güvenerek sivrilen Amerikan karşıtı Ortadoğu ülkelerini kara listeye alarak müdahaleye zemin oluşturuyordu. İran’ın enerji alanında bir süper güç olması ABD tarafından bir engelmiş gibi algılanabilir. ABD’nin masasında İran’ın enerji devi olmasını engelleyecek önlemlerin bulunduğunu düşünüyorum.
    </p>
    <p class="MsoNormal">
     -Enerji üzerinden Rusya, Hindistan ve Çin’le kurduğu ilişkiler İran’ı Batı’nın müdahalesinden kurtarır mı?
    </p>
    <p class="MsoNormal">
     İran’ı artık yalnızca ABD’nin kara listesinde yer alan uluslararası aktörler desteklemiyor. İran, dünya coğrafyasının değişik bölgelerindeki uluslararası aktörlerle de işbirliği yapıyor. Bu bağlantılar İran’ı uluslararası sistemin parçası hâline getiriyor. Çin, Hindistan, hatta Latin Amerika ülkeleriyle kurduğu ilişkiler (özellikle enerji alanında) ABD ile arasında bir güvenlik tamponu oluşturuyor.
    </p>
    <p class="MsoNormal">
     -Türkiye’nin önce BM’de, ardından da NATO’da İran lehine duruşunu nasıl değerlendiriyorsunuz? Ankara, İran’ı mı koruyor, yoksa uzun vadeli çıkarlarını mı? Batı nazarında ‘İran’ın hamisi’ gibi gözükmek Türkiye’yi nasıl etkiler? Bu algılama nasıl değiştirilebilir?
    </p>
    <p class="MsoNormal">
     Türkiye’nin İran politikası, Batı ve İsrail ile yürüttüğü ilişkilerdeki dengeyi her zaman sarstı. Zaman zaman İran lehine, zaman zaman Batı lehine oldu bu sarsıntı. Son dönem İran’la yakınlaşma, İsrail ile zıtlaşma dengeyi İran lehine bozdu. Ortadoğu sosyal ağı güçlenen AK Parti hükümetinin İsrail ile arasına mesafe koyması bekleniyordu. Ama Türkiye’nin BM’de İran’a yönelik yaptırımlara ‘hayır’ demesi Batı’yı çok şaşırttı. Ancak diğer taraftan Türkiye’nin İran’ın hamisi olmak gibi bir kaygısı yok. Osmanlı’dan bu yana Türk-İran ilişkilerine bakıldığında iki ülke arasında siyasi çekişmelere rağmen ekonomik ve kültürel bağların kopmadığı görülür. 1980’lerin çalkantılı dönemlerinde bile Tahran ile Ankara arasındaki ekonomik ilişkiler sürdü. Bugün de İran ile ekonomik ilişkisini sürdürmesi Türkiye’nin lehine. Özellikle enerji alanında İran’la işbirliği yapmak isteyen devletlerin sayısı arttığı için Türkiye bir rekabetin içine de sürükleniyor. Türkiye’nin, İran üzerindeki ekonomik önceliğini diğer ülkelere kaptırmamak için Tahran’ı siyasi konularda da desteklediğini düşünüyorum. Bu durum dış dünyada ‘Ankara, İran’ın hamisi’ algısını oluşturuyor. Hamilik algısı uzun vadede Türkiye’nin Batı ile ilişkilerini zedeler.
    </p>
    <p class="MsoNormal">
     -Ankara-Tahran arasında bölge liderliği hususunda alttan alta süren bir rekabet de var…
    </p>
    <p class="MsoNormal">
     Yüzyıllardır süregelen bir rekabet bu. Hatta Türkiye’nin İran’ın hamisi olarak yansıtılması Tahran’ı içten içe rahatsız ediyor. Aynı şekilde Arap dünyasının Türkiye’yi bölgenin kahramanı ilan etmesinden de rahatsız Tahran. Durum, eşit güçlerin rekabetinden, Türkiye’nin üstünlük sağladığı bir hamilik ilişkisine dönmüş gibi görünüyor. Ancak İran uluslararası alanda saygınlığını pekiştirdikten sonra Türkiye ile arasındaki bahar havası sona erecek.
    </p>
    <p class="MsoNormal">
     -Türkiye, ilişkilerini hangi zemin üzerine ilerletmeli?
    </p>
    <p class="MsoNormal">
     Türkiye-İran ilişkileri hiçbir zaman siyasi, askerî işbirliğine dönüşmeyecek. Uzun vadede ilişkilerin motoru, ekonomik işbirliğinin devamı ve enerji alışverişi olmalı.
    </p>
    <p class="MsoNormal">
     -İran’da hatırı sayılır bir Azeri nüfus var. Türkiye bu kitleyle ilişkilerini geliştirmeli mi?
    </p>
    <p class="MsoNormal">
     Aradaki kültürel bağdan dolayı İran Azerileri için Türkiye önemli bir eğitim, iş ve yaşam merkezi. Ancak Ankara’nın İran Azerilerine yönelik özel bir politikası yok. İranlı Azeriler üzerinde etkili olup İran siyasetine müdahil olmak gibi bir politika izlemiyor.
    </p>
    <p class="MsoNormal">
     -Suudi Arabistan-İran ilişkilerindeki gerilim uzun yıllardır varlığını koruyor. İran’a karşı sert tavrıyla bilinen Veliaht Kral Sultan’ın tahta geçmesi bekleniyor. İlişkilerin geleceğini nasıl görüyorsunuz?
    </p>
    <p class="MsoNormal">
     İran- Suudi Arabistan gerilimi 1979’dan beri sürüyor. ABD yanlısı Suudi Arabistan ile Amerikan karşıtı İran, Körfez bölgesinde üstünlük sağlama yarışındalar. Çeşitli siyasi gerilimlere de yol açıyor bu mücadele. Suudi Arabistan, Tahran’ın Körfez bölgesinde yaşayan Şiiler üzerindeki etkisinden rahatsız. Nükleer silah geliştirme ihtimalinden de endişeli. 2007’de İran Cumhurbaşkanı Mahmud Ahmedinejad’ın Riyad’a düzenlediği resmî ziyaret ilişkilerde yumuşama beklentisi oluştursa da herhangi bir rahatlama yaşanmadı. İran karşıtı bir Suudi Kral yumuşama beklentilerini de boşa çıkarır.
    </p>
    <p class="MsoNormal">
     -İran’ın Yemen’deki Şii-Sünni çatışmalarında parmağı var mı?
    </p>
    <p class="MsoNormal">
     İspatlanamasa da İran’ın sadece Yemen’dekilere değil, bölgedeki tüm Şii gruplara destek verdiği, üzerlerinde etkili olduğu biliniyor. Desteği olmasa bile sınır dışındaki Şiiler için İran bir rol modeldir.
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28049-turkiyenin-hamiligi-tahrani-da-kizdiriyor.html), [web.archive.org (arşiv bağlantısı)](http://web.archive.org/web/20120721034603/http://www.aksiyon.com.tr:80/aksiyon/haber-28049-turkiyenin-hamiligi-tahrani-da-kizdiriyor.html)
