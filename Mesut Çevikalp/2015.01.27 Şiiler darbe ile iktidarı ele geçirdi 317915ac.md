# Şiiler darbe ile iktidarı ele geçirdi

*Mesut Çevikalp 2015.01.27*

<div class="pNewsDetailMainContent" itemprop="articleBody">
 <p>
  Yemen’de İran destekli Şii Husilerin ‘ülke yönetiminde daha fazla söz hakkı elde etmek’ amacıyla giriştikleri darbe hükümetin istifasıyla sonuçlandı. Başkent Sana’nın kontrolünü Şii milislere kaptıran, cumhurbaşkanlığı sarayı ile evi sarılan Sünni Cumhurbaşkanı Abdurabbu Mansur Hadi ile Başbakan Halid Mahfuz Bahhah görevlerinden istifa ettiklerini açıkladı. Cumhurbaşkanı Hadi’nin Husi milisleriyle yürütülen iktidar pazarlığının “çıkmaza” girmesi üzerine bu kararı aldığı belirtildi. Darbeyi yapan Husi grubunun lideri Ebu el Malik Yusuf el Fişi, istifaları memnuniyetle karşıladıklarını, oluşan yönetim boşluğunun doldurulması için ordunun ve bazı siyasi partilerin katılımı ile yeni ‘Başkanlık Konseyi’ oluşturmak istediklerini söyledi. Ülkede yaşananları yorumlayan Yemenli insan hakları savunucusu Tevekkül Karman, halkın İran destekli darbeye karşı durduğunu savundu: “Darbeyi devrik diktatör Ali Abdullah Salih ile İran maşası Husiler gerçekleştirdi. Yemen devrimini baltalamayı amaçlıyorlar. Ancak halk bu İran projesine karşı çıkıyor, direniyor!” 25 milyonluk ülke Husi isyanının yanı sıra kabileler arası çekişme, mezhepsel gerginlikler, El Kaide tehlikesi, ekonomik krizle çalkalanıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dunya/siiler-darbe-ile-iktidari-ele-gecirdi_541156), [web.archive.org (arşiv bağlantısı)](http://web.archive.org/web/20150216131137/http://www.aksiyon.com.tr:80/dunya/siiler-darbe-ile-iktidari-ele-gecirdi_541156)
