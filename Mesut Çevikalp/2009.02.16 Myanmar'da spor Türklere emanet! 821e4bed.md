# Myanmar'da spor Türklere emanet!

*Mesut Çevikalp 2009.02.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Myanmar’da Türk Spor Okulu’nda yetişen sporcuların başarıları ülke sınırlarını aştı. Özverili çalışmaları gören Myanmarlı yetkililer, judo millî takımının altyapısı ile A millî basket takımını Türk hocalara emanet etmiş.
  </font>
 </div>
 <div id="newsText">
  <font class="detail-text">
   ‘Herkes gitti, siz neden gitmiyorsunuz?” diye soruyor bir Myanmarlı veli, Nergis kasırgasının hemen ardından hasar gören Türk okulunun tamirine başlayan öğretmenlere: “On binlerce kişi öldü, salgın hastalık tehlikeleri var, devletin okulları bile kapalı. Siz neden hâlâ buradasınız?” Okulun uçan çatısına doğru bakan Myanmar Türk Okulları Genel Müdürü Murat Küçükdüğenci’den şu anlamlı sözler dökülüyor: “Biz sizin iyi ve kötü gününüzde yanınızda olmak için geldik buralara. Sizi acılarınızla baş başa bırakmamızı bizden beklemeyin.”
   <br/>
   <br/>
   2 Mayıs 2008’de Myanmar’ı (Eski adı Burma. Güney Asya’da, Hint Okyanusu’na uzun bir sahili var. Çin, Bangladeş, Bhutan, Laos ve Tayland ile komşu.) vuran Nergis kasırgası ve sonrasında oluşan sel, ülkeyi yaşanmaz hâle getirmişti. Felaketin ardından 138 bin kişi hayatını kaybetti (kayıplar dâhil), 2,4 milyon kişi evsiz kaldı. Gerekli tamirlerin ardından felaketin 5. gününde Türk Ufuk Okulları’nı eğitim–öğretime açan gönüllü Türk öğretmenler, Myanmarlılara moral kaynağı olur. Bununla da yetinmeyen Türk öğretmenler, Pasifik Ülkeleriyle Sosyal ve İktisadi Dayanışma Derneği (PASİAD) ve Kimse Yok Mu Derneği ile irtibata geçip ülkeye ilk dış yardımı getirir, bizzat elleriyle kasırganın en ağır hissedildiği delta bölgesine dağıtır. Türkiye ve okullar, Myanmarlıların kalbinde yer etmiştir artık.
   <br/>
   <br/>
   53 milyonluk Myanmar’da, Yangon ve Mandalay kentlerinde anaokulları da dâhil olmak üzere 6 Türk okulu faaliyet gösteriyor. Ellerinde birer bavulla bu ülkeye 1997’de giden gönüllü Türk öğretmenler, 3 yıllık bir çabanın ardından ilk Türk Ufuk Koleji’ni açar. Eğitim alanında ülkedeki köklü yabancı okullara kısa zaman içinde fark atan Türk okulu, yönetimden de destek görür. Myanmarlılar da kendileri gibi basit bir hayat süren, kendileriyle oturup kalkan, hatta bol baharatlı yemeklerini yemeye çalışan bu garip öğretmenleri kısa zamanda sahiplenir.
   <br/>
   <br/>
   UFUK SPOR OKULU, TÜRKİYE’YE KÖPRÜ OLDU
   <br/>
   <br/>
   Geçen 9 yılın ardından Myanmar’daki Türk okulları (International Horizon Education Center) rüştünü ispat etmiş. Myanmarlıların ihtiyaçlarını gören Türk öğretmenler o doğrultuda yatırımda bulunmuş. Mesela, spora düşkün olan Myanmarlıların ciddi bir spor okulunun bulunmadığını görünce kolları sıvayıp işe koyulmuşlar. Kısa zamanda (2004) Ufuk Spor Okulu’nu faaliyete sokmuşlar. İlgi yoğun olunca bir de Ufuk Spor Akademisi’ni inşa etmişler. Her iki projeyi de Spor Bakanı Tümgeneral Thura Aye Myint desteklemiş.
   <br/>
   <br/>
   Türk Okulları Genel Müdürü Murat Küçükdüğenci, spor alanındaki çalışmalarının kısa bir zamanda çok olumlu dönüşler aldığını aktarıyor: “Spor okulumuz 5. yılına girdi ve popülaritesi her geçen gün artıyor. Yüzde yüz doluluk oranıyla hizmet veriyor. Bunun dışında diğer spor faaliyetlerini desteklemek için kurduğumuz Ufuk (Horizon) Spor Akademisi de büyümeye devam ediyor. Geçen yıl Myanmar’da bir basket ligi oluşturduk, maçlar organize ettik. Bu yıl Myanmar Millî Basketbol Takımı’nı çeşitli takımlarla dostluk maçları yapmak üzere Türkiye’ye getirdik. Toplam 9 oyuncu ile 2 Basketbol Federasyonu üyesi, Türk sporunu yerinde inceleme fırsatı buldular. Türk sporuna ilgi duyan Myanmarlı gençler, Türk spor okulu sayesinde şimdi daha yakından takip ediyor Hakan Şükür’ü, Hasan Şaş’ı; Fenerbahçe, Galatasaray veya Beşiktaş’ı. Bu da iki ülke insanı arasındaki mesafeleri kısaltıyor.”
   <br/>
   <br/>
   Spor Akademisi Müdürü Ömer Çelik de spor okuluna gelen yoğun ilgi karşısında Ufuk Spor Akademisi’ni açma zorunluluğunu hissettiklerini söylüyor. 2008’de açılan akademiye Türkiye’den getirtilen eğitimli antrenörler ile öğretmenler, bir yıl içinde önemli mesafeler katedilmesini sağlamış. 250’den fazla öğrenciye 5’i Türk toplam 11 eğitimci ders veriyor. Myanmar Spor Bakanlığı ve Millî Olimpiyat Komitesi’nin desteklediği akademi ülke sporuna destek ve yeni nesil sporcular yetiştirmek için ortak projelere de imza atıyor. Her yıl düzenlenen masa tenisi turnuvası, basketbol ligi, sokak basketbolu turnuvası, tenis turnuvası akademinin destek verdiği projelerin başında geliyor. Akademide basketbol, judo, tekvando, jimnastik, tenis, masa tenisi dalında eğitim veriliyor; olimpik jimnastik salonu ülkenin en iyisi. Akademinin öğrencileri de birçok turnuvanın şampiyonu olmuş.
   <br/>
   <br/>
   TAKSİLERDE HAKAN ŞÜKÜR MUHABBETİ
   <br/>
   <br/>
   Myanmarlı gençlerin kendilerine Türk sporcuları örnek aldığını da aktarıyor Müdür Çelik. 2002’de Japonya ve Güney Kore’deki Dünya Kupası’na katılan Türk Millî Takımı, Myanmarlı sporcuların Türkiye’ye ilgisini artırmış. O günlerde Hakan Şükür, Hasan Şaş, Nihat Kahveci konuşulmuş Myanmar’da. Ardından Avrupa şampiyonalarına katılan Türk sporcular Myanmarlılar üzerinde iyi bir intiba oluşturmuş. Ömer Çelik, çoğu öğrencilerinin Türk takımlarını oyuncularıyla birlikte bildiğini anlatıyor. Hatta bazılarının Fenerbahçe–Galatasaray rekabetine girdiğini söylüyor: “Öğrencilerimiz uydu yoluyla bizden daha yakın takip ediyor Türk sporunu. Çoğu Avrupa’da oynayan sporcularımızı isim isim biliyor. Bırakın öğrencileri, sokaktaki taksicilerle bile hâlâ Hakan Şükür, Hasan Şaş, İlhan Mansız muhabbeti yapabilirsiniz. Onlardan övgüyle bahsediyorlar. Sadece futbolla değil, basketbol ve ata sporumuz güreşle de ilgileniyorlar. Bu da bizi mutlu ediyor.”
   <br/>
   <br/>
   “OĞLUM HEM FİZİKİ HEM AHLAKİ YÖNDEN GELİŞTİ”
   <br/>
   <br/>
   Ufuk Spor Okulu’nun velilerinden Doktor Augn Kyaw San, oğlu Myat Min’in İngilizce verilen dersler sayesinde hem dilini hem de masa tenisini ilerlettiğine değiniyor. Doktor San, Türk antrenörler sayesinde kısa sürede oğlunun kendine güveninin artığını, spora daha fazla önem verdiğini söylüyor: “Oğlumda fiziki gelişmelerin yanı sıra ahlaki gelişmeler de görüyorum. Bu da beni çok mutlu ediyor. Bir gün işim dolayısıyla çocuğumu zamanında okuldan alamadım. Dersi bitiren hocası onu yalnız bırakmayıp ben gelene kadar onunla ilgilenmiş. Okula ulaştığımda oğlumla birlikte beni bekliyordu. O gün çocuğumu sağlam ellere teslim ettiğimin farkına vardım.”
   <br/>
   <br/>
   Gelen teveccüh ve çalışmaların ortaya çıkan meyveleri, Myanmar’daki gönüllü eğitimcileri daha da kamçılıyor. Türk okulları idarecilerinin yeni hedefleri ise Myanmar Spor Bakanlığı’nın da desteğiyle ülkeyi bir uluslararası turnuvada temsil etmek ve iki ülke arasında sporcu değişimlerini hayata geçirmek. Hâlihazırda A millî basketbol takımı ile judo altyapısını Türk antrenörlerin çalıştırmaya başladığı düşünüldüğünde, eğitimcilerin hızlı ilerlediğini düşünmek mümkün.
   <br/>
   <br/>
   <br/>
   <br/>
   <br/>
   Kyaw Zin Htet* "RÜŞTÜ SEVGİSİ BENİ KALECİ YAPTI"
   <br/>
   <br/>
   Türk sporunu Şampiyonlar Ligi ve Dünya Kupası maçlarından biliyordum. Özellikle Japonya ve Güney Kore’deki Dünya Kupası’nın ardından Hakan Şükür’ü, Rüştü’yü ve Nihat’ı takip etmeye başladım. Özellikle Rüştü çok iyi kurtarışlar yapmıştı. Ben de o günden sonra kaleye geçmeye başladım. Şimdi artık kalecilik üzerine çalışıyorum, onun gibi bir kaleci olmayı çok isterdim. Fenerbahçe’yi de ondan ötürü tutmaya başladım. Türkiye dünya genelinde birçok ünlü sporcu çıkarmış bir ülke. Mesela, Arda ve Tuncay da çok iyi bana göre. İnternetten bu sporcuları kolayca takip edebiliyorum. İspanya’da oynayan Nihat’ı da, Almanya’daki Altıntop kardeşleri de internetten takip ediyorum. Diğer taraftan Ufuk Spor Akademisi Myanmar’ın spor hayatına bir hareket kazandırdı. Myanmarlıların Türkiye’ye bakış açısını değiştirdi. Şimdi daha yakından tanıyoruz Türkleri. Özellikle okulun basket turnuvaları bu sporun gelişmesine katkı sağlıyor. Eğitimli Türk antrenörler sayesinde kaliteli sporcular yetişecek. Bir Myanmarlı olarak bu beni çok mutlu ediyor. Umarım ileriki yıllarda Türk-Myanmar takımları maçlarla bir araya gelir. Bu maçların ardından iki ülke arasında sporcu transferleri de başlar.
   <br/>
   <br/>
   *Ufuk Spor Akademisi öğrencisi (21)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21751-34-myanmarda-spor-turklere-emanet.html), [web.archive.org (arşiv bağlantısı)](http://web.archive.org/web/20130730070107/http://www.aksiyon.com.tr:80/aksiyon/haber-21751-34-myanmarda-spor-turklere-emanet.html)
