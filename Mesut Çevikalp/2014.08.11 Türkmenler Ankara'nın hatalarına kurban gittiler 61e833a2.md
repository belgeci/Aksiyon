# Türkmenler Ankara'nın hatalarına kurban gittiler

*Mesut Çevikalp 2014.08.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    AKP hükümeti, türkmenlere sahip çıkmamakla suçlanıyor. dramın uluslararası camiaya taşınmaması, yeterli yardım gönderilmemesi gibi sert eleştiriler sıralanıyor.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Meclis’te geçen hafta yaşanan (4 Ağustos) yumruklaşma, hükümetin Türkmen politikasının resmiydi âdeta. Hazirandan beri Irak ve Suriye Türkmenlerinin yaşadığı zulmü Meclis’e taşıyan, röportajlarıyla kamuoyunda Türkmen gündemi oluşturmaya çalışan MHP Iğdır Milletvekili Dr. Sinan Oğan yumruklandı. Hastaneye kaldırılan Oğan, beyin kanaması ihtimaline karşı bir gün müşahede altında tutuldu, kendisine 10 gün iş göremez raporu verildi. 22 AKP’li hep birden saldırdı Oğan’a. Ancak en ağır darbe AKP Erzurum Milletvekili Muhyettin Aksak’tan geldi.
   </p>
   <p dir="LTR">
    O yumruklar, hükümeti Türkmen siyaseti konusunda eleştirenlere geldi aynı zamanda. Hükümet, Irak’ta hazirandan beri yerlerinden edilen, öldürülen Türkmenleri yüksek perdeden savunmadı. Önce Suriye’de, ardından Irak’ta Türkmenleri hedef alıp katleden IŞİD karşısında da aynı sessiz tavrını korudu. Hükümet, 11 Haziran’da Musul Başkonsolosluğu’nu basıp 49 diplomatik personeli esir alan IŞİD’e hâlâ ‘terörist’ bile diyemedi. Başbakan Erdoğan, yaklaşık bir ay sonra, ricacı üslupla "Bakın bunun size sağlayacağı bir fayda yok ey IŞİD. 49 vatandaşımızı bırakmanız gerekir." diyebildi!
   </p>
   <p dir="LTR">
    Ankara, IŞİD karşısındaki sessizliğiyle sahadaki Türkmenleri (Irak-Suriye) sahipsiz bıraktı. Tarihî Türkmen kenti Musul’u tümüyle ele geçiren terörist örgüt Telafer ve Kerkük gibi diğer Türkmen kentlerini hedefe koydu. Kuzey Irak’taki 3 milyon Türkmen’den en az 1 milyonu evini terk edip kırsal bölgelere, kamplara, Kürt ve Şii kentlerine sığındı. Kavurucu sıcaklarda kaderine terk edilen Türkmenler Ankara’dan beklediği yardımı alamadı. Yeterli su ve besinden mahrum kalan onlarca Türkmen bebek yaşamını yitirdi. Iraklı Türkmenler, Türk hükümetinin gönderdiğini iddia ettiği acil yardımların ellerine ulaşmadığını söylüyor. Ancak onlar yardımların gelmemesine değil, AKP hükümetinin IŞİD ve Irak Bölgesel Kürt Yönetimi karşısında Türkmenlere sahip çıkmamasına içerliyor.
   </p>
   <p dir="LTR">
    Ankara, IŞİD’den kaçıp sınıra dayanan Türkmenleri ülkeye sokmuyor. Canını zor kurtaran bu insanlara pasaport sorulmasını akıl almıyor. Keza önceki hafta gönderilen yardımların bir kısmının dağıtımının Peşmergelere bırakılması gibi! Ankara, kamuoyu baskısı üzerine sınırın karşı tarafında bir Türkmen kampı planladıklarını duyurdu. Dahası henüz çözülmemiş sorunlu ve tartışmalı alanlardan dolayı Peşmerge güçleri ile Türkmenler arasında gerilim var. Erbil gibi kentlere girişler zorlaştırılıyor. Türkmenler Kürt bölgesindeki kamplarda yer bulamadığından şikayetçi.
   </p>
   <p dir="LTR">
    Türkmeneli Partisi Başkanı, eski Irak Milletvekili Riyaz Sarıkahya, AKP hükümetinin Irak Türkmenlerini IŞİD ve Peşmerge arasında kendi kaderine terk ettiğini söylüyor: "Türk hükümeti yaşadığımız krizleri uluslararası alana taşımadı! Bu tavır bizi hayal kırıklığına uğrattı. Katliamları BM’ye götürebilirdi. Ankara yaklaşan IŞİD tehdidine karşı göz göre göre tedbir almadı. Musul düştüğü gibi başkonsolosu da esir oldu. Eğer Ankara ön almazsa Irak sınırında soydaş Türkmenler değil, terörist IŞİD yaşayacak."
   </p>
   <p dir="LTR">
    Çankaya Üniversitesi Öğretim Üyesi Prof. Dr. Mahir Nakip, Ankara’nın Türkmen krizinde çok ağır davrandığını anlatıyor: "Türkmenlerin güvenliği sağlanmadan gönderilen insani yardımların hiçbir kıymeti yok! Irak Türkmen varlığı tehdit altında. Türk hükümeti Fişhabur Kampı gibi bölgede kurulacak kampların BM kanalıyla güvenlik altına alınması için çaba sarf etmeli. Bu olmazsa sınırları içinde kamp kurmalı. Telafer bir an evvel güvenlikli bölge ilan edilmeli. Ankara külahını önüne koyup siyasetini gözden geçirmeli."
   </p>
   <p dir="LTR">
    <strong>
     Hariciye, Türkmenleri zayıflattı!
    </strong>
   </p>
   <p dir="LTR">
    Türkmenler Türkiye’den Saddam döneminde olduğu gibi ABD işgali sonrasında destek alamadı. Petrol üzerinden Bölgesel Kürt Yönetimi ile yakın duran AKP iktidarı Türkmenleri görmezden geldi. Geriye dönüp bakıldığında Türkiye’nin tarihten bugüne Türkmenlere yönelik sınırları tanımlanmış net bir politikasının olmadığı görülüyor. Bunun önemli nedeni Türkiye’nin Irak politikasındaki başarısızlığı. Türkiye son 4 yılda Irak’ta bir sürü kriz yaşadı. Türkmenleri de kendi Irak politikasının peşinden sürükledi. Kürtlerle kötüyken yıllarca Kürtlerle çalışmayı savunan Türkmenler hain ilan edildi. Sonra Kürdistan Demokrat Partisi (KDP) ile ilişkiler düzelince Türkmenlere ‘Kürtlerle barışın’ denildi.
   </p>
   <p dir="LTR">
    Ankara’nın diğer bir hatası da Irak Türkmenlerini Sünni-Şii dengesi içine yerleştirememesi oldu. Ankara Türkmenlerin içindeki Şii çoğunluktan uzun süre habersizdi. Türkmenlerin en az yarısının Şii olduğu anlaşıldığında İran çoktan Türkmenler arasında etkinlik sağlamıştı. Birkaç zayıf denemeyle Şii Türkmenler Irak Türkmen Cephesi’ne (ITC) dâhil edilmeye çalışıldı ama başarısız olundu. Ama asıl vahim hatalar 2010 Irak genel seçimleri öncesi yapıldı. ITC’nin 2010 ve 2014’teki milletvekilleri adaylarından sadece partinin başkanı ve Kerkük’ten bir kadın milletvekili aynı kaldı. Diğerlerinin hepsi yeni yüzlerden seçildi; çünkü 2010’da seçilenlerin hepsiyle Türkiye arasında büyük sorunlar vardı. Sonuç Kerkük dışında hüsran oldu.
   </p>
   <p dir="LTR">
    Ankara, 2010’da yine yanlış bir kararla ITC’yi El Irakiye oluşumuna dâhil etti. Bu nedenle Şii Türkmenler ITC’ye oy vermedi. Çünkü onlara göre Irakiye, Saddam rejiminin kalıntısıydı. Bunun da ötesinde Şii Türkmenlere yönelik saldırılardan Irakiye içindeki kişi ve grupları sorumlu tutuyorlardı. Seçimden sonra yaşananlar Ankara’nın Türkmenleri ve Irak’ı tanımadığını gösterdi. Seçilen ITC milletvekillerinin çoğuyla kavga etti. Destek verdiği Şii Türkmen vekillerden birinin ‘İran’a çalıştığını’ fark etti! Musul’daki Türkmen vekillerden birisi seçilir seçilmez ITC’den ayrıldı. Bir diğeri ise Türkiye’den koparak başka gruplarla hareket etti. Türkiye’nin desteklediği Türkmen bakan, Şii Nuri El Maliki’yle işbirliği yaptığı için aforoz edildi.
   </p>
   <p dir="LTR">
    Türk hükümeti tarihten bugüne sürekli ITC’ye müdahale etti. ‘Kürtlerle anlaşın’ baskısına ayak direyen ITC Başkanı Ankara’ya çağrılarak görevden alınmaya çalışıldı, fakat Ankara’daki ince hesaplar nedeniyle görevde kaldı. ITC Başkanı, Kerkük’teki halkın bunu istemediğini söyledikçe baskı yedi. Sonunda partinin yürütme kuruluna Kürtlerle anlaşma işini yapacak kişiler dâhil edildi. Parti, bırakın diğer Türkmenleri, kendisini destekleyenleri bile tatmin edemez hâle geldi. Bu süre zarfında Türkmenlere ayrılan bütçe büyük ölçüde azaltıldı. ITC Başkanı Ankara’daki temsilciyi parti adına çalışmadığı için görevden almaya kalktı, bu sefer Ankara’ya takıldı.
   </p>
   <p dir="LTR">
    Türk hükümeti, Türkmenlerin güvenliğini sağlamak için silah, koruma gücü oluşturma talebine karşı çıktı. Aksine ITC’nin içindeki güvenlik güçlerinin sayısı azaltıldı, kendi imkânlarıyla silah elde etmesi engellendi. Saldırıya uğrayan Şii Türkmenler sahipsiz kalınca Irak hükümetinin kurduğu korucu güçlerine dâhil oldular.
   </p>
   <p dir="LTR">
    Ankara işin en başında Esed rejimi ve PYD’ye karşı kullanma pahasına IŞİD’e en hafif tabirle ‘göz yumdu’. Türkmenler, IŞİD’in Türkiye’den silah ve para yardımı aldığını, sınırdan rahatça girip çıktığını iddia ediyor. Gazeteci Emre Erciş, geçen hafta Twitter’da "IŞİD’in şu an İstanbul’da yüzlerce hücresi var. 25 Kur’an kursu, 35 kafe, 12 kıraathane, 9 esnaf lokantası, 6 emlak dükkânı ve dernekler." diye yazdı. Doğruysa durum çok vahim!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=73DF2E0C7456DDA4A4471149C469D3BD?newsId=39208), [web.archive.org (arşiv bağlantısı)](http://web.archive.org/web/20141027234058/http://aksiyon.com.tr:80/aksiyon/newsDetail_getNewsById.action;jsessionid=73DF2E0C7456DDA4A4471149C469D3BD?newsId=39208)
