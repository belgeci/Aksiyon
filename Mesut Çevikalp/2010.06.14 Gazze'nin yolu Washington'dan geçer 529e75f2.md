# Gazze’nin yolu Washington’dan geçer

*Mesut Çevikalp 2010.06.14*

<font class="agenda2NewsSpot">
 Obama’nın açıkladığı ilk ‘Ulusal Güvenlik Stratejisi’, 31 Mayıs saldırısından dolayı İsrail’e hesap sormanın yolunun Washington’dan geçtiğini netleştiriyor.
</font>
<font class="newsDetail">
 <p>
  <p class="MsoNormal">
   ‘Güçlü ortak’, ‘Yakın dost’, ‘Bizim İsrail’… İsrail için sarf edilen bu teveccüh dolu sözler ABD Başkanı Barack Obama’ya ait. 27 Mayıs’ta dünya kamuoyuyla paylaştığı altmış sayfalık ilk ‘Ulusal Güvenlik Stratejisi’ belgesinden. Gazze’ye insani yardım taşıyan altı geminin İsrail tarafından kanlı bir operasyonla durdurulmasının hemen öncesinde yayımlanan bu ‘doktrin’in İsrail ile ilgili kısımları, Türkiye-İsrail arasında yaşanan ancak sonuçları itibarıyla dünyaya mal olan krizin gidişatını analiz etme açısından oldukça yol gösterici.
  </p>
  <p class="MsoNormal">
   Yasa gereği dört yılda bir hazırlanan ve başkan tarafından Kongre’ye sunulması gereken Ulusal Güvenlik Stratejileri, ABD başkanlarının dört yıl boyunca izleyecekleri siyasetin yanında, ülkeye yönelik tehditleri, savunma bütçesini ve güvenlik politikalarını belirlemede de rol oynuyor. Obama’nın altmış sayfalık metni, geneline bakıldığında küresel sorunların çözümünde ‘savaş’tan daha çok ‘diplomasi’ye işaret ediyor. Özellikle de dünyadaki tüm devletlerin (ABD de dâhil) birbirine muhtaç olduğu vurgulanıyor. İş birliğiyle yönetilen bir dünyanın gerekliliğine değiniliyor. Selefleri George W. Bush ve Bill Clinton’dan farklı olarak Obama ülke içindeki ‘terör’ tehditlerinin altını çiziyor. 2002’de Başkan Bush tarafından hazırlanan Ulusal Güvenlik Stratejisi tüm dünyayı etkilemişti. Bush, stratejisini ‘önleyici saldırı’ doktrini üzerine kurmuş, tüm dünyaya karşı savaş ilan etmişti âdeta. Irak işgaline kapı açan doktrin, ülkenin sonraki altı yılını kana bulamış, Afganistan ve Pakistan gibi birçok çatışma alanında binlerce sivilin ölümüne sebep olmuştu.
  </p>
  <p class="MsoNormal">
   Obama’nın stratejisinde de Bush’unki gibi öncelik Afganistan, Pakistan, İran, Kuzey Kore ve El Kaide ile mücadeleye veriliyor. Nükleer silahlardan arınmış bir dünya oluşturmak amacıyla İran ve Kuzey Kore’den ‘bir tercihte’ bulunmaları; El Kaide’nin Pakistan, Afganistan ve varlık gösterdiği diğer ülkelerde de yenilgiye uğratılması gerekliliği ifade ediliyor. Fakat, askerî güç kullanımı ancak diplomasinin tükenmesinin ardından başvurulabilecek bir son seçenek kabul ediliyor.
  </p>
  <p class="MsoNormal">
   Belgenin ‘Avrupalı müttefikler’ bölümünde Türkiye’den de bahsediliyor. Balkanlar’da istikrar ve demokrasinin ilerletilmesi, Kafkaslar ve Kıbrıs’taki sorunların çözüme kavuşturulması hususlarındaki çabaların sürdürüleceği de belirtilen belgede, Avrupalı müttefiklerle ilişkilerin, ABD’nin dünyayla kurduğu diyaloğun köşe taşları olduğu vurgulanıyor. Türkiye ile ilgili olarak da şu ifadeye yer veriliyor: “Türkiye ile özellikle bölgesindeki istikrarın takibi konusu olmak üzere, geniş çaptaki karşılıklı hedefler üzerinde temas hâlinde olmaya devam edeceğiz.”
  </p>
  <p class="MsoNormal">
   Peki, İsrail ile ilgili neler diyor Obama yönetimi? Belge İsrail’in 31 Mayıs’ta açık sularda giriştiği saldırının öncesinde hazırlansa da Washington’un Tel Aviv’le ilgili güncel yaklaşımlarını yansıtması açısından önemli. Söz konusu belgenin dört yıl boyunca ABD’nin politikalarını belirleyecek olması da göz ardı edilemez. Başkan Obama’nın bu Ulusal Güvenlik Stratejileri’ne bağlı kalarak kararlar alacağını ifade etmek yanlış olmaz. Dolayısıyla saldırı öncesinde kaleme alınması Washington’un İsrail ile ilgili ön kabullerini değiştireceği anlamına gelmiyor.
  </p>
  <p class="MsoNormal">
   Belgenin İsrail’le ilgili kısımları oldukça net ve açık. Türkiye’nin adı sadece bir yerde geçen belgede ‘İsrail tam yirmi bir defa zikrediliyor. İsrail’den ‘güçlü ortak’, ‘yakın dost’, ‘bizim İsrail’ diye bahsediliyor. Tel Aviv ile ‘güçlü ortaklığın’ muhafaza edilmesinin, İsrail’in Ortadoğu’ya ‘kalıcı entegrasyonunun’ desteklenmesinin önemine vurgu yapılıyor. İsrail’e verilen açık desteğin yanında ‘İsrail ile yan yana yaşayacak bir Filistin devletinin kurulmasının ABD’nin çıkarına olacağı’ aktarılıyor. İsrail’in Washington’un ön ayak olduğu Ortadoğu sorunun çözümündeki uzlaşmaz tavrına değinilmemesi dikkat çekiyor.
  </p>
  <p class="MsoNormal">
   Başkan Obama’nın Filistin lideri Mahmud Abbas’ı kabulünden sonra yaptığı açıklamalar ilk etapta pozitif algılanabilir. Ancak özü itibariyle hem Gazze’deki ablukanın kaldırılması hem de İsrail’in işlediği suçun yargı önüne taşınması noktasında pek tatminkâr değil. Obama Gazze’deki statükonun kabul edilemez olduğunu söylüyor ama gereğini Tel Aviv’e bırakıyor.
   <span>
   </span>
   <span>
   </span>
  </p>
  <p class="MsoNormal">
   NE TÜRKİYE NE DE İSRAİL’DEN VAZGEÇEBİLİR
  </p>
  <p class="MsoNormal">
   Ancak gelinen noktada, ABD’ye rağmen ‘31 Mayıs’ın ardından Ortadoğu’daki dengelerin yerinden oynadığı, bölgedeki güvenin yeniden inşasının gerekliliği su götürmez bir gerçek. Mevcut gidişat bir yönüyle ABD’yi de vuruyor. Zira Türkiye ile ‘Model Ortak’, İsrail ile de ‘Yakın Dost’. Obama’nın Ulusal Güvenlik Stratejisi belgesinde sıklıkla zikrettiği diplomasiyi işletmesinin tam vakti. ‘Uluslararası kuruluşların güçlendirilmesine’ vurgu yapan Obama’nın BM ve NATO’nun geleceğini etkileyecek bu hadiseye kayıtsız kalması en çok kendisini vuracak. Gelinen noktada, BM’den çıkan kınama kararını veto etmemesi sayılmazsa kriz karşısında net bir mesaj vermiş de değil.
  </p>
  <p class="MsoNormal">
   Ortadoğu uzmanı Yrd. Doç. Dr. Mesut Özcan, yaşanan krizin ardından Başkan Obama’nın Müslüman dünyası ile Neocon-İsrail baskısı arasında kaldığını ifade ediyor: “Başkan Obama Müslüman dünyasında bir şans olarak algılanırken İsrailliler ondan rahatsızdı. Obama bir taraftan Müslüman dünya ile bir diyalog kurmaya çalışırken diğer taraftan ekibine kadar giren Neoconlar ve İsrail’le ters düşmemeye çalışıyor. Yaşanan menfur olay Obama’yı zor bir tercih noktasına getirdi.”
   <span>
   </span>
  </p>
  <p class="MsoNormal">
   MÜCADELENİN ÖN CEPHESİ ABD
  </p>
  <p class="MsoNormal">
   Türkiye’nin girişimleriyle kısa zaman zarfında Birleşmiş Milletler (BM) ve Asya’da İşbirliği ve Güven Artırıcı Önlemler Konferansı’ndan (CİCA) çıkan kınama kararları, NATO ve İKÖ’deki görüşmeler
   <span>
   </span>
   dengelerin kısa zamanda yeniden kurulmasını sağlamıyor. Dokuz şehidiyle Türkiye’nin yanı sıra 32 ülkenin mağduriyeti söz konusu. Bu mağduriyetin uluslararası mahkemelerde giderilmesi elzem görülüyor.
  </p>
  <p class="MsoNormal">
   Gazeteci-Yazar Fikret Ertan, Ankara’nın başından beri aklıselimle meseleyi uluslararası platforma taşımasını çok kıymetli buluyor. Türkiye’nin haklı davasını yine uluslararası arenada savunmaya devam etmesi gerektiğini vurguluyor. Ertan, ABD’nin İsrail ile tarihî bağlarına değiniyor: “Türkiye’nin vatandaşlarının haklarını savunup bu saldırının hesabını sorması en doğal hakkı. Ancak bu yapılırken izlenecek usul ve kullanılacak üslubun, krizin büyümesi ya da çözülmesinde anahtar rol oynayacağı akıldan çıkarılmamalı. Mesele İsrail ile Türkiye arasına hapsedilmemeli. Türkiye sonuç almak istiyorsa Amerikan kamuoyunda da gündem oluşturmalı.”
  </p>
  <p class="MsoNormal">
   Yrd. Doç. Dr. Özcan da, İsrail’in esir aldığı yolcuları kısa sürede bırakmak mecburiyetinde kalmasını önemli buluyor. İlişkilerin kopma riskinin Tel Aviv’e geri adım attırdığına değiniyor. Ancak her ne yolla olursa olsun ABD’nin sürekli devrede tutulması gerekliliğini belirtiyor: “ABD’yi sürekli devrede tutmamız lazım. Gerçek şu ki İsrail’i tek başına hiçbir devlet yola getiremez, onun kararlarını tek başına hiçbir devlet değiştiremez. Türkiye, ABD dâhil tüm dünya ülkeleri ve örgütler üzerinden konuyla ilgili görüşmeleri sürdürmeli. Meselenin küresel ölçeğe taşınmasında ABD’nin katkısı oldu.”
  </p>
  <p class="MsoNormal">
   Fikret Bey, askerî, ticari ve diplomatik ilişkilerin kesilmesinin İsrail üzerinde yeterli baskıyı oluşturmayacağını düşünüyor. Askerî anlaşmaların önemli olanlarının bittiğini, geride kalanların tek taraflı iptal edilmesi durumunda da Türkiye’nin ciddi tazminat ödemeye maruz kalabileceğini belirtiyor. O da İsrail ile mücadelenin ana cephesini ABD olarak görüyor: “Gizli ve açık anlaşmaları iptal etsek de İsrail tavrından vazgeçmeyecektir. Bence hukuki mücadelenin en önemli cephesi Amerika. Eğer Türkiye, Amerika’daki lobileri kullanarak İsrail ile ABD arasındaki bağı zayıflatabilirse ciddi bir hamle yapmış olur. Zaten Obama döneminde ABD-İsrail bağı zayıfladı. Türkiye bu noktada ciddi bir kamu diplomasisi yürütebilir, yürütmesi de faydalı olur.”
  </p>
  <p class="MsoNormal">
   Menfur saldırı sonrasında insan geçişlerine açılan Refah kapısının da Ankara’ya ciddi bir fırsat sunduğunu aktarıyor Fikret Ertan. Türkiye’nin İKÖ ile birlikte Refah kapsının kapanmamasını temin etmesi durumunda bunun Gazze halkına büyük bir kazanım sağlayacağına işaret ediyor: “Geçmişte olduğu gibi bugün de kapının gözetimi AB veya BM gözlemcilerine verilebilir. Bu sağlanırsa Gazze lehine güçlü bir adım daha atılmış olur.”
  </p>
  <p class="MsoNormal">
   Emekli Büyükelçi Özdem Sanberk, Türkiye’nin ABD üzerinden İsrail’e yönelik oluşturacağı baskının ancak Amerikan politikalarının revize edilmesiyle ses getirebileceğini söylüyor. Obama’nın İsrail ile Arap dünyasındaki menfaatlerini aynı anda kontrol etmeye çalıştığını, bu durumun ‘iki farklı ata aynı anda binmeye’ benzediğini anlatıyor: “ABD’nin bölgede özellikle de enerji kaynakları üzerinden ciddi menfaatleri var. İsrail ona bu menfaatleri korumada yardımcı olmuyor, işini kolaylaştırmıyor. Obama İsrail-Filistin sorununa direkt eğilmedi, elçi atadı. İsrail’i dizginlemeye çalışmadı bugüne kadar. Eğer Obama İsrail politikalarında revizyona gitmezse Türkiye’nin ABD üzerinden sonuca ulaşması da zor görünüyor.”
   <span>
   </span>
  </p>
  <p class="MsoNormal">
   Vurulan Mavi Marmara’da 32 milletten insanın bulunduğunu hatırlatan
   <span>
   </span>
   Büyükelçi Sanberk, Ne Türkiye’nin ne de ABD’nin tek başına bu krizin üstesinden gelemeyeceğine, Ankara’nın 32 ülke başta olmak üzere İsrail’e karşı devletlerle güç birleşimine gitmesinin gerektiğine işaret ediyor: “Sadece devletlere de bırakılmamalı mesele, sivil kuvvetler de aktif rol almalı. Bunlar yapılırken ne İsrail ne de ABD ile köprüler atılmalı. Zira yeni gerilimler çözümü geciktirir.”
  </p>
  <p class="MsoNormal">
   Ulusal Güvenlik Stratejisi’nde ‘dünya düzenini çok taraflı diplomasi ve güçlendirilen uluslararası kurumlarla değiştirmeyi’ vadeden Obama’nın samimiyetini test etme vakti geldi. Acaba Obama bu meselede siyah kalabilecek mi?
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1C74E0E85119527C02529F99B10FFFC3?newsId=26964), [web.archive.org (arşiv bağlantısı)](http://web.archive.org/web/20100618045215/http://www.aksiyon.com.tr:80/aksiyon/newsDetail_getNewsById.action;jsessionid=1C74E0E85119527C02529F99B10FFFC3?newsId=26964)
