# Büyük devletler dinlemiş!

*Mesut Çevikalp 2015.07.13*

<div class="pNewsDetailMainContent" itemprop="articleBody">
 <blockquote>
  <p>
   Alman Focus Dergisi, Türk Dışişleri’ndeki gizli Suriye Toplantısının ABD Ulusal Güvenlik Ajansı (NSA) tarafından dinlenip sızdırıldığını açıkladı. Derginin kritik ifşaatı, AKP iktidarının ‘paralel dinleme’ iddiasını çökerttiği gibi MİT’in hayati zafiyetini de gün yüzüne taşıdı.
  </p>
 </blockquote>
 <p>
  merikalı ünlü matematikçi Edward Norton Lorenz, ‘Kelebek Etkisi’ kuramında “Amazon ormanlarında kanat çırpan bir kelebeğin Avrupa’da fırtına kopmasına sebep olabileceğini” iddia eder. Yani dünyanın herhangi bir yerinde yaşanan en ufak bir gelişmenin, dünyanın geri kalan kısmında çok büyük, öngörülemez sonuçlara yol açabileceğini söyler. Lorenz, bu tezini sosyal bilimcilerin yüzyıllardır üzerinde çalıştığı ‘Kaos’ kuramını açıklamada kullanır. Vefatından 4 yıl önce (2004) kuramının aynı isimle beyaz perdeye taşınması, ahir ömründe Lorenz’e hak ettiği itibarı kazandırır.
 </p>
 <p>
  Bilim dünyası ‘Kelebek Etkisi’ kuramını tartışadursun(!), geçen hafta Türkiye’de yaşananlar Lorenz’i haklı çıkardı. Alman Focus dergisinin son sayısında geçen iki satır bilgi, Türkiye’yi sarstı âdeta. Sadece Ankara da değil, Washington başta olmak üzere tüm Batı başkentleri hareketlendi. Söz konusu ifadelerin sahibi, Focus’un kıdemli muhabiri Josef Hufelschulte. Hufelschulte, “Erdoğan’ın Gölge Savaşçıları” başlığını attığı kısa haberinde, Almanya’da aralık ayında casusluk suçlamasıyla tutuklanan üç Türk’ün ilk duruşmasını anlatıyor. Yer yer hâkim ve savcılık iddianamesine referans verdiği haberinin bir paragrafında 25 Mart’ta internete düşen Türk Dışişleri Bakanlığı’ndaki gizli Suriye toplantısının ABD Ulusal Güvenlik Ajansı (NSA) tarafından dinlenip sızdırıldığına değiniyor. Hufelschulte’nın kaynağını gizli tutuğu bu bilgi, dünya medyasında geniş yankı buldu. Kaynağı saklı olsa da ne Almanya ne de Türk Dışişleri yalanladı! Gazeteciler, olağan basın toplantısında konuyu ABD Dışişleri Bakanlığı Sözcüsü John Kirby’e sordu. Kirby, iddiayı yalanlamadığı gibi daha fazla bilgi talep eden gazetecileri Millî Güvenlik Konseyi’ne (NSC) yönlendirdi!
 </p>
 <p>
  Hufelschulte, haberinde Türk Dışiş-leri’nde düzenlenen, 25 Mart’ta internete düşen o gizli toplantının detaylarına girmiyor. Ancak Almanya’da mahkeme huzuruna çıkarılan ve MİT ajanı olduğu ileri sürülen M.T.G. (58), A.D.Y. (58) ve G.G. (33) ile MİT’in Almanya operasyonları hakkında önemli ifşaatlarda bulunuyor. Habere göre, zanlılardan M.T.G., Cumhurbaşkanı Recep Tayyip Erdoğan’ın eski danışmanı. Hufelschulte, Alman istihbaratının M.T.G. ve ona bağlı çalışan ekibini teknik takibe aldığını, telefon ve mail görüşmelerine ulaştığını, bizzat MİT Müsteşarı Hakan Fidan’ın görevlendirmesiyle Almanya’da Erdoğan için tehlikeli görülen kişi ve gruplara yönelik istihbari faaliyetlere giriştiğini ileri sürüyor. M.T.G. ve ekibinin, Türklerin toplandığı cami, vakıf ve derneklere temas ederek topladıkları bilgileri MİT’e geçtiğini kaydediyor. Ayrıca MİT’in Almanya’da kullandığı mekânların detayları veriliyor. Teknik dinlemelerin birinde ekibin, Fethullah Gülen ve Hizmet Hareketi’ne ‘kaset komplosu’ kurma konusunda anlaştığı belirtiliyor. Almanya yargısını bilenler 7 ay gibi uzun tutukluluk süresinin ancak ciddi delillerle mümkün olabileceğini belirtiyor.
  <br>
   Haftalık yayımlanan derginin haberinde, Ankara’nın dava sürecini etkilemek üzere devreye girdiği, Karlsruhe Başkonsolosu S.A.’yı mahkemeye gönderdiği, avukatlar üzerinden mahkemenin hâkimine zanlıların Türkiye için önemli kişiler oldukları mesajının verildiği ifade ediliyor: “Erdoğan, muhaliflerine karşı Almanya’nın ortasında uluorta casusluk yapıyor. Alman istihbarat birimleri uzun yıllardır Hakan Fidan’ın ajanlarının saygısızca Almanya’da eylemlerde bulunduklarını biliyor; fakat buna rağmen NATO ortaklığına duyulan saygı dikkate alınıyor.” Almanya’ya 25 bin Euro sermaye ile gelen ekibin istihbari faaliyetlerini, kurdukları danışmanlık şirketi üzerinden yürüttükleri ifade ediliyor.
  </br>
 </p>
 <p>
  Focus’un kısa ama iddialı haberini birkaç açıdan analiz etmek mümkün. Dergi, casusluk davasının iddianamesi üzerinden, MİT’in Almanya’da Erdoğan karşıtlarını hedefe koyduğunu, yani gurbetçiler üzerine çalıştığını ileri sürüyor. Almanya’da görevli imamların istihbarat işlerine bulaştırıldığını savunuyor. Almanya’nın Türk toplumunun ihtiyacı olan imamları yetiştirmek üzere ilahiyat fakültesi açması ve yeterli sayıya ulaştığında Türkiye’den imam gelişini engelleme hazırlığı bu tespitin devlet politikasına dönüştüğünü gösteriyor. Hakan Fidan’ın Almanya NATO Karargâhı’nda görev aldığı sırada ülkede kurduğu bağlantıların, sonrasında gönderdiği ajanların deşifre edildiğini iddia ediyor.
 </p>
 <p>
  Bu kadarı haberin bir yüzü. Aslında daha önemli olan, diğer yüzünde. Haber, dönemin başbakanı Tayyip Erdoğan ile dışişleri bakanı Ahmet Davutoğlu’nun Hizmet Hareketi’ne mal etmeye çalıştığı gizli Suriye toplantısının ABD tarafından dinlenip sızdırıldığını iddia ediyor. Bu iddia dergi yayına hazırlandığı sırada üç gün geçmiş olmasına rağmen Ankara, Berlin ve Washington tarafından yalanlanmamıştı. Taraflardaki sessizlik, kaynağı saklı tutulan bilginin inanılırlığını artırıyor.
 </p>
 <p>
  <img alt="" src="http://web.archive.org/web/20150731124512im_/http://medya.aksiyon.com.tr//aksiyon/2015/07/14/569961.jpg "/>
 </p>
 <p>
  <strong>
   KOMPLO TEORİLERİNİ YIKMAMAK İÇİN SESSİZLİK!
  </strong>
 </p>
 <p>
  Türk hükümetinin ortaya çıkan garabet karşısındaki tepkisizliğinin anlamını güvenlik ve terör uzmanı Prof. Dr. Sedat Laçiner’e soruyoruz. Laçiner, Ankara’da yaşanan sıra dışı sessizliğin kendi içinde bir mantık barındırdığına işaret ediyor. Türk hükümetinin karşı tarafın elini tam göremediğine, itiraz etmesi durumunda arzu etmediği yeni dosyaların çıkabileceğine, dolayısıyla tepkisiz kalmayı çıkarına gördüğüne değiniyor: “ABD, Almanya ve bazı ülkelerin elinde Türkiye’nin önemli yanlışları var. Hem uluslararası hukuk hem de Türk hukukunda yargılamayı gerektirecek Ankara’nın vahim hatalarını biliyorlar. Bilmenin ötesinde ellerinde ses kayıtları ve video görüntüleri var. Dahası 17-25 Aralık’ın ötesine geçecek malzemeler var. Eğer Ankara, garip bir şekilde sessiz kalmayıp tepki verse, belki Suriye-Irak konusunda çok ağır suçlamalar içeren kayıtların kamuoyuna yansıması gündeme gelecek.”
 </p>
 <p>
  Laçiner, Türk hükümetinin ABD veya Almanya’yı hedefe koyma durumunda ülke içinde kurguladığı oyunun, inşa ettiği algının yıkılmasından da endişe ettiğini belirtiyor: “AKP iktidarı içeride ‘Hainler, casuslar herkesi dinleyerek ses ve video kaydı ile hükümeti devirmeye teşebbüs ettiler’ algısı oluşturdu. Üzerindeki tüm sorumluluğu hedefe koyduğu cemaate yıktı. Böyle bir kurgu varken, ABD’nin ve Almanya’nın Türkiye’yi dinlediği gerçeğinin ortaya çıkmasının, bu kurgu üzerine oluşturulan algıya zarar vereceğini gördü. Hükümet kalkıp Dışişleri’ni NSA dinlemiş dese, bu kamuoyuna mal olsa, cemaati hedef hâline getiren iddiaların altı boşalacak. 17-25 Aralık tapeleri yalın gerçek olarak görünür olacak. ‘Casusluk yokmuş! Hainlik yokmuş! Yolsuzluk ve usulsüzlük varmış, rüşvet varmış’ denilecek.”
 </p>
 <p>
  Burada şu soru akla geliyor: Almanlar, hazzetmediği Türk hükümeti karşısında müttefiki ABD’yi niye ele verdi? Laçiner, Almanların NSA’yı açık etmesini Almanya ile ABD arasında yaşanan rekabete bağlıyor: “Türkiye, dünyada en çok dinlenen ülkelerin başında geliyor. Almanya ve ABD’nin kendi arasındaki rekabetten dolayı bir kısmını öğreniyoruz. Almanya’nın dinlediğini ABD açık ediyor, ABD’nin dinlediğini de Almanya... Son olarak Türk Dışişleri’ni NSA’nın dinlediği bilgisi Alman Focus dergisinde yayımlandı. Almanların Türkiye’yi dinlediği bilgisi de ABD’de ortaya çıkmıştı. Başta Merkel ve Alman yetkililer de Türkiye’yi dinlediklerini teyit ettiler. Hatta Merkel, diplomasinin kurallarını da zorlayan ‘Türkiye’yi elbette dinleriz. Müttefikimiz değil!’ tarzıyla teyit etti.”
 </p>
 <p>
  <strong>
   TURPUN BÜYÜĞÜ HEYBEDE Mİ?
  </strong>
 </p>
 <p>
  İsmini saklı tutan başka bir güvenlik yetkilisi de Focus’ta yayımlanan bilginin ardında büyük ihtimalle Alman istihbaratının bulunduğunu, söz konusu küçük bilgiyi paylaşarak Türk hükümetine mesaj gönderdiğini düşünüyor: “Dışişleri’ndeki gizli Suriye toplantısı orada bulunan MİT Müsteşarı’na rağmen dinlendi demek özünde Ankara’ya gönderilen ağır bir mesajdır. Almanya ve ABD gibi bazı büyük devletler, elde ettikleri kozların ucunu göstererek karşı tarafı yola getirmeye çalışır. Söz konusu ifşaat ile Ankara’ya ‘Sizin her şeyinizi biliyoruz’ mesajı veriyorlar. Ellerinde daha büyük ses ve görüntü olduğu mesajı ile Türkiye’yi, Ankara’yı baskı altına almaya çalışıyor olabilirler!”
 </p>
 <p>
  Cumhuriyet Halk Partisi (CHP) İzmir Milletvekili Erdal Aksünger de adı yolsuzlukla anılan AKP iktidarı ve Erdoğan’ın 8,5 yıl dinlendiğini iddia ediyor. Bu bağlamda henüz yayımlanmamış belgeler gördüklerini belirtiyor: “Amerika kıtası ile Avrupa kıtasını birleştiren tüm büyük optiklerin geçtiği yer İngiltere’den çıkıyor. Silikon Vadisi’ndeki firmaların yüzde 90’ı NSA ile çalışıyor ve bunlara ‘arka kapı’ açmış. Yani tüm verileri çekebiliyorlar. Bugün önünüzdeki bilgisayardaki her şeyi çekebilecek hâle gelmişler. Tayyip Erdoğan’ı 8,5 sene 24 saat boyunca dinlemişler. Bu, belgelerde var. Belki şu anda ortalıkta dolaşmıyor olabilir ama biz bu belgeleri gördük. Bu kadar bir zafiyet varken ortada, buna karşı hiçbir şey yapmamak Türkiye’yi gerçek bir güvenlik zafiyetine sokmak demektir.”
 </p>
 <p>
  <strong>
   DÜNYA DİNLEMELERE KAYITSIZ KALMIYOR!
  </strong>
 </p>
 <p>
  Türk hükümetinin sessizliğine ve tepkisizliğine rağmen devletler maruz bırakıldıkları yabancı dinleme-izleme faaliyetlerine karşı kayıtsız kalmıyor. ABD Ulusal Güvenlik Kurumu (NSA) eski ajanı Edward Snowden’in son iki yılda ifşa ettiği yüzlerce gizli belge, Washington yönetimini zor durumda bıraktı. Zira belgeler, NSA’nın uzun yıllardır Brezilya, Fransa, Almanya, Meksika ve İspanya başta olmak üzere 35 ülke hükümetini dinlediğini ortaya çıkardı. Brezilya Devlet Başkanı Dilma Rousseff iddialar nedeniyle Washington’a yapacağı bir ziyareti iptal etti. Almanya Başbakanı Angela Merkel, ABD Başkanı Barack Obama’yı arayıp sitemlerini iletti. Bununla yetinmeyen mağdur ülkeler, ‘uluslararası yasa dışı casusluğu kınayan’ bir karar taslağını Birleşmiş Milletler (BM) gündemine taşıdı. Küresel tepki karşısında geri adım atan ABD, ilgili ülkelerden özür diledi. Çıkardığı bir yasa ile NSA’nın faaliyetlerini kısıtladı.
 </p>
 <p>
  Fransa ile Almanya, ‘kadim’ müttefiklerinin özrünü yeterli görmedi. Fransa, üç cumhurbaşkanının dinlenmesini Meclis’e taşıdı. ABD Büyükelçisi’nden izahat isteyip Washington’a nota verdi. Devlet kurumlarının yakınında bulunan ABD Büyükelçiliği’nin dinleme yapamayacak bir noktaya taşınmasını gündeme taşıdı. Almanya’nın rövanşı daha sert oldu. NSA tarafından dinlenen Almanya Başbakanı Angela Merkel, Alman istihbarat birimlerini harekete geçirdi. NSA’nın Berlin İstasyonu’nu çökertti, ABD’ye çalışan Alman ajanlarını deşifre edip tutukladı. Almanya’daki NSA operasyonları, Obama’nın Merkel’den özür dilemesiyle dindi.
 </p>
 <p>
  Firari ajan Edward Snowden’in Eylül 2014’te sızdırdığı gizli NSA belgelerinden biri, ABD’nin yanında Almanya ve İngiltere istihbarat servislerinin de uzun yıllar boyunca Türk hükümetini, bakanlarını dinlediğini ortaya çıkardı. Söz konusu belge, Türkiye’yi en önemli istihbarat hedefleri arasında gören ABD ve İngiltere’nin, önemli kurum ve şahısları Ankara ve İstanbul’daki gizli 3 istasyon üzerinden dinlediğini kaydediyor. Belgede ayrıca, Washington yönetiminin NSA’yı ‘Türkiye liderliğinin niyetlerinin saptanmasının’ yanı sıra 18 farklı konuda izlemekle görevlendirdiği görülüyor. 2008’de İngiliz Sinyal İstihbarat Servisi’nin (GCHQ) dönemin maliye bakanı Mehmet Şimşek ile enerji bakanı Hilmi Güler’i ‘enerji yatırımları konusunda’ dinlediği basına yansımıştı. Keza 2013’te Alman istihbaratının dönemin başbakanı Erdoğan ile önde gelen liderleri dinlediği ortaya çıkmıştı. İddiaların sorulması üzerine Erdoğan, durumu kabul etmişti: “Dünyada istihbaratı güçlü olan ülkeler diğer ülkeleri dinliyor. Bunu hepsi yapıyor. Neyi nasıl yaptıkları veya deşifre ettikleri, bunlar çok çok önemli.”
 </p>
 <p>
  Son tahlilde, Focus’un gün yüzüne çıkardığı dinleme vukuatı AKP iktidarının inşa ettiği paralel senaryosunu çürüttüğü gibi Millî İstihbarat Teşkilatı’nın da sınır ötesi kaynaklı dinlemelere karşı koyamadığını açığa çıkardı. Focus’un haberiyle teyit ettiği üzere MİT hâlâ kendi vatandaşını öncelikli tehdit olarak algılıyor. Üçüncü ülkelerden çok ülke içinde faaliyet gösteriyor. Yabancı istihbarat faaliyetlerine karşı duramadığı için devleti ve vatandaşlarını zafiyete düşürüyor. Türk istihbarat birimleri en son, 17/25 Aralık yolsuzluk ve rüşvet skandalından sonra Erdoğan’ın telefon kayıtlarını yayımlayan ‘Başçalan’ gibi sosyal medya hesaplarının yurtdışında, yabancı istihbarat servisleri tarafından yönetildiğini tespit etti. Ancak AKP iktidarı o hesap ve yayınları cemaate mal ederek ülkedeki istihbarat zafiyetini örtme yoluna gitti. Ancak hakikatin er geç ortaya çıkma huyunu unuttu!
  <br>
   ___________________
  </br>
 </p>
 <p>
  <strong>
   25 MART’TA KİM NE DEDİ?
  </strong>
 </p>
 <p>
  Dönemin başbakanı Tayyip Erdoğan, 25 Mart 2014’te gizli Suriye toplantısının sızmasından 3 saat sonra Diyarbakır mitinginde “Bu ahlâksızlık, alçaklık, namussuzluktur. Bunların inine gireceğiz! Şu hâle bak. Bu kadar önemli bir görüşmeyi ortam dinlemesi yaparak sen kime servis yapıyorsun?” ifadelerini kullandı.
 </p>
 <p>
  Dönemin dışişleri bakanı Ahmet Davutoğlu da 24 saat dolmadan Konya’da şöyle konuşmuştu: “İğrenç bir kasetle, devletin mahremine girmeye çalıştılar. Millî Güvenlik Kurulu’nun talimatıyla, Başbakanımızın talimatıyla yapılan en üst düzey kriz yönetim toplantısına bu paralel yapı ve onun işbirlikçileri müdahale yapmaya çalıştılar. Ama durduramayacaklar, ne paralel yapı, ne piyonlar, ne onların yurtdışındaki dostları.”
  <br>
   O günlerde “Arkadaşlarıma yaptığı ahlâksızlığı asla sineye çekmeyeceğiz. Bu ülkenin Dışişleri Bakanı, MİT Müsteşarı, Genelkurmay 2. Başkanı son derece önemli bir görüşme yaparken dinlediler, kaydettiler, yetmedi servis ettiler (8 Nisan’da grup toplantısı).” diyen Erdoğan şimdilik sineye çekmiş görünüyor.
  </br>
 </p>
 <p>
  <strong>
   DİNLEME SORUŞTURMASI DELİLSİZLİKTEN DÜŞTÜ!
  </strong>
 </p>
 <p>
  Hükümetin ithamları sonrasında Dışiş-leri’nde başlatılan ve savcılığa taşınan soruşturma, delil yetersizliğinden düştü. Savcılık hazırladığı inceleme tutanağında Dışişleri Bakanlığı’ndaki güvenlik ihmallerini ortaya çıkardı. Tutanağa göre, Dışişleri Bakanlığı’nın makam odasının bulunduğu, söz konusu Suriye toplantısının yapıldığı katta sadece bir adet güvenlik kamerası bulunuyor. Kameradan asansör ile bazı odaların girişleri görülmüyor. GSM Jammer cihazları çalışmıyor. Savcı Veli Dalgalı tarafından 9 Temmuz 2014 tarihinde hazırlanan dosya inceleme tutanağında, olayın faillerine ulaşılamadığı bildirildi.
 </p>
 <p>
  <img alt="" src="http://web.archive.org/web/20150731124512im_/http://medya.aksiyon.com.tr//aksiyon/2015/07/14/569962.jpg "/>
 </p>
 <p>
  <strong>
   VAHİM KONUŞMALAR!
  </strong>
 </p>
 <p>
  Kayıtta Dışişleri Bakanı Davutoğlu, “Başbakan, ‘Süleyman Şah Türbesi bir imkân gibi değerlendirilmeli bu konjonktürde’ dedi.” ifadelerini kullanıyor. MİT Müsteşarı Fidan da “Gerekirse Suriye’ye 4 adam gönderirim. Türkiye’ye 8 füze attırıp savaş gerekçesi üretirim, Süleyman Şah Türbesi’ne de saldırtırız.” diyor. Dışişleri Müsteşarı Sinirlioğlu, “Ulusal güvenliğimiz son derece pespaye, ucuz bir iç politika malzemesi hâline geldi.” derken, Genelkurmay 2. Başkanı Orgeneral Güler de “Direkt savaş sebebi yani yapacağımız iş direkt savaş sebebi.” çıkışında bulunuyor. Fidan’ın “Neden illa Süleyman Şah Türbesi ısrarı?” sorusunu Davutoğlu, “Amerikan Dışişleri Bakanı Kerry’ye sağlam bir gerekçe haricinde sert tedbir alalım diyemeyiz. Kerry bana şunu söyledi; ‘Siz vurma konusunda kararınızı verdiniz mi?’ diye sordu.” diye cevaplıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/buyuk-devletler-dinlemis_551583), [web.archive.org (arşiv bağlantısı)](http://web.archive.org/web/20150731124512/http://www.aksiyon.com.tr/kapak/buyuk-devletler-dinlemis_551583)
