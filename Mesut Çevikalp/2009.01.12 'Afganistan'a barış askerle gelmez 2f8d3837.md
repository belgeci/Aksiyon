# 'Afganistan'a barış askerle gelmez

*Mesut Çevikalp 2009.01.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2001’de ‘demokrasiyi tesis’ için Afganistan’a giren ABD önderliğindeki koalisyon gücü, geçen yıllara rağmen istikrarı sağlayamadı, Taliban ve El Kaide’yi frenleyemedi. ISAF’ta görev alan Binbaşı Oğuz’la kötü gidişatın perde arkasını konuştuk.
  </font>
 </div>
 <div id="newsText">
  <font class="detail-text">
   Esedullah Oğuz, Alman vatandaşı bir Afgan. 1968 doğumlu. Türkmenistan kökenli. Ailesi 1930’da Sovyet zulmünden kaçarak Afganistan’a yerleştiği için Kunduz’da dünyaya gelir. 1979’da Sovyetler Afganistan’ı işgal edince, Oğuz ailesi önce Pakistan’a, oradan da 1982’de Türkiye’ye göçer. Aradıkları huzuru yarım asır sonra İstanbul’da bulurlar. Oğuz liseyi Türkiye’de okur, üniversiteye yeni başlamışken Amerikan radyosu Radio Liberty’nin açtığı siperlik sınavını kazanarak Almanya’ya gider. İki yıllık eğitimin ardından redaktör spiker olarak gazetecilik hayatına atılır. Radyo 8 yılın ardından merkezini Münih’ten Prag’a taşıyınca, işinden ayrılıp Münih Üniversitesi’ne kayıt olur ve işletme eğitimi alır. Bir süre bir Alman bankasında çalışır, aynı zamanda gazeteciliği de sürdürür. 1996’da kaleme aldığı “Stalin’den Niyazov’a” adlı eserinden dolayı Türkmenistan’a girişi yasaklanır. 1999’da Taliban ve Afgan iç savaşına değindiği ikinci kitabını, 2001’de de Türkiye’de tanınmasını sağlayan ‘Hedef Ülke Afganistan’ı kaleme alır. Alman vatandaşı olur.
   <br/>
   <br/>
   Esedullah Oğuz’u bu habere konu eden ise daha farklı bir yönü. O, Almanya’nın Afganistan’a NATO-ISAF (Uluslararası Güvenlik Destek Gücü) şemsiyesi altında gönderdiği ve ülkenin kuzeyinde konuşlanan Alman birliğinde 3 yıl görev yapmış bir binbaşı. Onun Afganistan macerası, Alman ordusunun Afgan uzmanı aradığını duyurmasının ardından başlar. Başvurusu kabul edilir, cepheye gönderilmeden önce 8 aylık bir eğitimden de geçirilir. Yazdığı kitaplar ve sosyal statüsünden dolayı binbaşı rütbesi verilir. Cephe gerisindeki Psikolojik Harekât Bölüğü’nde görevlendirildiği için bu eğitimde cephede savaştan daha çok hayatta kalma ve kendini savunmayı öğrenir. 2005’te Afganistan’a gider ve bir Alman albayın danışmanlığını üstlenir.
   <br/>
   <br/>
   Bir süredir İstanbul’da bulunan Esedullah Oğuz, 3 yıldır ISAF bünyesinde tanık olduklarını, koalisyon gülerinin yanlış politikalarını, yeniden güçlenen Taliban’ı ve Afganistan’da kalıcı barış imkânını Aksiyon’a anlattı. Görevi dolayısıyla sık sık görüştüğü savaş ağaları ve halkın düşüncelerini de…
   <br/>
   <br/>
   - Almanya neden Afganistan’da?
   <br/>
   <br/>
   Almanya’nın Afganistan için tasarladığı özel bir planı yok. Her NATO ülkesi gibi Afganistan’da barışın temini ve ülkenin yeniden yapılandırılması için oraya asker gönderdi. Bu görev, Almanya ve Alman ordusu için önemli bir deneyim olacak. Çünkü Alman ordusu II. Dünya Savaşı’ndan beri hiçbir savaşa katılmadı, uluslararası sorunlarla baş etme konusunda yakın zamana kadar deneyimi yoktu. 1990’ların ortalarından itibaren Almanya yurtdışına asker göndermeye başladı. Bosna, Kosova ve Afrika’ya asker gönderdi. Almanya bu tür operasyonlara katılmakla sadece ekonomik alanda değil, aynı zamanda siyasi ve askerî alanlarda da dünyaya “ben de varım” demek istiyor.
   <br/>
   <br/>
   - Ne zamandan beri?
   <br/>
   <br/>
   1989’da iki Almanya’nın birleşmesiyle.
   <br/>
   <br/>
   - ISAF’taki göreviniz nedir?
   <br/>
   <br/>
   Ben ISAF’ın Psikolojik Harekât Komutanlığı’nda 3 yıl çalıştım. Benim bulunduğum ISAF kampı Celalabad yolu üzerinde. Bizim işimiz medyayla. Herhangi bir operasyona katılmıyoruz. İşimiz gereği Afganistan’daki her kesimden birçok kişi ile buluşuyor, toplantılar yapıyoruz. “Özgürlüğün Sesi” adında 3 dilde yayınlanan 360 bin tirajlı bir gazete çıkarıyoruz. Bunun yanında radyo ve TV programlarımız oluyor. Özel kanallarda para karşılığı yayınlatıyoruz. Bu yayınlarda Afgan polisi ve ISAF’ın başarılı faaliyetlerini anlatıyoruz Afganlara. İşin gerçeği bunlar objektif değil. Ben cephede değilim ama birkaç kez ölümü en yakınımda hissettim. En son Kabil’deki Mesud Kavşağı’ndaki intihar saldırısından kıl payı kurtuldum.
   <br/>
   <br/>
   - Saldırılar çok arttı. ISAF askerlerini de psikolojik olarak etkiliyor...
   <br/>
   <br/>
   Elbette, ölümle burun buruna yaşayan askerler çok gergin oluyorlar. Bu saldırıdan sonra ben bile, Afganistan’ı ve Afgan halkını çok iyi tanıdığım hâlde, rahat değilim. Dışarı çıkarken tedirgin oluyorum. ISAF’a karşı intihar saldırıları artmaya başlayınca askerî araçların arkasına “Bize yaklaşmayın!” yazan levhalar yerleştirdik. Tabii bazı ISAF askerlerinin, kendilerine çok yaklaşan sivil araçlara “bomba yüklü intihar aracı” olabileceği endişesiyle ateş açtığı da oldu. Sürekli intihar korkusu yaşayan koalisyon gücü askerlerinin kendilerine oyuncak tabanca doğrultan çocuklara da ateş açtığı oldu.
   <br/>
   <br/>
   - Sivil kayıplar neden artıyor?
   <br/>
   <br/>
   Sivil kayıpların çoğu, Amerikan askerlerinin güneyde Taliban’a karşı yürüttüğü savaş sırasında meydana geliyor. Güneydeki Peştun aşiretleri rakiplerini ortadan kaldırmak için Amerikalıları ustaca kullanıyor. Mesela, Amerikan ordusu ile işbirliği hâlindeki Caci aşireti, rakibi olan Mangel aşiretine zarar vermek istediği zaman, Amerikan birliklerine Mangel aşiretinin oturduğu köyde bir grup Taliban’ın ve El Kaide militanının saklandığını haber veriyor. Amerikalılar da bu bilginin doğrulunu araştırmadan gidip o köyü bombalıyor. Sonra, orada Taliban’ın olmadığı, sadece sivillerin yaşadığı anlaşılıyor. Taliban’a karşı operasyonları genellikle Amerikan askerleri yürüttüğü için onlar ISAF’a göre çok daha gergin. Gerginlik, psikolojinin bozulması ve dikkatsizlik, vahim hatalara yol açıyor.
   <br/>
   <br/>
   “RAKİPLERİNİ ORTADAN KALDIRMAK İÇİN AMERİKALILARI KULLANIYORLAR”
   <br/>
   <br/>
   - ISAF’ı değerlendirmenizi istesem…BM’nin eski Afganistan Temsilcisi Lakdar İbrahimi, ISAF’ın Afganistan’daki performansını “bir hayal kırıklığı” olarak tanımlıyordu. Ben de bu görüşe katılıyorum. ISAF’ta 38 ülkeden asker var ama bu askerler arasında sağlam, koordineli bir işbirliği yok. Hiç kimse kendisini tehlikeye atmak istemiyor, birçok ülke askeri “bizim işimiz barışı korumak ve yeniden yapılandırma projelerinde rol almak” diyerek zor görevlerden sıyrılmaya çalışıyor. Taliban’la savaşı Amerikalılar ve yakın müttefikleri İngilizler ve Kanadalılar yürütüyor. Almanlar ile Fransızlar ise uzak durmaya çalışıyor. Bu ise NATO’nun belli başlı müttefikleri arasında gerginliğe ve anlaşmazlığa yol açıyor. Mesela ABD, Almanya’nın Afganistan’daki savaşa aktif olarak katılmasını istiyor. Oysa Alman parlamentosu, Afganistan’daki 3 bin askerinin sadece barışı koruma ve kalkınma projelerine katılmasını onaylamış durumda.
   <br/>
   <br/>
   - Şiddetin 8 yıldır dinmemesinin arkasında bu koordinasyonsuzluk da var mı?
   <br/>
   <br/>
   Afganistan’da “Eğri yük hedefine ulaşmaz.” diye bir söz var. Aslında yanlış, 2001’de Bonn’da yapılan Afganistan Konferansı’nda başladı. Orada tüm etnik gruplar eşit ve adil bir şekilde temsil edilmedi. Afganistan’da nüfusun yaklaşık yarısını oluşturan Peştunlara gereken önem verilmedi. Güneydeki Peştunların gerçek temsilcileri yerine kimsenin tanımadığı, Batı’da yaşayan ve kendi halkı arasında tabanı, itibarı olmayan bazı kişiler getirildi. Hamid Karzai bunlardan biriydi. Karzai’nin, aristokrat bir Peştun aileden gelmesinin dışında Peştunlar arasında ağırlığı yok. Bonn’da geçici yönetimin başkanı seçilene kadar kimse onu bilmiyordu. Bu Peştunları büyük hayal kırıklığına uğrattı. Sadece Peştunlar değil, diğer etnik gruplar da memnun olmadı bundan.
   <br/>
   <br/>
   - Peki, Karzai’ye bugün bir destek var mı?
   <br/>
   <br/>
   Karzai, Batı’nın desteğini arkasına alarak iktidara gelince Afganistan’da temiz bir sayfa açacağını, geçmişi kirli siyasetçileri yönetimden uzaklaştıracağını söyledi. Ancak devlet başkanlığı koltuğuna oturduktan sonra ilk icraatı, 1992–1996 arası ülkeyi iç savaşa sürükleyen, her türlü yolsuzluğa ve cinayete karışan eski mücahit komutanlarını ve yerel ağaları önemli görevlere getirmek oldu. Kimini bakan, kimini de vali veya polis müdürü yaptı. Onlar da eskiden yaptıkları yolsuzlukları bu sefer devletin resmî yetkisini ve imkânlarını kullanarak yapmaya başladılar. Bunun sonucu olarak yolsuzluk, rüşvet, adam kaçırma, yol kesme gibi olaylar arttı. Ve “gelen gideni aratır” oldu. Halk Taliban’a yeniden sempati duymaya başladı. Kabil’de konuştuğum bir Afgan bana “Taliban döneminde yasaklar vardı, açtık, fakirdik ama en azından güvendeydik. Canımız, malımız, mülkümüz emniyetteydi. Şimdi ise hem açız, hem de can güvenliğimiz yok.” dedi. Artık sadece kırsal bölgelerde değil, büyük şehirlerde bile eski komutanlar adam kaçırıyor, ev yağmalıyor ama kimse ses çıkaramıyor.
   <br/>
   <br/>
   - Karzai neden kaybediyor?
   <br/>
   <br/>
   Karzai uyguladığı politikalarla biraz Gorbaçov’u andırıyor. Batı’da seviliyor, kendi ülkesinde ise sevilmiyor. İktidarının ilk yıllarında yeşil kaftanı ve akıcı İngilizcesiyle dünya kamuoyunda sempati kazandı. Ancak Karzai’nin bu itibarı günlük bir dolarlık ücrete bile iş bulamayan Afganlar için bir şey ifade etmedi. Bununla beraber Amerika’nın sık sık yanlışlıkla sivil yerleşim birimlerini bombalaması doğal olarak halk arasında büyük tepkiye yol açıyor. 2006’da Afgan devlet televizyonunda halka hitap ederken “ne Amerika beni dinliyor ne de Pakistan” demiş ve gözyaşlarını tutamamıştı. Karzai, sivillere karşı dikkatli davranılmasını istedi ama bir sonuç alamadı.
   <br/>
   <br/>
   - Uluslararası camianın bağışları hedefine ulaşıyor mu?
   <br/>
   <br/>
   Afganistan’a gelen paralar bir şekilde geri gidiyor. Mesela, 2006’da bir Amerikan güvenlik şirketi 55 milyon dolarlık bir ihale aldı. Bu şirket ihaleyi  17 milyon dolara başka bir şirkete verdi. O da ihaleyi 8 milyon dolara bir başka taşeron firmaya verdi. En son bir firma 5 milyon dolara yaptı bu işi. Pastayı ABD ve diğer büyükler paylaşıyor. Bu arada Afganlara bir kuruş kalmıyor. Başka bir örnek Afganistan’da 3 bine yakın yabancı sivil toplum kuruluşu var. Birisi, ülkesinin Afganistan’a vereceği bütçeden 20 milyon dolar aldı. Küçük bir kurs düzenledi. Sonra çalışanlarını Dubai’ye eğlenmeye götürdü. Çalışanlarına iyi paralar veriyorlar, 150 bin dolarlık ciplerle geziyorlar.
   <br/>
   <br/>
   -Karzai yeniden kazanabilir mi ?
   <br/>
   <br/>
   Karzai 2005 seçimlerinden önce çok şey vadetmişti, ama hiçbirini gerçekleştiremedi. Aksine ülkede durum daha da kötüye gitti. Şu an insanların en büyük sorunu güvenlik ve işsizlik. Karzai halkından kopuk. Kimse, başta da Peştunlar, Karzai’yi desteklemiyor. Ama şu an tüm etnik grupların üzerinde uzlaşabilecekleri başka bir aday da yok. Kralın torunu Mustafa Zahir, birleştirici bir güç olarak 2009 seçimlerinde aday olmak istiyor. Meclis Başkanı Tacik asıllı Yunus Kanunu, Devlet Başkanı İkinci Yardımcısı Hazara kökenli Kerim Halili de adaylar arasında. Ancak Afganistan genelinde kabul görmeleri zor. Afgan asıllı ABD Büyükelçisi Zalmay Halilzad’ın da adı geçiyor ama halk onu kabullenmiyor. Yani seçimler öncesi belirsizlik sürüyor. Bir de Afgan seçimlerinin çok demokrat geçtiğini düşünmek yanılgı olabilir.
   <br/>
   <br/>
   - Karzai Taliban’ı neden masaya çağırdı?
   <br/>
   <br/>
   Eski devlet başkanı Sibgatullah Müceddidi önderliğinde bir barış komisyonu kuruldu. Amacı, ılımlı Taliban liderleriyle görüşmek ve onları yönetime dâhil etmek. Elbette Devlet Başkanı Hamid Karzai, Molla Ömer ve çevresindeki birkaç isim hariç Taliban’ın büyük bir kısmı ile barış masasına oturmaya hazır. Ama Taliban buna yanaşmıyor. Molla Ömer’in dediği şu: “Bizim barış yapmak için tek şartımız var, o da tüm yabancı güçlerin geri çekilmesi.” Bu olduğu anda Karzai bir saat bile ayakta kalamaz.
   <br/>
   <br/>
   “PEŞTUNLAR DA, KARZAİ’DEN MEMNUN DEĞİL”
   <br/>
   <br/>
   - Hangi grup hükûmetten memnun?
   <br/>
   <br/>
   Bonn’daki iktidar paylaşımından memnun olan iki etnik grup vardı, biri Tacikler, diğeri ise Hazaralar. Her ikisi de hükûmette önemli koltukları ele geçirdiler. Bu yüzden bu iki grup daha suskun öbürlerine göre.
   <br/>
   <br/>
   - Peki, hangileri hükûmetle çatışıyor?
   <br/>
   <br/>
   Peştunlar iktidar paylaşımından memnun değildi. Çünkü hükûmette Peştunlara ayrılan koltuklar çoğunlukla ABD ve Avrupa’dan gelen Peştunlar tarafından işgal edildi. Bu kişiler de Peştun çoğunluğu temsil etmekten çok uzak, ömürleri dışarıda geçtiği için ne halkını tanıyor ne de halkın kaygılarını umursuyor. Kabil hükûmetinden istediklerini alamayan Peştunlardan Taliban’a kayanlar var. Yani Peştunların yaşadığı güneyde, Taliban’a destek daha çok.
   <br/>
   <br/>
   - Savaş ağalarının pozisyonu ne?
   <br/>
   <br/>
   İktidardan yeterince pay alan savaş ağaları Karzai yönetimi ile barışık yaşıyor. Alamayanlarsa, hükûmete karşı mücadelelerini sürdürüyor. Karzai, ISAF ve koalisyon gücünün yardımıyla bu kişileri etkisizleştirmeye çalışıyor. Ancak diğer taraftan ABD, Taliban’a karşı yürüttüğü operasyonlarda zaman zaman bu yerel komutanlardan yararlanıyor. Mesela Helmand’daki Peştun aşiret reisi Amir Dado bunlardan biri. 2006’da Taliban, Dado’nun ailesinden 10 kişiyi öldürdü. O günden itibaren Dado ile ABD, Helmand’da birlikte hareket etti.
   <br/>
   <br/>
   - Savaş ağalarının çekişmesi Taliban’ı güçlendiriyor mu?
   <br/>
   <br/>
   Savaş ağaları ve yerel komutanlar ile merkezî yönetim arasında iktidar mücadelesi sürüyor. Her yerel komutan kendi bölgesinde özerk bir yönetim kurdu. Karzai bu sorunu, yerel ağaları Kabil’de önemli görevlere getirerek çözmeye çalıştı. Bir ölçüde başarılı da oldu. Mesela Herat’ta özerk bir yönetim kurmuş olan İsmail Han’ı Herat Valiliği görevinden alarak Kabil’e getirdi ve Enerji Bakanı yaptı. Aynı şekilde güneyde bağımsız hareket eden birkaç Peştun ağasını da kabineye aldı. Böylece merkezî hükûmetle yerel komutanlar arasındaki güç çatışması bir süre durdu. Ancak yönetime muhalif ve hükûmetten istediğini alamayan yerel komutanlar şiddet olaylarına destek verdi. Kuzeyde ISAF ve Afgan Ordusu’nun konvoylarına bir sürü saldırı oldu. Ve her seferinde suç Taliban’ın üzerine atıldı. Ancak Taliban kuzeyde etkili değil.
   <br/>
   <br/>
   “HATALAR TALİBAN’A YARIYOR”
   <br/>
   <br/>
   - Taliban gücünü nereden alıyor?
   <br/>
   <br/>
   Afganistan’daki istikrarsızlığın temelinde Pakistan’ın Veziristan bölgesi var. Taliban bu bölgede kendi yönetimini kurmuş durumda. Bölgedeki işsiz gençleri aylık 150-200 dolarlık maaşla safına çekiyor. Orada ortalama maaşın 20-30 dolar olduğu düşünülürse, bu oldukça cazip bir teklif. Bununla birlikte Karzai yönetiminin yolsuzluklara bulaşması, eski komutanların yönetime geri dönmesi ve şiddete karşı mücadelede ISAF ülkeleri arasında görüş ayrılıklarının sürmesi, Taliban’ın güçlenmesine de yol açıyor. Karzai yönetiminin ve ISAF’ın yaptığı her hata Taliban’ın ekmeğine yağ sürüyor ve onu güçlendiriyor.
   <br/>
   <br/>
   - Peki ya El Kaide?
   <br/>
   <br/>
   El Kaide’nin önemli isimleri de Veziristan bölgesinde bulunuyor. Ne ABD ne de Pakistan ordusu bölgeye girebiliyor. Güneyli Peştunlar için El Kaide bir namus meselesi oldu. Ne pahasına olursa olsun onları koruyorlar. El Kaide, Taliban ve Peştunlara yeni saldırı taktikleri ve teknolojiyi cephede kullanmayı öğretti. İntihar saldırıları bu yöntemlerden biri.
   <br/>
   <br/>
   - Size göre Afganistan’da kalıcı barış nasıl sağlanır?
   <br/>
   <br/>
   Askerî seçenekler Afganistan’a barışı götüremez. Maalesef son 30 yılda sorunlar kaba güç kullanılarak çözülmeye çalışıldı, sonuç ortada. Dışarıdan empoze etmek yerine, çözümü Afganların bulmasını teşvik etmek gerek. Bence kalıcı barışın yolu, tüm etnik grupları kapsayan yeni bir yönetiminden geçiyor. Ayrıca dış müdahaleler önlenmeli. Pakistan’ın desteği olmadan kalıcı barış sağlanamaz. Afganistan’daki ateş dışarıdan dökülen benzinle alevleniyor, kendi hâline bırakılsa ateş kendiliğinden sönecek. Afganistan halkının en büyük arzusu da bu.
   <br/>
   <br/>
   <br/>
   <br/>
   “OBAMA, ABD’Yİ DÜŞTÜĞÜ YERDEN KALDIRMAK İSTİYOR”
   <br/>
   <br/>
   Uluslararası terörün çözümü Irak’ta değil, Afganistan’da. Yeni Başkan Barack Obama bunun farkında. Afganistan operasyonu Amerika için önemli ölçüde maddi kayba ve can kaybına neden oluyor. Washington’un uzun süre bu kayıpla devam etmesi mümkün değil. Ya geri çekilecek ya da sorunu kökünden çözecek. Geri çekilmek, Taliban’ın iktidara geri dönmesi demek. Bu da Amerika’nın yenilgisi anlamına gelecek. Amerika, Afganistan’da rahatlamadan Güney ve Orta Asya’daki uzun vadeli planlarını gerçekleştiremez. O yüzden, hedefine doğru ilerlemek için yolu üzerindeki engeli kaldırmak zorunda. Bu sorunun çözülmesi, Amerikan halkını ve yönetimini psikolojik olarak oldukça rahatlatacak.”
   <br/>
   <br/>
   <br/>
   <br/>
   “İNSAN KAÇIRMA SEKTÖRE DÖNÜŞTÜ”
   <br/>
   <br/>
   Taliban bu eylemlerle hükûmetin zayıf olduğunu ispatlamaya çalışıyor. Aslında adam kaçırma olaylarının hepsini Taliban da yapmıyor. Bir sürü eski komutan fidye için iş adamlarını kaçırıyor. Hatta bazen Afgan polisi bile bu tür eylemlere karışabiliyor. Adam kaçırma, Afganistan’da bir tür geçim kaynağı ve yan kazanç kapısı hâline geldi artık.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-22028-afganistana-baris-askerle-gelmez.html), [web.archive.org (arşiv bağlantısı)](http://web.archive.org/web/20120719085831/http://www.aksiyon.com.tr:80/aksiyon/haber-22028-afganistana-baris-askerle-gelmez.html)
