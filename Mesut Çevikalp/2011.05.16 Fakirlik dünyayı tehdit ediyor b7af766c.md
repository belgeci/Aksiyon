# Fakirlik dünyayı tehdit ediyor

*Mesut Çevikalp 2011.05.16*

<font class="agenda2NewsSpot">
 Laos Başbakan Yardımcısı ve Dışişleri Bakanı Dr. Thongloun Sisoulith, Türkiye’nin ‘en az gelişmiş’ ülkelere vadettiği maddi yardım ve eğitim burslarını azami oranda kullanacaklarını söylüyor: Türkiye eğitimde iyi, gençlerimizin burada okuması bizi mutlu eder.”
</font>
<font class="newsDetail">
 <p>
  <p class="MsoNormal">
   4.Birleşmiş Milletler (BM) En Az Gelişmiş Ülkeler (EAGÜ) Konferansı dolayısıyla İstanbul’a gelen 10 başkan yardımcısından biriydi Laos Başbakan Yardımcısı ve Dışişleri Bakanı Dr. Thongloun Sisoulith. İstanbul’a ikinci kez gelen Sisoulith, Türkiye’nin Doğu ile Batı’nın ardından Kuzey ile Güney arasında da doğal bir köprü olacağını söylüyor. O da Başbakan Recep Tayyip Erdoğan gibi, gelişmiş ülkelerin gelişmemiş ülkelere vaatlerini yeterince yerine getiremediğini söylüyor. Dr. Sisoulith ile en az gelişmiş ülkelerin sorunlarını, 4. konferansın sonunda kabul edilen İstanbul Eylem Planı’nın çözüm yönünde sunduklarını ve son dönemde canlanan iki ülke ilişkilerini konuştuk.
  </p>
  <p class="MsoNormal">
   -9-13 Mayıs arasında İstanbul’da düzenlenen 4. BM En Az Gelişmiş Ülkeler Konferansı katılım ve muhteva açısından önceki zirvelere göre oldukça zengindi. 192 ülkenin iştirak ettiği Kuzey-Güney buluşmasını nasıl buldunuz?
  </p>
  <p class="MsoNormal">
   Brüksel’de 10 yıl önce yapılan 3. BM En Az Gelişmiş Ülkeler Konferansı’nın bir muhasebesi, değerlendirmesi yapıldı İstanbul’da. O gün Brüksel’de konuşulup karara bağlanan bazı konuların tamamlandığını, bazılarının da tamamlanamadığını görmüş olduk. Eksiklerimizi, ilerleme kat edemediğimiz konuları tespit ettik. Önemli bir adımdır. İstanbul’daki zirvede ülkeler geçen 10 yılda kat ettikleri mesafeyi kendi düşüncesi, yorumuyla ortaya koydu. Hatalar ve sorunlar ortaya konuldu, problemlerin çözümü adına fikir üretildi. Konferansta kabul edilen İstanbul Eylem Planı buna göre hazırlandı. 2011-2020 arasında en az gelişmiş ülkelerin kalkınması için stratejilerin paylaşıldığı İstanbul Eylem Planı’nda alınan kararların takip edilebilmesi için yeni bir inisiyatif oluşturuluyor.
  </p>
  <p class="MsoNormal">
   -En az gelişmiş ülkelerin sorunlarını konuşurken uluslararası ekonomik sistemin de tartışmaya açılması gerekiyor mu?
  </p>
  <p class="MsoNormal">
   Az gelişmiş ülkeler geçmişte olduğu gibi bugün de gelişmiş ülkelerden destek bekliyor. Konferansta gelişmiş ülkelerin en az gelişmiş ülkelerde hangi alanlarda, nasıl yardım yapacakları masaya yatırıldı. Gelişmiş ülkelerin gönderdiği yardımların hedefini bulabilmesi için az gelişmiş ülkelere düşen görevler de var. Konferansta meselenin bu yönü kapsamlı bir şekilde ele alındı ve İstanbul Eylem Planı’nda ayrı bir bölüm olarak işlendi.
  </p>
  <p class="MsoNormal">
   -Konferansta konuşan Başbakan Tayyip Erdoğan, gelişmiş ve gelişmekteki ülkelerin 10 yıl önce 3. zirvede vadettiklerini yerine getirmediklerinden dolayı küresel kalkınma sorununun büyüdüğünü belirtti. Siz Erdoğan’ın çıkışını nasıl buluyorsunuz?
  </p>
  <p class="MsoNormal">
   Gelişmiş ülkelerin az gelişmiş ülkelere verdikleri sözleri hiç tutmadıklarını söyleyemeyiz. Fakat, verilen vaatlerin yanında, yerine getirilenlerin sayısı çok az. En az gelişmiş ülkelerin çoğu, Brüksel’de kayıt altına alınan yardım sözlerinin aradan geçen 10 yılda tam anlamıyla hayata geçirilemediği görüşünde. Konferansın verileri az gelişmiş ülkeleri doğruluyor.
  </p>
  <p class="MsoNormal">
   -BM ‘en az gelişmiş ülkeler’ tanımlamasını ilk 1971 yılında yaptı. O yıl tanımlamaya uyan 25 ülke vardı, bugün 48’e yükseldi. Küresel sorun frenlenemezse dünyayı neler bekliyor?
  </p>
  <p class="MsoNormal">
   BM ‘en az gelişmiş ülkeler’ ayrımına başladığında ortada 25 ülke vardı. Aradan geçen yıllarda sayı neredeyse iki katına çıktı. Bugün itibarıyla BM 48 ülkeyi en az gelişmiş ülkeler sınıfına sokuyor. 40 yıllık zaman diliminde sadece 3 ülke (Botswana, Yeşil Burun ve Maldiv Adaları) kalkınarak en az gelişmiş ülkeler sınıfından çıkabildi. Tabiatıyla bunun başarı olarak addedilmesi güç. En az gelişmiş ülkelerin artması, her gün yeterince beslenemeyen insanların sayısının artması anlamına geliyor. Tabii ki bu durum dünyanın geneli için ciddi bir sorun doğurur. Sorunla ciddi mücadele edilmez, önümüzdeki 10 yıl içinde en az gelişmiş ülkelerin sayısı azaltılmaz, buralarda yaşayan insanların hayat standardı yükseltilmezse dünya siyasal açıdan ve güvenlik açısından büyük kırılmalara maruz kalacak. Tehlikeli gidişata karşı el birliği ile mücadele etmemiz gerekiyor.
  </p>
  <p class="MsoNormal">
   -Konferansta kabul edilen İstanbul Eylem Planı ne gibi reçeteler sunuyor?
  </p>
  <p class="MsoNormal">
   İstanbul Zirvesi’ni önceki üç zirveden ayıran önemli yönü eylem planının işlemesini sağlayacak olan izleme sisteminin kurulması. Bundan dolayı 2021’e kadar geçerliğini koruyacak eylem planının geleceğe dönük, uygulanabilir ve takip edilebilir olmasına özen gösterildi. Daha önce gelişmiş ülkelerden vaatleri yerine getirmesi bekleniyordu. Artık izleme sistemi sayesinde, tutulmayan sözlerin takipçisi olunacak, dolaylı bir yaptırım uygulanacak. İzleme sistemi vaatlerin yerine getirilmesini sağlayacak.
  </p>
  <p class="MsoNormal">
   -Türkiye 2012’den itibaren az gelişmiş ülkelere kullanılmak üzere her yıl 200 milyon dolarlık kaynak tahsis edecek, gelecek 10 yılda da 1000 eğitim bursu verecek.
  </p>
  <p class="MsoNormal">
   Laos hükümeti olarak dost bildiğimiz Türkiye’nin sergilediği yardımsever tavrı olumlu buluyoruz. Şartlar netleşince biz de Türkiye ile çalışmak isteriz elbette. Laoslular eğitime çok önem verir. Hükümetimiz de eğitime çok önem veriyor. Türkiye eğitimde oldukça iyi. Laoslu gençleri Türkiye’ye eğitim almaya gönderebiliriz. Eğitimli gençler Laos’un kalkınmasını hızlandıracaktır.
  </p>
  <p class="MsoNormal">
   -Hızla kalkınan, bünyesinde Doğu ve Batı değerlerini bir arada bulunduran Türkiye, az gelişmiş ülkeler için model olabilir mi?
  </p>
  <p class="MsoNormal">
   Az gelişmiş ülkelerin Türkiye’den çıkartacak derslerinin olduğunu düşünüyorum. Konferans süresince sergilediği pozitif tavır, gösterdiği gayret, konferansın muhteva ve vizyonuna sağladığı katkı kolay kolay unutulmayacaktır.
  </p>
  <p class="MsoNormal">
   -Türkiye-Laos ilişkileri son yıllarda ciddi bir ivme katetti. İki ülke ilişkilerindeki canlanmayı neye bağlıyorsunuz?
  </p>
  <p class="MsoNormal">
   Türkiye ile diplomatik ilişkilerimizi artırmak istiyoruz. Bu çerçevede önümüzdeki haziran ayında bir girişimimiz de olacak. Laos-Türkiye ilişkilerinin canlanmasına ülkemizde 2006 yılında açılan Türk okulları sebep oldu bir bakıma. Halkımız bu okulları seviyor, sahipleniyor. Bu okullardan mezun olan öğrencilerimiz kaliteli üniversitelere girdi. Bu bizi mutlu ediyor. İmkân oluşursa Laoslu gençlerin Türkiye’de eğitim almalarını da teşvik edebiliriz. Ardından 2008’de Türkiye ile Laos arasında ticaret anlaşması imzaladık. Laos’a gelip iş yapmaya başlayan Türk iş adamları var. Bunlar ilişkilerin doğru yolda ilerlediğini gösteriyor.
  </p>
  <p class="MsoNormal">
   -Laos iş adamlarına ne gibi fırsatlar sunuyor?
  </p>
  <p class="MsoNormal">
   Ülkemizde bakir yer altı zenginlikleri var. Orman ve ziraat sektörleri hayli cazip fırsatlar sunuyor. İnşaat sektöründe de iş imkânları var. Baraj, yol ve altyapı
   <span>
   </span>
   inşa ihalelerimiz oluyor. Türk iş adamlarını ülkemize bekliyoruz.
  </p>
  <p class="MsoNormal">
   KALKINAMAYAN ÜLKELER DÜNYAYI TEHDİT EDECEK
  </p>
  <p class="MsoNormal">
   Dünyada en az gelişmiş ülkeler kapsamına giren 48 ülke var. Bu listeye girmenin önemli ölçütü söz konusu ülkedeki kişi başına düşen yıllık gelirin 905 doların altında olması. En az gelişmiş ülkeler dünya nüfusunun yüzde 13’ünü oluşturmasına rağmen küresel ekonomik gelirin ancak yüzde 1’inden yararlanabiliyor. Bunda sömürge döneminden miras kalan yapısal sorunlar büyük rol oynuyor. Küresel ısınma ve iklim değişikliğinden kaynaklanan gıda, enerji fiyatlarının artışı da en az gelişmiş ülkelerdeki kalkınma çabalarını vuruyor. İşte o ülkeler: Angola, Madagaskar, Benin, Malavi, Burkina Faso, Burundi, Moritanya, Orta Afrika Cumhuriyeti, Çad, Nijer, Kamerun, Komoros, Ruvanda, Kongo, Sao Tome, Cibuti, Senegal, Ekvator Ginesi, Siera Leone, Eritre, Somali, Etiyopya, Gambiya, Togo, Gine, Uganda, Gine Bissau, Tanzanya, Lesoto, Zambiya, Liberya, Afganistan, Nepal, Bangladeş, Samoa, Butan, Solomon Adaları, Kamboçya, Doğu Timor, Kiribati, Tuvalu, Laos, Vanuatu, Maldivler, Yemen, Myanmar ve Haiti.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29430-207-fakirlik-dunyayi-tehdit-ediyor.html), [web.archive.org (arşiv bağlantısı)](http://web.archive.org/web/20110811065501/http://www.aksiyon.com.tr:80/aksiyon/haber-29430-207-fakirlik-dunyayi-tehdit-ediyor.html)
