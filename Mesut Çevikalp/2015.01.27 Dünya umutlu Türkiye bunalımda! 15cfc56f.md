# Dünya umutlu Türkiye bunalımda!

*Mesut Çevikalp 2015.01.27*

<div class="pNewsDetailMainContent" itemprop="articleBody">
 <p>
  Gallup’un 2015 küresel beklenti araştırması dünyadaki eğilimin tersine Türkiye’de bireylerin sosyo-ekonomik umutlarının hızla azaldığını, halkın ekseriyetinin yeni yılda ekonomik kriz beklentisi içinde olduğunu ortaya koydu.
 </p>
 <p>
  2015 dünyaya ne getirecek? İnsanoğlu arzu ettiği mutluluğa, refaha kavuşabilecek mi? 2015, 2014’ü aratacak mı yoksa? Öngörüler iç açıcı değil maalesef. Zira küresel yoklamalar 2015’in 2014’e kıyasla kötü geçeceğine işaret ediyor. Yeni yılda mutsuzluğun artacağı, ümitsizliğin daha da derinleşeceği yansıyor anketlere. Felaket tellallığı değil, yaklaşmakta olan türbülansa dikkat çekmek gayemiz. Küresel öngörü anketleri de bu amaç doğrultusunda yapılıyor haddizatında. İnsanlara gelmekte olanı göstermek…
 </p>
 <p>
  Küresel beklenti araştırmaları dendiğinde öne çıkan şirketlerden biri WIN/Gallup International Association. İsviçre merkezli şirket, yıllık küresel beklenti araştırmasını 1977’den beri aralıksız yapıyor. Türkiye, yoklama listesine sonradan eklenen ülkelerden.  Gallup, tüm dünyayı bizzat kendi taramıyor. Devasa anketi yerel araştırma şirketleriyle yürütüyor. Araştırmaların Türkiye ayağını 2010’dan beri BAREM gerçekleştiriyor. BAREM, sonuçların kamuoyu ile paylaşılmasında da rol alıyor. Yeni açıklanan ‘2014 Yıl Sonu Araştırması’nı, ortaya çıkan 2015 beklentilerini BAREM Genel Müdürü Hakan Döngel ile analiz ettik.
 </p>
 <p>
  65 ülkede, 18 yaş üstü 64 bin kişiye telefon üzerinden ulaşan Gallup, yeni yıl beklentilerini sordu. Görüşmecilere 21 soru, 6 demografi sorusu soruldu. ‘Mutluluk’, ‘umut’, ‘ekonomik beklenti’ gibi her yıl düzenli sorulanların yanında konjonktüre bağlı yeni sorular da eklendi. ‘2015, 2014’e göre iyi mi, kötü mü geçecek?’ sorusu karşısında katılımcıların (dünya ortalaması) yüzde 53’ü 2015’in kendileri açısından daha iyi geçeceğini belirtti. Buna karşınlık yüzde 15’i daha kötü geçeceğini savundu. 2014 ile kıyaslandığında yeni yıldan umutlu olanların oranı yüzde 48’den yüzde 53’e yükseldiği görüldü. Afrikalıların yüzde 75’i, Asyalıların yüzde 63’ü yeni yıldan ümitli. İnsanları en ümitli ülke yüzde 85 ile Nijerya. Ayrıca yüzde 80’i yeni yılda refah seviyesinin artacağına inanıyor. Buna karşılık Ortadoğu ile Avrupalılarda karamsarlık hâkim. Mesela Lübnan’da yeni yıldan ümitli olanların oranı yüzde 26’ya kadar düşüyor. Karamsar ülkelerin listesi Fransa, Sırbistan, Yunanistan ve Belçika ile uzuyor. Ekonomik karamsarlık neredeyse Avrupa’nın geneline hâkim.
 </p>
 <p>
  Türkiye de karamsarlığın, ümitsizliğin ağır bastığı ülkelerden. Türklerin yüzde 40’ı 2015’in 2014’e göre daha kötü bir yıl olacağını düşünüyor. Yüzde 33’ü ümitlerini korusa da geçen yıla oranla halkın yüzde 11’inin ümidini kaybedip karamsarlığa kapıldığını ortaya koyuyor. Öğrencilere oranla orta yaş ve emekli grubunun, Ankaralılara kıyasla İstanbul ve İzmirlilerin daha karamsar olduğu görülüyor. Eğitim seviyesi arttıkça umutsuzluğun artması dikkat çekiyor. Türkiye’de her üç kişiden biri umutlu yeni yıldan.
 </p>
 <p>
  Türkiye’de seçilen bin deneğe sorulan 27 sorudan biri refah beklentileriydi. “Önceki yıla göre ekonomik refah beklentiniz nedir?” sorusu karşısında katılımcıların yüzde 52’si refah seviyesinin düşeceğine inandığını belirtti. Yüzde 16’sı ise artacağını ifade etti. Geçen yıl ile kıyas edildiğinde ülke ekonomisinin iyiye gideceğine inananların oranı yüzde 25’ten yüzde 16’ya geriledi. Hâlbuki dünya genelinde bu beklenti 2015’te yüzde 32’den yüzde 42’ye yükseliyor.
 </p>
 <p>
  BAREM Genel Müdürü Hakan Döngel’e Türkiye’de artan karamsarlığın sebebini soruyoruz. Türkiye’de 2013’te kaydedilen yüksek ‘ümitlilik/mutluluk’ oranının geçen iki yılda Ortadoğu’da patlak veren savaşlara, ABD’nin değişen ekonomik politikalarına, ülke içinde artan kutuplaşmaya ve halka yansıyan ekonomik kriz beklentisine bağlı olarak düşüşe geçtiğini aktarıyor: “Geçen yıla kadar Türkiye’de belirli bir kesim siyasi gidişattan çok endişeliydi. Ancak genel nüfusa bakıldığında terörün en yoğun olduğu zamanlarla terörden, diğer zamanlarda ise ekonomiden etkileniyorlardı. Bu yıl ülkenin ekonomisinden beklenti ve kişisel beklentinin paralel olarak düştüğü görülüyor. Bu veri bize halkın ekonomik kriz endişelerini ön plana aldığını yansıtıyor.”
 </p>
 <p>
  Döngel, Türk ekonomisinin iyiye gideceğine inananların geçen yıla oranla yüzde 25’ten yüzde 16’ya gerilemesinin halkta artan umutsuzlukla örtüştüğüne işaret ediyor: “Dünya, özellikle Avrupa ve ABD, krizden çıktı. Önceki yıllarda onlar da çok umutsuzdu. Artık krizin sona erdiğine inanıyorlar. Buna karşılık Türkiye’de ekonominin iyiye gideceğine inananlar son bir yılda yüzde 9 düşerek yüzde 16’ya geriledi. Kaydedilen bu oran son 6 yılın en düşük seviyesi.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/dunya-umutlu-turkiye-bunalimda_541170), [web.archive.org (arşiv bağlantısı)](http://web.archive.org/web/20150728213106/http://www.aksiyon.com.tr/dosyalar/dunya-umutlu-turkiye-bunalimda_541170)
