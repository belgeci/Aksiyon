# İran, Zencani davasını Demokles’in kılıcına dönüştürdü

*Mesut Çevikalp 2014.04.21*

<div class="pNewsDetailMainContent ctx_content" itemprop="articleBody">
 <p>
  İran kara para trafiğine bulaşanların gözü kulağı, Tahran’daki tarihî yolsuzluk davasında tutuklu sorgulanan Babek Zencani’de. Doç. Dr. Mehmet Akif Okur, “Rejim, çözülmeye başlayan Besic üyesi Zencani’yi üçüncü ülkelere karşı koz olarak kullanabilir.” diyor.
 </p>
 <p>
  İran, tarihinin en büyük yolsuzluk-rüşvet skandalıyla yüzleşiyor. Tespit edebilen zarar dudak uçuklatıcı. Tahran Savcılığı’na göre rakam 2,6 milyar Euro’yu (3,5 milyar dolar) aşıyor! Arsa-ihale türü dolaylı soygun da değil yaşanan. Direkt devletin malı-mülkü çalındığı iddia ediliyor. ABD-AB ambargosu döneminde İran petrollerini üçüncü ülkelerde kayıt dışı satıp, üzerinden devasa komisyon alan bir yapı var orada. Ülkenin önde gelen siyasetçilerine, işadamlarına ve bürokratlarına uzanan derin bir yapı… İran petrollerini değerinin altında satıp, elde edilen para-altını rüşvet-şantajla ülkeye geri sokuyorlar. Süreç zarfında sınırları aşan kara petrol-kara para temas ettiği üçüncü ülkeleri de kirletmiş hâliyle!
 </p>
 <p>
  <img alt="" height="308" src="http://web.archive.org/web/20151213033730im_/http://medya.aksiyon.com.tr/aksiyon/2014/04/21/mesut-zencani3.jpg"/>
  <strong>
   Cumhurbaşkanı Hasan Ruhani
  </strong>
  ’nin talimatıyla aralık sonunda başlayan operasyon çerçevesinde bir ‘ünlü işadamı, ondan fazla üst düzey kamu yöneticisi ‘yolsuzluk’, ‘rüşvet’ ve ‘evrakta sahtecilik’ suçlamalarıyla gözaltına alındı. Tutukluluk süreleri uzatılan zanlıların sorguları sürüyor. Yargı ile Meclis çatısı altında kurulan ayrı komisyonlar şebekenin derinliğini, devleti uğrattığı zararı, üçüncü ülkelere kaçırılan İran parasını tespit etmeye çalışıyor. Yargı İstihbaratı’nın da rol aldığı yargı süreci ağır ama sıkı yürüyor.
 </p>
 <p>
  Sürecin baş takipçisi çiçeği burnunda Cumhurbaşkanı Ruhani. Devasa boyuttaki yolsuzluğun hesabını sorabilmek için halk, yargı, Meclis ve Hükümet’e el ele verme çağrısında bulundu. Bir yardımcısını sırf bu işle görevlendirdi. İstihbarat servislerini makamında bir araya getirip meselenin üzerine gitmelerini istedi. Kararlı tavrını halk önünde birkaç kez ikrar etti. Meseleyi İranlılar için kutsal ‘İran Devrimi’nin sene-i devriyesi kutlamasına bile taşıdı: “Neden bu kadar yüklü miktarda petrol ve para bir kişiye verildi. Anlamakta zorluk çekiyorum. Rakam çok büyük. Yaklaşık ülkenin bir aylık tüm geliriyle eşittir. Bu kişi, paraların, bu bankada şu bankada olduğunu söylüyordu. Yaptığımız detaylı araştırmada tümden yalan söylediğini anladık. Olayın doğru olmadığı anlaşılınca birinci yardımcımdan yolsuzluk meselelerini üzerine gidilmesini istedim… Bir kişinin milletinin bu kadar parasını götürmesine katlanamayız. Paralar nereye götürülmüş! Kimler buna müsaade etmiş! Beytülmalin korunması, halkın çalınmış mal ve hukukunun geri getirilmesi için İstihbarat Teşkilatı’ndan yolsuzlukla mücadele alanında ciddi rol  almasını istiyorum. Yolsuzluklara karşı direnmeliyiz…”
 </p>
 <p>
  Dava baş zanlısı, ticarete 20 yıl önce koyun postu tüccarlığıyla atılan 39 yaşındaki İranlı multi milyarder işadamı Babek Zencani. 30 Aralık’tan bu yana tutuklu. ‘Sattığı petrol karşılığı İran devletine olan borcunu ödememekten, ödendiğine dair sahte belgeler düzenlemekten’ suçlanıyor. Mahkeme iddia edilen 13,5 milyar dolarlık servete nasıl ulaştığını araştırıyor. Borcu karşılığında İran’daki mal varlığına, yatırımlarına el konuldu. Ancak haciz borcu karşılamadı. Servetinin büyük kısmı yurtdışında. Sahibi olduğu 18 milyar dolar cirolu Sorinet Group Holding’in bünyesinde 65 şirket bulunduğu, Türkiye, İran, Dubai, Endonezya, Malezya ve Tacikistan’da faaliyet gösterdiği netleşti. Meclis Komisyonu Zencani’nin yargıyla işbirliğine gittiğini, “Türkiye, Malezya ve Tacikistan’daki bağlantılarını”, faaliyetlerini ve destek aldığı yapıyı açıkladığını duyurdu. Harici ve dâhili bazı iş birlikçilerinin isimlerine ulaşılsa da yargı sürecini etkilememek için kamuoyuyla paylaşılmıyor.
 </p>
 <p>
  Zencani tutuklanmasından hemen önce kendi Facebook sayfasından yaptığı açıklamada Türkiye’deki faaliyetlilerini kabul etmiş, yatırımlarını sürdüreceğini belirtmişti: “Türk liderliğine olan güvenim nedeniyle Türkiye’de yatırım yaptım. Türkiye’de yatırım yapmaya da devam edeceğim… Uçakla altın ticareti tamamen yasal zeminde gerçekleşmiştir. Konu Türk makamları tarafından bütün yönleriyle ve defalarca incelenmiş, hakkımda bir suçlama yapılmamıştır.”
 </p>
 <p>
  ‘Zencani’ figürünü, İran’da yürüyen yargı sürecini, bu çerçevede rejimin iç ve dış konjonktürde takınacağı tavrı Gazi Üniversitesi Öğretim Üyesi Doç. Dr. Mehmet Akif Okur ile konuştuk. Ortadoğu uzmanı Okur, rejimin Zencani davasını üçüncü ülkelerle pazarlıklarında koza dönüştürdüğünü düşünüyor: “Zencani ile ilişkiye girerek para trafiğinin parçasına dönüşenler, ortaya saçılabilecek belgelerin/bilgilerin sarsıcı sonuçları olabileceğini düşünerek İran’la ilişkilerini bozmamak için azami gayret sarf ediyor.”
 </p>
 <p>
  <img alt="" height="385" src="http://web.archive.org/web/20151213033730im_/http://medya.aksiyon.com.tr/aksiyon/2014/04/21/mesut-zencani6.jpg"/>
 </p>
 <p>
  <strong>
   - Babek Zencani’nin müesses İran rejimindeki yeri nedir?
  </strong>
 </p>
 <p>
  Zencani, verdiği röportajlarda kendisini “ekonomik Besic”, yani rejimin ekonomik alandaki milisi ve “yaptırım delici” olarak niteliyor. 10 milyar doların üzerinde olduğu tahmin edilen servetiyle İran’ın en zenginleri arasında sayılıyor. Servetinin arkasında İran devleti içindeki güçlü kesimlerle bağlantılı yürüttüğü faaliyetlerin olduğu anlaşılıyor. Yaptırımlar sebebiyle satılamayan İran petrolünü değişik yollarla pazarladığını, elde ettiği parayı dünyanın farklı yerlerindeki şirketleri aracılığıyla sisteme sokarak İran’a getirmeye çalıştığını yine kendisi anlatıyor. Bu kayıt dışı faaliyetleri sebebiyle ABD ve AB tarafından kara listeye alınmış bir isim.
 </p>
 <p>
  <strong>
   - Rejime bu denli yakınsa neden mal varlığını el kondu? Neden tutuklandı?
  </strong>
 </p>
 <p>
  Mahmud Ahmedinejad döneminde (2005-2013), İran devletinin Zencani’yi ekonomik yaptırımları delmek için görevlendirdiği anlaşılıyor. Ancak elde edilen paranın önemli bir kısmının İran’a dönmediği, ayrıca Zencani’nin Ahmedinejad’ın çevresindeki başka isimlerle birlikte özelleştirmelerle ilgili yolsuzluklara bulaştığı ileri sürüyor. İran’daki iktidar değişimi ile birlikte bu iddialar gündeme geldi. Hasan Ruhani’nin talimatıyla yolsuzlukların üzerine gidildi. İran petrolünün satışından elde edilen yaklaşık 2 milyar Euro’yu hazineye, devlete ödemediği için faaliyetleri durdurulan Zencani’nin mal varlığına el konuldu, kendisi de tutuklandı. Soruşturmaların derinleşip, diğer alanlardaki yolsuzluk iddialarına kadar uzanması da bekleniyor. Kendisine yöneltilen suçlama listesinin tamamı halen bilinmiyor.
 </p>
 <p>
  <strong>
   - Babek Zencani nerede tutuluyor? Kim sorguluyor?
  </strong>
 </p>
 <p>
  Zencani Evin Cezaevi’nde tutuluyor. Özel bir soruşturma komitesi, hakkındaki iddiaları inceliyor. Mal varlığı, bağlantıları, şirketleri araştırılıyor. Yurtdışı bağlantılarını ortaya çıkarmak üzere üçüncü ülkelere yargı heyeti gönderildi.
 </p>
 <p>
  <strong>
   - Hangi ülkelere gitti o heyet?
  </strong>
 </p>
 <p>
  Tacikistan, Malezya ve Türkiye’ye gittiler.
 </p>
 <p>
  <strong>
   - Ne tür bilgiler talep edildi?
  </strong>
 </p>
 <p>
  Zencani’nin mal varlığını tespit etmek, İran’a olan borcunu tahsil etmek istiyorlar. Heyet, Zencani’nin birlikte iş yaptığı isimlere, sahip olduğu mal varlığına erişmeye çalışıyor.
 </p>
 <p>
  <strong>
   - Zencani davası yavaş ve sessiz yürütülüyor… İpler kimin elinde?
  </strong>
 </p>
 <p>
  Zencani’nin tutuklanması sürecinin başında, yolsuzlukların soruşturulmasını talep eden Dini lider Ali Hamaney’in iradesi var. İranlı yetkililer, medyayı dava hakkında haber yapmamaları hususunda en üst perdeden uyardı. Bir taraftan Zencani’den devletin parasını geri almak, sistemi temizlemek istiyorlar diğer yandan da İran’ın sırlarının orta saçılmasını istemiyorlar. Bu bakımdan gizliliğe çok önem veriyorlar.
 </p>
 <p>
  <strong>
   - Cumhurbaşkanı Ruhani Zencani davasını neden sıkı tutuyor?
  </strong>
 </p>
 <p>
  Bu soruya, nükleer müzakereleri hesaba katarak cevap vermek lazım. Devrim Muhafızları gibi unsurların müzakerelere bakışları ile Reformcuların/Pragmatistlerin yaklaşımları arasında İran iç siyasetindeki konumlarından kaynaklanan farklılıklar var. Reformcular vizyonlarını hayata geçirebilmek için İran’ın Batı ile münasebetlerini arttırmaları gerektiğini biliyor. Açıklama ve davranışlarından, devrim muhafızlarının da aralarında yer aldığı rejimin muhafazakâr çekirdeğindeki askerî, siyasî ve ekonomik elitlerin manzarayı daha farklı yorumladıkları anlaşılıyor. Pragmatik ilişkinin sağlayacağı faydaların farkında olmakla birlikte, artan temasların ortaya çıkaracağı yeni denklemde ayrıcalıklı konumlarını koruyabileceklerinden şüphe ediyorlar.
 </p>
 <p>
  <strong>
   - Bunu biraz açsanız?
  </strong>
 </p>
 <p>
  Örneğin, Rafsancani döneminden itibaren ekonomik hayatın içine ciddi biçimde giren İran Devrim Muhafızları, hem büyük bütçeli müteahhitlik ve enerji projelerini hem de önemli miktarda rant dağıtan işleri imtiyazlı konumlarının katkısıyla yürütüyor. Ekonomik yaptırımların meydana getirdiği olağanüstü şartlarda girişilen bazı faaliyetlerin ürettiği rantı da bu tabloya eklemek lazım. İran’daki büyük vakıfların ekonomi içindeki ağırlıkları da dikkate alındığında, nükleer müzakerelerin arka fonunda temel eko politik dengelerin bulunduğunu söylemek mümkün. Ruhani’nin Devrim Muhafızları’na ilk önemli hitabında artık büyük ekonomik projelerde yer almamalarını isteyişi, reform programının sütunları hakkında fikir veriyor. İran’da sivil alanın genişlemesini destekleyecek en köklü değişim ekonominin iktidar piramidindeki yerleşik aktörlerin dışına açılması olacak.
 </p>
 <p>
  <strong>
   - Devrim Muhafızları’nın eko politik zayıflatılmasından murat ne?
  </strong>
 </p>
 <p>
  Söz konusu dönüşüm, İran’ı dünyaya bağlayacak yabancı sermaye yatırımları bakımından da gerekli. Bu yüzden, ekonomik alanın yeniden şekillenişi ile nükleer müzakereler arasındaki bağlantı göründüğünden çok güçlü. Müzakerelerin başarılı olmasını isteyenler, sistemden daha fazla pay almak arzusundaki kesimler. Çıkarları ile masada müzakere ettikleri uluslararası aktörler arasında ortaklıklar bulunuyor. Bu denklemin simetrik karşısında ise, müesses nizamın çıkarları ve müzakerelerin sonuçsuz kalması doğrultusundaki beklentiler yer alıyor.
 </p>
 <p>
  <strong>
   -Dini lider konumunu konsolide eden Devrim Muhafızları gücünü feda eder mi?
  </strong>
 </p>
 <p>
  İran sisteminin en güçlü ismi Ali Hamaney. Kuvvetler terazisinin merkezinde duruyor. Yüz yüze olduğu iç ve dış dinamikler, nükleer müzakereleri niçin desteklediği sorusunun cevabını veriyor. İçerden başlanırsa; 2009’daki hadiselerle birlikte rejime yabancılaşma süreci hızlanan geniş kitleler tarafından biriktirilen muhalif enerjinin yıkıcı bir noktaya gelmeden önce dönüştürülmesi gerekmekteydi. Ekonomik yaptırımların yükünden kurtulmadan bunu başarabilmek ise imkânsızdı. Daha önce Muhammed Hatemi ve Mahmud Ahmedinejad’a karşı seferber edilen kesimlerin gittikçe artan ağırlıklarının da tehdit teşkil etmeden evvel dengelenmesi gerekmekteydi. Ayrıca, Barack Obama yönetiminin Ortadoğu’daki angajmanını azaltma isteği, pazarlık zeminini de genişletmekteydi. Irak’tan çekilen ABD’nin İran’da rejim değişikliği peşinde koşmaktansa pragmatik işbirliğine geçmişe göre daha yatkın olacağı beklentisini de unutmamak gerekiyor. Rejimin çekirdeğinden gelmekle birlikte pragmatizmi ile tanınan Hasan Ruhani’nin cumhurbaşkanlığı, söz konusu ihtiyaç ve beklentileri cevaplayacak bir çıkış fırsatı sunmuş bulunuyor.
 </p>
 <p>
  <strong>
   - Yani Ruhani Zencani davası üzerinden eski, müesses rejimi tasfiye ediyor…
  </strong>
 </p>
 <p>
  Siyasi rekabetin yoğun olduğu tüm ülkelerde benzer tabloları görmek mümkün.
 </p>
 <p>
  <strong>
   - Peki, Zencani davası rejimin bekası için örtülebilir mi?
  </strong>
 </p>
 <p>
  Dava, sistem içindeki temel dengeleri sarsacak noktaya gelirse Ali Hamaney süreci durdurabilir. Henüz ufukta bu durum gözükmüyor. Ancak asla da gerçekleşmez diyemeyiz!
 </p>
 <p>
  <strong>
   - İran Zencani davasını, davada adı geçen ülkelere baskı aracı olarak kullanıyor mu?
  </strong>
 </p>
 <p>
  Kullanacağını, kullandığını açıktan ifade etmese de davanın açılmış olması, Zencani’nin dünyanın dört bir tarafındaki bağlantılarının peşine düşülmesi söz konusu ülke yönetimleri üzerinde etki oluşturacaktır. Zencani ile ilişkiye girerek para trafiğinin parçasına dönüşenler, ortaya saçılabilecek belgelerin/bilgilerin sarsıcı sonuçları olabileceğini düşünerek İran’la ilişkilerini bozmamak için azami gayret sarf edeceklerdir.
 </p>
 <p>
  <strong>
   - Türkiye’ye nasıl yansır?
  </strong>
 </p>
 <p>
  Rıza Sarraf’ın ortağı olduğu iddiası ciddi biçimde gündeme geldi. Türkiye’nin İran’ı hedef alan yaptırımları delip delmediği sorusu bir kez daha tartışılmaya başlandı. Zencani davasının Türkiye’deki hukukî/siyasî süreçleri etkileyecek sonuçlar doğurabileceği beklentisi ortaya çıktı.
 </p>
 <p>
  <strong>
   - Zencani süreci Ankara’nın Suriye, İran duruşunu, dış politika kapasitesini zayıflattı mı?
  </strong>
 </p>
 <p>
  Türkiye, Suriye’deki vb. faaliyetlerine rağmen İran’ı karşısına almamak için ciddi çaba sarf ettiği her halinden belli olan bir ülke. Elimizde Ankara’nın bu tutumunda Zencani davasının etkili olup olmadığını gösteren somut veri bulunmuyor. Ancak, İran’ın davayı Türkiye’yi etkileyebilecek biçimde yönlendirme ihtimalini de yok saymak mümkün değil.
 </p>
 <p>
  <strong>
   - Rejim bu davayı dış ve iç politik menfaatlerine göre ilerletecek o zaman.
  </strong>
 </p>
 <p>
  Zaten İran rejiminin menfaati için açılmış bir dava. Aynı şekilde de sonlandırmak isteyeceklerdir.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/iran-zencani-davasini-demoklesin-kilicina-donusturdu_538316), [web.archive.org (arşiv bağlantısı)](http://web.archive.org/web/20151213033730/http://www.aksiyon.com.tr:80/dosyalar/iran-zencani-davasini-demoklesin-kilicina-donusturdu_538316)
