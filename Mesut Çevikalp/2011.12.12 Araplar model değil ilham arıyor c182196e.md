# Araplar model değil ilham arıyor

*Mesut Çevikalp 2011.12.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   100 yıl önce ‘arkadan vurdular’ propagandasıyla Türkleri Araplara düşman edenler, aynı tuzağı bugün Arap aydınlarına kuruyor. Batı’dan servis edilen “Arap Baharı’na Türk modeli” söylemiyle bölgede Türk karşıtlığı oluşturulmaya çalışılıyor.
  </font>
 </div>
 <div id="newsText">
  <font class="detail-text">
   <p>
    Salon onun hararetli konuşmasına dikkat kesilmişti. “Tahrir’i görmeden konuşuyorsunuz!! eleştirisiyle başladı söze. Meydana ilk inenlerdendi. 17 gün boyunca gösterilere katılmış, 30 yıllık Mübarek iktidarının çöküşüne şahit olmuştu. Devrimci gururu vardı üzerinde. Konuşmasına, beden diline yansıyordu hâli. Israrla “Arap Baharı’nın Arap tabanından çıkan bir kalkışma” olduğunu belirtiyordu. Yeni rejimleri şekillendirirken muhtemel dış müdahalelere karşı duracaklarını söylüyordu. Altın vuruşunu konuşmanın sonuna saklamıştı: “Ne Batı sömürgesi ne de Osmanlı eyaleti olacağız.”
   </p>
   <p>
    Mısırlı siyaset bilimci İbrahim Ghanem’in son sözü bir dönem Türk aydınının diline pelesenk olan “Ne Şam’ın şekeri ne Arab’ın yüzü” deyimini anımsattı. 1. Dünya Savaşı’nda Türkleri arkadan vuran Arapların yüzünü görmemek için kaliteli Şam şekerinden bile vazgeçmişti Türk aydını! Hatta öyle kinlenmişti ki yaklaşık bir asır sırtını dönmüştü Arap coğrafyasına.
   </p>
   <p>
    Hâlbuki dün gibi bugün de Batı’da pişirilen kavramlar üzerinden geriliyor bu iki kardeş. Ne yüz yıl önce Arapların tümü Osmanlılara düşmandı ne bugün Türkler tarihlerinde ilk kez özgürlüğün tadını yaşayan Araplara karşı. ‘Araplara Türk Modeli’ söylemi de Ankara’ya ait değil. Batı üretimi. Anlaşılan, yüz yıl önce Türk aydını için kurulan tuzak bugün Arap aydını için kullanıldı. Kısmi oranda etkili de olmuş. Zira Ghanem gibi düşünenlerin oranı az değil bölgede. Abant Platformu’nun Zirve Üniversitesi işbirliği ile Gaziantep’te düzenlediği ‘Arap Baharı’ temalı konferansa Mısır, Tunus, Ürdün, Irak, Fas ve İsrail gibi 25 bölge ülkesinden gelen 100’ü aşkın katılımcının çoğu ‘Türklerin ne modelini ne de yardımını alırız’ tavrındaydı. Aralarında Türkiye’yi müdahaleci olmakla itham edenler de oldu. Türk konuşmacılar konferans boyunca Ankara’nın  model ihracına soyunmadığını anlattı.
   </p>
   <p>
    Aslen Irak Türkmenlerinden olan Cumhurbaşkanlığı Ortadoğu Danışmanı Erşat Hürmüzlü de Arapça yaptığı konuşmasında, bölgede rol kapma peşinde koşmadıklarını ifade etti: “Emin olun, Türkiye Arap coğrafyasına model ihraç etmeye çalışmıyor. Rol edinme çabasında da değil. Sadece yarım asrı aşan demokrasi tecrübemizden ilham almanızın yararınıza olacağını düşünüyoruz.”
   </p>
   <p>
    Bir diplomat, tepkinin farkında olduklarını söylüyor: “Kesinlikle haklılar. Bu konuda çok özenliyiz. Türk modeli lafını sevmiyoruz. Zira dayatma, kendini üstün görme iması içeriyor.” Bu noktada Fatih Üniversitesi’nden Doç. Dr. İhsan Yılmaz’ın çıkışı önemliydi. Yılmaz, darbe anayasasıyla yönetilen, Kürt sorununu çözememiş Türkiye’nin Arap coğrafyasının sorunlarına çare olamayabileceğini ifade etti.
   </p>
   <p>
    2-4 Aralık’taki toplantıda ‘Türk modeli’ tartışmasına bolca vakit ayrıldı. Avantajları, dezavantajları irdelendi. Taraflar sonunda ‘bire bir adapte etmekten ziyade fayda sağlayacak kısımlardan ilham alınması’ paydasında buluştu.
   </p>
   <p>
    “Kelimeleri tarif etmeden girişilecek her tartışma kısır kalmaya mahkûmdur.” der, Cemil Meriç. Meriç, Ortadoğu’da ne denli tanınıyor bilmiyoruz. Ancak toplantıda ‘Arap Baharı’ kavramı üzerinde uzunca tartışılması önemliydi. Arapların tabirin Batı’da üretildiğinin farkında olmaları sevindiriciydi. Onlar yaşananı ‘devrim’, ‘başkaldırı’, ‘aydınlanma’ tabirleriyle açıklıyor. Yalnız da değiller. Mesela Cengiz Çandar Arap Baharı kavramının ‘Ortadoğu’da sınırları sorgulamaya açacak, kanlı ve uzun sürecek hareketi’ karşılamadığını söylüyor. Kahire Üniversitesi’nden Pakinam Sharkawy sunumunda ‘Arap Kalkışması’nı, Prof. Dr. İhsan Dağı da ‘Arap Devrimi’ni kullandı. Araplar kabullenmeseler de süreçte Batı’nın rolü var. Facebook, Twitter gibi sosyal ağlar üzerinden müdahil oldu. Çıkarlarının bulunduğu bölgeyi kendi hâline bırakması da beklenemezdi zaten.
   </p>
   <p>
    Meydanlardaki romantik devrim havasının yerini yeni rejimi inşa endişesine bıraktığı yansıdı toplantıya. Katılımcıların çoğu eski liderlerin gidişinin beklentileri karşılamayacağını, istenen dönüşüm için rejimlerin de değişmesi gerektiğini düşünüyor. Bunun için askerle hesaplaşılması şart. Bu hesabı görmek de halkların iktidara taşımaya hazırlandığı muhafazakâr partilerine düşecek.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B2159E47A8C7324C00501D2F726B5DF0?newsId=31262), [web.archive.org (arşiv bağlantısı)](http://web.archive.org/web/20120128163954/http://www.aksiyon.com.tr:80/aksiyon/newsDetail_getNewsById.action;jsessionid=B2159E47A8C7324C00501D2F726B5DF0?newsId=31262)
