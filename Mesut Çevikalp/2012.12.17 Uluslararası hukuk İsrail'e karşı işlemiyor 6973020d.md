# Uluslararası hukuk İsrail’e karşı işlemiyor

*Mesut Çevikalp 2012.12.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uluslararası hukuk ve örgütler uzmanı Doç. Dr. Cenap Çakmak, Filistin’in yeni BM statüsüyle ciddi, somut kazanımlar elde ettiğini düşünmüyor. Çakmak, İsrail’i UCM’de yargılamanın yolu açılsa da zorluğuna vurgu yapıyor.
  </font>
 </div>
 <div id="newsText">
  <font class="detail-text">
   <p>
    ‘Dünyanın tüm barışsever uluslarına tebrikler! Filistin halkı, Filistin için oy veren tüm uluslara gönülden sevgilerini gönderiyor! Filistin devleti için oy vermek, barış ve özgürlük için oy vermektir!”
   </p>
   <p>
    Birleşmiş Milletler (BM) Genel Kurulu’ndaki tarihî oylamanın (29 Kasım) sonucunu dünyaya bu cümlelerle duyurdu Filistin yönetimi. El Fetih’in Uluslararası İlişkiler Komisyonu’nca hazırlanan ‘Filistin Devleti’ başlıklı uzun açıklamada, BM’de elde edilen ‘Üye Olmayan Gözlemci Devlet’ statüsü için ‘Filistin devletinin doğum sertifikası’ nitelendirmesinde bulunuluyordu…
   </p>
   <p>
    Kadere bakın ki Filistin’in ölüm fermanı 65 yıl önce aynı gün, yine aynı salonda imzalanmıştı! 29 Kasım 1947’de New York’taki BM Genel Kurulu, 181 sayılı kararla Filistin’i bölmüş, topraklarının yüzde 56’sını ‘devlet’ kurmak üzere Yahudilere, yüzde 42’sini de bir ‘Arap devleti’ için Filistinlilere bırakmıştı. İsrail, BM paylaşım planı uyarınca 14 Mayıs 1948’de kurulup tanınsa da 24 Kasım 1988’de Cezayir’de ilan edilen ‘sürgün’ Filistin Devleti’nin tanınma süreci bugüne kadar sürdü. ‘Egemen devlet’ vasfı ise hâlâ tartışmalı…
   </p>
   <p>
    İslam coğrafyasının genelinde ‘devrim’, ‘zafer’, ‘İsrail’e darbe’ söylemleriyle değerlendirilen Filistin’in yeni BM statüsü bir dizi tartışmayı beraberinde getirdi. Filistin’in devletleştiğini savunanların yanında artık İsrail’i uluslararası mahkemelerde mahkûm ettireceğini dile getirenler oldu. Yeni statünün Filistin’e gerçekte ne kazandırdığını, BM’ye tam üyelik süreci, tanınma ve uluslararası mahkemeler nezdinde kazandırdıklarını Doç. Dr. Cenap Çakmak ile konuştuk. Osmangazi Üniversitesi Uluslararası İlişkiler Bölümü Başkanı Çakmak, uluslararası hukuk ve örgütler uzmanı. Çakmak, Filistin’in yeni BM statüsüyle ciddi kazanımlar elde ettiğini düşünmüyor.
   </p>
   <p>
    <strong>
     -BM’deki yeni statü Filistin’e ne kazandırdı?
    </strong>
   </p>
   <p>
    Filistin yeni statüden evvel BM’de gözlemci statüsüne sahipti. Filistin’in devlet olarak tanınması diplomatik başarı sayılabilir. Fakat abartılı yorumlar doğru değil. Zira oylama ile Filistin’i sadece BM devlet olarak tanıdı. Söz konusu oylama Filistin’in ‘sahici anlamda’ devlet olduğu şeklinde yorumlanamaz. Ayrıca, BM’nin tanıması hiçbir ülkeye Filistin’i devlet olarak tanıma yükümlülüğü doğurmaz. Kısaca, BM’nin devletlik iddiasını tanıması genel anlamda devlet olarak tanınma girişimine kısmi destek anlamı taşır. Bu elbette önemli. Ancak burada asıl mesele Filistin’in fiilen ‘sahici devlet’ gibi hareket edip edemediği.
   </p>
   <p>
    <strong>
     -Sahici devlet derken...
    </strong>
   </p>
   <p>
    Yani bugün bütün devletler Filistin’i devlet olarak tanısa bile maalesef durum Filistin’in egemen devlet olmadığını gösteriyor. Önündeki en önemli engel, sorunlu sınırları. Ortada elbette Filistin’den söz edilmesine imkân veren toprak var. Ancak sınırlar uluslararası hukuk garantisinde değil. Ne yazık ki bu sorun İsrail’in dâhil olacağı süreçle çözülebilir. Diğer bir sorun, Filistin’in fiilen bağımsız devlet gibi hareket kabiliyetinden yoksun olması. İsrail işgali ile Gazze ablukasını hatırlayın. Dolayısıyla BM’nin tek başına devlet olarak tanıması Filistin’i egemen devlet haline getirmez. Tam tersi, BM’nin Filistin’i tanımaması da onun devlet olmadığı anlamına gelmez.
   </p>
   <p>
    <strong>
     -Yeni statüyle BM’de ne tür yetkiler elde etti?
    </strong>
   </p>
   <p>
    En büyük anlamı Filistin’in BM’de devlet olarak tanımlanmış olması. Pratikte bunun dışında BM’de kazandırdığı yeni yetki de yok. Genel Kurul toplantılarında konuşma yapmak, prosedür ile ilgili konularda oylamalara katılmak gibi görece önemsiz yetkilerden söz etmek mümkün. Ama tam üyeler gibi karar taslağı sunamayacak.
   </p>
   <p>
    <strong>
     -BM dışındaki kazanımı neler olabilir?
    </strong>
   </p>
   <p>
    Uluslararası örgütlere üye olabilme ihtimali ortaya çıktı. Önemli bir fırsat. Bunun dışında ciddi, somut kazanımdan söz etmek mümkün değil.
   </p>
   <p>
    <strong>
     -Filistin’e Uluslararası Ceza Mahkemesi yolu açıldı mı?
    </strong>
   </p>
   <p>
    Evet, açıldı. Uluslararası Ceza Mahkemesi’nde (UCM) prosedür şöyle işliyor: Soykırım, insanlığa karşı suçlar, savaş suçları ve saldırı suçlarını mahkemeye UCM sözleşmesine taraf devletler ile BM Güvenlik Konseyi sevk edebiliyor. Ayrıca mahkeme savcısı kendi isteğiyle de kovuşturma başlatabilir. Taraf devlet veya Güvenlik Konseyi sadece ilgili hadiseyi UCM’ye havale eder. Soruşturma açıp açmama yetkisi mahkeme savcısına ait. Yani bir taraf ‘devlet hadiseyi havale etti’ diye mahkeme otomatik soruşturma açmaz.
   </p>
   <p>
    <strong>
     -Filistin ne elde etti o zaman?
    </strong>
   </p>
   <p>
    UCM’ye taraf olma imkânını elde etti. UCM’yi kuran Roma Statüsü’ne taraf olabilir. Ama kesin değil. Filistin’in İsrail’i UCM’de dava edebilmesi net değil. Evet, ihtimal arttı; ama BM Genel Sekreteri aynı zamanda Filistin topraklarında İsrail’in etkin kontrolünü dikkate alarak Filistin’in devlet olarak değerlendirilemeyeceği sonucuna varabilir.
   </p>
   <p>
    <strong>
     -İsrail devleti yerine vatandaşlarını taşıyamaz mı?
    </strong>
   </p>
   <p>
    UCM zaten devletleri değil, bireyleri yargılıyor. UCM’nin yargılama mekanizmasını devletler harekete geçirmez. Yargı sürecini savcı başlatır. Mahkeme yargısı kapsamında bireysel sorumluluk gerektiren, uluslararası suçlar olarak tabir edilen soykırım, insanlığa karşı suçlar, savaş suçları ve saldırı suçu yer alıyor. Yani teknik bakımdan Filistin, İsrail’i UCM’de yargılayamaz.
   </p>
   <p>
    <strong>
     -Peki, ne yapabilir?
    </strong>
   </p>
   <p>
    Taraf devlet olarak kabul edildiği tarihte ancak mahkemenin yürürlüğe girdiği 2002’den itibaren kendi ülkesinde işlenen uluslararası suçları UCM’ye havale edebilir. Yani bu teorik olarak İsrail vatandaşları tarafından Filistin topraklarında işlenen suçların UCM savcısı tarafından soruşturulabileceği anlamına gelir.
   </p>
   <p>
    <strong>
     -UCM’den istediği sonucu çıkaramaz mı o zaman?
    </strong>
   </p>
   <p>
    Mahkeme hangi devlet haklı, hangisi haksız ayırımına odaklanmıyor. Uluslararası suçların işlendiği olaylarda kimlerin sorumlu olduğunu tespit ediyor, onları yargılıyor. Yine de bütün ihtimaller gerçekleşse, Filistin UCM’ye taraf olsa, kendi topraklarındaki bir tecavüzü mahkemeye havale etse, savcı soruşturma başlatsa, sorumlu olduğu düşünülen İsrail vatandaşları aleyhine kovuşturma başlatılsa, hatta haklarında tutuklama kararı çıksa bile yargılamalar gerçekleşmeyebilir.
   </p>
   <p>
    <strong>
     -İsrailli yetkililer üzerinde baskı oluşur.
    </strong>
   </p>
   <p>
    Teorik olarak evet. İsrail üst düzey yetkililer de süreçten etkilenir. UCM’nin Sudan Devlet Başkanı Ömer el-Beşir ve Libya lideri Muammer Kaddafi hakkındaki çıkardığı tutuklama kararlarını hatırlayın. İhtimaller gerçekleşirse UCM İsrail Başbakanı Netanyahu veya Savunma Bakanı Ehud Barak hakkında tutuklama kararı alabilir. İsrail’in UCM’ye taraf olması şart değil. Fakat hukuki açıdan mümkün gözüken bu durumun bir de siyasi yönü var. UCM siyasi kaygılardan etkileniyor. Böyle bir karar vermesi büyük olay olur!
   </p>
   <p>
    <strong>
     -Filistin, birinci Gazze saldırısını UCM’ye taşıdı. Neden sonuç alamadı?
    </strong>
   </p>
   <p>
    O dönemde Filistin UCM yargısını denedi. Ancak devlet niteliği taşımadığı gerekçesiyle reddedildi. Bugün reddedilme gerekçelerinin ortadan kalktığı düşünülüyor. Yine de kesin değil. Yani Filistin’in kendi topraklarında etkin kontrol sahibi olmadığı gerekçesi ile mahkemeye taraf olamayacağı yine iddia edilebilir. Burada şunu belirteyim, uluslararası suçlar tüm devletlerce yargılanabilir. İlla UCM gerekmiyor. Teoride Filistin’de işlenen suçlar Türkiye’de kovuşturulabilir. Suçlu sınırdan girince tutuklanabilir.
   </p>
   <p>
    <strong>
     -Yeni statü Filistin siyasetine ne katacak?
    </strong>
   </p>
   <p>
    Filistin lideri Mahmud Abbas’a başka seçenek bırakılmadığı, İsrail ile barış sürecinin ilerlemeyeceği anlaşıldığı için bu yola başvurulduğu söylenebilir. Bu yol normalde sonuç getirici değil. Filistin’in BM’ye tam üye olması neredeyse imkânsız. Güvenlik Konseyi’ndeki ABD vetosu İsrail’in rızasına bağlı. Filistin’in BM’deki statüsü belirsiz süre donduruldu. İlerlemesi İsrail’in rızasına bağlı.
   </p>
   <p>
    <strong>
     -Neden?
    </strong>
   </p>
   <p>
    Çünkü Filistin sınır ihtilaflarını, egemenlik sorununu İsrail ile çözmek zorunda. Uluslararası toplum İsrail üzerinde baskı kurabilir, çözüme itebilir. Ancak her halükarda Filistin sorununu İsrail’le halletmek durumunda. Aksi halde Filistin sahici devlet olamaz!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FC031923FA29515C098340E30B9EF7E8?newsId=34356), [web.archive.org (arşiv bağlantısı)](http://web.archive.org/web/20130325040314/http://www.aksiyon.com.tr:80/aksiyon/newsDetail_getNewsById.action;jsessionid=FC031923FA29515C098340E30B9EF7E8?newsId=34356)
