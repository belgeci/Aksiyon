# Avrupa ayağa kalktı

*Mesut Çevikalp 2015.06.08*

<div class="pNewsDetailMainContent ctx_content" itemprop="articleBody">
 <p>
  Türkiye’de gündeme taşınan ‘iktidarın muhalif medyaya el koyacağı’ iddiası, Avrupa’yı ayağa kaldırdı. Avrupalı Liberallerin lideri ve Avrupa Parlamentosu’nun  (AP) kıdemli üyesi Sör Graham Watson, Avrupa Birliği’ni göreve çağırıp Cumhurbaşkanı Tayyip Erdoğan’ı uyarmalarını istedi. AB Yüksek Temsilcisi Federica Mogherini’ye mesaj gönderen Watson, AB ile üyelik müzakeresi süren Türkiye’nin lideri Erdoğan’a, muhalif sesleri bu şekilde bastırmaya hakkı olmadığının anlatılmasını talep etti. Watson, hükümetin muhalifleri bastırmaya matuf tutuklamalara imza atması durumunda Rusya’da yaşandığı gibi Türkiye ekonomisinin ağır zarar göreceğini kaydetti. Eski AP Sosyalist Grup Başkanı Hannes Swoboda da Türk hükümetinin medyaya yönelik kısıtlamalarının ülke için ciddi bir geri adım olduğunu vurguladı. Türkiye’de son dönemde yaşananların Ankara-AB sürecini etkilediğine işaret etti. Uluslararası Af Örgütü de Türkiye’de hukukun ağır yara aldığını iddia etti. Örgütün Almanya Genel Sekreteri Selmin Çalışkan, Türkiye’de iktidarın ‘sandıktan birinci çıktığım için her şeyi yaparım’ tavrıyla hareket ettiğini, demokrasilerde bunun mümkün olamayacağını kaydetti. İngiltere İşçi Partisi Milletvekili Jeremy Corbyn ise ‘Basın özgürlüğü ve bağımsız yargının demokrasilerin temel unsurları’ olduğunu hatırlatıp Türk hükümetinin sırf muhalif oldukları gerekçesiyle 200 kişiyi tutuklaması durumunda büyük bir insan hakları ihlaline imza atmış olacağını belirtti.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/avrupa-ayaga-kalkti_551232), [web.archive.org (arşiv bağlantısı)](http://web.archive.org/web/20151219181727/http://www.aksiyon.com.tr/karakutu-dunya/avrupa-ayaga-kalkti_551232)
