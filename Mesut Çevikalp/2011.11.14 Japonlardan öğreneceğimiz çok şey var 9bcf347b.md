# Japonlardan öğreneceğimiz çok şey var

*Mesut Çevikalp 2011.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Japonya’da deprem ve afet yönetimi eğitimi alan Dr. Alpaslan Hamdi Kuzucuoğlu ile Van depremi ve sonrasındaki afet idaresini konuştuk. Kuzucuoğlu’nun kıyaslamalı değerlendirmesi Türkiye’nin bu yöndeki eksikliklerini de gün yüzüne taşıyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Nerede yanlış yaptık? 23 Ekim’de Van’da meydana gelen 7,2 büyüklüğündeki depreminin ardından ne çok dile getirdik bu soruyu. 600’den fazla kişinin hayatını kaybettiği ilk depremin yaraları sarılmadan 9 Kasım gecesi meydana gelen 5,6 büyüklüğündeki ikinci depremde de yıkım ve can kaybının sürmesi, bu yöndeki soruları daha da artırdı. Edremit merkezli ikinci zelzelede, başta gazetecilerin kaldığı Bayram Otel olmak üzere 30’a yakın bina yıkıldı, onlarca kişi hayatını kaybetti. İkinci depremin ardından, afet ve kriz yönetimi, saatlerce süren televizyon programlarında masaya yatırıldı. İhmaller, eksikler, hatalar manşetlere taşındı. Deprem ve afet uzmanları, 7/24 süren mesailerinde atılması gereken adımları ortaya koydu. Yapılan muhasebe pek de iç açıcı değil. Zira Türkiye’nin yaklaşık 20 bin cana mal olan 17 Ağustos Depremi (1999) sonrasında pek yol almadığı görüldü değerlendirmelerde. Palyatif de olsa yeni çözümler elbette var. Depreme müdahale ile afet yönetiminde geçmişe göre iyileşme elbette söz konusu. Ancak hâlâ depremin zararını minimuma çeken Japonlardan alacağımız çok ders var.
   </p>
   <p>
   </p>
   <p class="MsoNormal">
    Bugün deprem teknolojisi ve afet yönetiminde dünyanın örnek aldığı Japonya, çok değil, bundan 16 yıl önce Van’daki gibi 7,2 büyüklüğünde bir depremde 6 bin 500 vatandaşını kaybetmiş bir ülkeydi. Kobe’de yaşanan ve tarihe ‘Büyük Hanşin Depremi’ diye geçen afet, liman kentini âdeta harabeye çevirmişti. Bu büyük yıkımdan ders alan Japonlar, hayata geçirdikleri yapısal ve zihinsel tedbirlerle depremlerin yıkıcılığını minimuma çekmeyi başardı. Öyle ki 2005’te yaşanan 7 büyüklüğündeki Kyushu depreminde sadece bir kişi hayatını kaybetmişti. (En son 11 Mart’taki 9 büyüklüğündeki Sendai depreminde 15 binden fazla can kaybının sebebi depremden ziyade tsunamiydi.) Türkiye gibi deprem kuşağı üzerinde yaşayan Japonlar bu noktaya, maruz kaldıkları her depremin ardından eksikliğini fark ettikleri alanlara dair yeni önlemler alarak ulaştı. Bir bakıma işi şansa bırakmıyor onlar.
   </p>
   <p>
   </p>
   <p class="MsoNormal">
    Japonya’nın deprem konusundaki kazanımları diğer ülkeler için de önemli elbette. Bugün birçok deprem ülkesi, deprem ve afet yönetim uzmanlarını Japonya’daki kurumlarda yetiştirmeyi tercih ediyor. Oradaki uygulamaları kendine adapte etmeye çalışıyor. Biz de Van depreminden yola çıkarak Japonlardan almamız gereken dersleri, 2006-2007 arasında Japonya’da deprem ve afet yönetimi eğitimi alan Dr. Alpaslan Hamdi Kuzucuoğlu ile konuştuk. İstanbul Büyükşehir Belediyesi Deprem Risk Yönetimi ve Kentsel İyileştirme Daire Başkanlığı’nda çalışan Kuzucuoğlu, Japonya’daki depremle mücadele sistemini yerinde öğrenmiş. Yeri geldiğinde yangın, deprem ve arama-kurtarma tatbikatlarına katılmış, geçici barınma sığınaklarını incelemiş. Ona göre; depremle mücadelenin olmazsa olmazı, bu sinsi tehdidi hiç unutmamak.
   </p>
   <p>
   </p>
   <p class="MsoNormal">
    -Japon gözüyle Van depremini inceleseniz gözünüze ilk ne takılır?
   </p>
   <p>
   </p>
   <p class="MsoNormal">
    1999’a göre daha hızlı ve organize bir müdahale var ortada. Gerek devlet gerekse sivil ekipler bölgeye hızla ulaştı, enkaz kaldırma çalışmalarına girişti. Bu başarının altı çizilmeli. Ancak bazı temel konularda sorunlarımızın sürdüğü görülüyor. Depreme dayanıksız yapılaşma hâlâ devam ediyor. Zira yeni binalardan da yıkılanlar var. Bunun yanında yardımların dağıtılmasında kargaşa yaşandı, afetzedelerin barınma ihtiyacı tam karşılanamadı. Söz konusu bölgede öncesinden hazır olan barınma alanları ve barınma tesislerinin altyapısı olmalıydı. Bu noktada sorun yaşandı ilk günlerde. Çadır yetmedi, çadır kentin nereye kurulacağı tartışıldı. Kara ve havayolu ile gelen yardımların kontrolü amacıyla hızlı bir şekilde lojistik merkezleri kurulmalıydı. Zaman kaybedildi. Bundan sonrası için bu uygulamayı hayata geçirebilirsek zarar azalır, yardım dağıtımı kolaylaşır. Japonlar bu uygulamayla normal hayata daha kısa zamanda dönüyor.
   </p>
   <p>
   </p>
   <p class="MsoNormal">
    -Bahsettiğiniz uygulamayı biraz açar mısınız?
   </p>
   <p>
   </p>
   <p class="MsoNormal">
    Japonlar şehirlerdeki okulları, spor salonlarını, park alanlarını, mesireleri muhtemel depremde kullanılmak üzere çok amaçlı tasarlıyorlar. Yani depremden önce bölge insanının nerede toparlanacağı, nerede barınacağı biliniyor. Afetin ardından bu alanlar afetzedelerin kullanımına çok kısa bir süre içinde sunuluyor. Sığınaklarda da durum aynı. Önceden hazır ediliyor hepsi. Belli aralıklarla yapılan tatbikatlarla da halkın ayağı bu alanlara alıştırılıyor. Depremde insanlar nerede toplanacağını önceden biliyor hâliyle. Ancak bizde her afetin ardından aynı kaos yeniden yaşanıyor. Çünkü halk bu konuda eğitimli değil. Farkındalık oluşturulmamış. Ne yapması, nereye gitmesi gerektiğini bilmiyor. Geçici barınma alanları daha önceden tasarlansaydı, halk bilgilendirilseydi kaos ortamı yaşanmazdı.
   </p>
   <p>
   </p>
   <p class="MsoNormal">
    -Söz konusu yöntemle acil yardım dağıtımı da kolaylaşıyor hâliyle.
   </p>
   <p>
   </p>
   <p class="MsoNormal">
    Elbette. Geçici barınma için tahsis edilen alanlar depreme karşı daha dirençli inşa ediliyor. Bunun yanında engelliler, hamileler, yaşlılar, çocuklar ile fiziksel ve ruhsal sorunu bulunanlar düşünülerek hazırlanan geçici barınma alanları da var orada. Barınma alanlarında afetzedelerin yiyecek giyecekleri önceden hazır ediliyor. Yıkanma ve küçük tedavileri için imkân sağlanıyor. Dolayısıyla bir afette halk hiçbir tereddüt yaşamadan, tatbikatlarda icra edildiği gibi geçici barınma alanlarına giderek tüm acil ihtiyaçlarını karşılıyor.
   </p>
   <p>
   </p>
   <p class="MsoNormal">
    -Tatbikatları kim, hangi sıklıkla icra ediyor?
   </p>
   <p>
   </p>
   <p class="MsoNormal">
    Öğrencilerinkinden ayrı olarak yetişkinler için de tatbikatlar söz konusu. Gerek çalıştıkları yerlerde gerekse mahalle bazında dâhil oluyorlar bu tür faaliyetlere. Japonlar erken yaşlardan itibaren afetlerle birlikte yaşamaya alışıyor. Gerçekten de Japonya; sel, heyelan, deprem, tayfun, tsunami ve volkan gibi pek çok afete maruz kalan bir ülke. Bu afetlerle sürekli iç içe yaşayan Japonlar, aldıkları eğitim neticesinde nerede duracaklarını, nereye gideceklerini, nasıl korunacaklarını hem teorik hem de pratik olarak öğreniyor. Bu tatbikatların bazıları sığınaklarda yapılıyor hatta. Neredeyse her mahallenin gönüllü arama kurtarma ekibi var. Bu ekipler tatbikatlarda da rol alıyor. Turistleri, yabancıları da düşünüyor Japonlar. Belli aralıklarla sığınakları, toplanma alanlarını gösteren tabelalar, işaretler mevcut. İngilizce levhalar ve İngilizce web siteleri aracılığıyla yabancılar da bilgilendiriliyor.
   </p>
   <p>
   </p>
   <p class="MsoNormal">
    -Türkiye’deki yapıların yeniden inşası uzun ve zahmetli bir süreç. Güçlendirme konusunda Japonlardan alabileceğimiz neler var?
   </p>
   <p>
   </p>
   <p class="MsoNormal">
    Yapıları çelik yapı elemanlarıyla depreme dirençli hâle getiriyorlar. Tarihî eserlere yönelik önlemleri bile var. Tabii bunun öncesinde hasar tespiti konusunda da bir hayli ileri teknolojiye sahipler. Yapıların sağlığını sismik sensörlerle ölçüyorlar. Bu sensörler bina geneline monte edilerek uzun süreli ve canlı izleme sağlayabiliyor. Ayrıca havaalanı, hastane gibi binaların altlarına sismik izolatör olarak adlandırılan taban yalıtım malzemelerini kullanıyorlar. Yapım standartlarını geliştirmek için yapılara çeşitli simülasyon testleri uyguluyorlar. Denetim konusunda ciddi laboratuvarları var. Japonya’dan bakıldığında Türkiye’nin bu noktada ciddi eksikleri olduğu görülüyor.
   </p>
   <p>
   </p>
   <p class="MsoNormal">
    -Van’da afet yönetimi noktasında bir organizasyonsuzluğa şahit oldunuz mu?
   </p>
   <p>
   </p>
   <p class="MsoNormal">
    Daha hazırlıklı olunabilirdi. Japonya’da muhtemel bir depremde görev alacak Sivil Afet Tıbbi Yardım Ekipleri (DMAT) önceden belirlenir. Kendi içinde belli aralıklarla tatbikatlar da yaparlar. Bu ekiplerde doktor, hemşire ve tıbbi koordinatörler görevli. Afet anında çok seri hareket ediyorlar. Aynı zamanda kurtarma ekipleriyle de işbirliği içinde çalışıyorlar. Aynı koordinasyon ruhuna ve ciddiyetine başbakanından çöpsüne kadar herkes sahip.
   </p>
   <p>
   </p>
   <p class="MsoNormal">
    -Japonya’yı depremle mücadele noktasında bu denli hazırlıklı olmaya ne sevk ediyor?
   </p>
   <p>
   </p>
   <p class="MsoNormal">
    Diğer gelişmiş ülkelerde olduğu gibi Japonya’da da insana verilen değer çok yüksek. Ülke geçmişte deprem ve diğer afetlere çok can verdi. 1923’te Tokyo depreminde 142 bin kişi ölmüştü. Şimdi sahip oldukları yüksek teknolojiyi afetleri önleme, zararları minimuma indirme amacıyla kullanıyorlar. Hâlâ erken uyarı sistemleri ve afetlerde kesilmeyen iletişim ağları üzerine çalışıyorlar. Depreme dayanıklı yapı teknolojileri geliştiriyorlar. Bunun yanında Japonlar kültürleri dolayısıyla iyi organize olabiliyorlar. Erken yaştan itibaren bu bilinçle yetişmeleri onları afetlerle mücadelede başarılı kılıyor. Kopyalayıp kendimize adapte etmemiz gereken çok yönleri var. Sendai depreminde sırasını bozmadan sabırla bekleyen afetzedeleri gördük.
   </p>
   <p>
   </p>
   <p class="MsoNormal">
    -Türkiye depremin yıkıcı etkisini azaltabilmek için işe nereden başlamalı?
   </p>
   <p>
   </p>
   <p class="MsoNormal">
    Önce afetlere dayanıklı yapılar inşa etmeyi öğrenmeliyiz. Ardından geçici barınma alanları planlanmalı. Alanların sürdürülebilirliğini sağlamak için periyodik tatbikatlar yapılmalı. Uzun vadede halk Japonlar gibi afetle yaşamaya alıştırılmalı. Erken yaşlardan itibaren deprem ve diğer afetler konusunda bilgilendirilmeli. Depremi unutmasına imkân verilmemeli. Ayrıca kurumlar, üniversiteler, özel sektör ve sivil toplum kuruluşları arasında afet koordinasyonu sağlanmalı. Gönüllü ve resmî arama kurtarma timlerinin nitelik ve nicelik olarak kapasiteleri artırılmalı. Başka bir ifadeyle; afet yönetimi salt çadır dağıtmak değildir. Afet olmadan önce çalışılması ve planlanması gereken pek çok aşama var. Halk ve yönetim bazında buna ehemmiyet verilirse depremin üzerimizdeki tahribatı azalır.
   </p>
   <p>
    BAYRAM OTEL,  BAYRAMI ZEHİR ETTİ
   </p>
   <p>
    Van’da 23 Ekim’deki ilk depremden 17 gün sonra meydana gelen ikinci deprem bölgede çalışan gazetecileri vurdu. 9 Kasım akşamı saat 21.23’te Edremit merkezli meydana gelen 5,6 büyüklüğündeki depremde 25 kadar bina yıkıldı. Deprem sonrası yapılan arama kurtarma çalışmalarında enkaz altından 30 yaralı çıkarılırken, en az 25 kişinin de cesedine ulaşıldı. Bayram Otel’in enkazından yaralı çıkarılan Japon yardım gönüllüsü doktor Atsushi Miyazaki’nin kaldırıldığı hastanede hayatını kaybetmesi yürekleri burktu. Miyazaki ile birlikte 10 gün önce Van’a gelen yardım gönüllüsü Miyuki Konnai ise enkazdan yaralı olarak kurtarıldı.
   </p>
   <p>
    İkinci depremde yıkılan binaların çoğu, birinci depremde hasar gördüğü için boşaltılmıştı. Ancak ağırlıklı olarak bölgeye dışarıdan gelen gazeteci ve kurtarma ekiplerinin kaldığı Bayram Otel’de yaklaşık 35 kişi bulunuyordu. Cihan Haber Ajansı (Cihan) ekibi yıkılan binadan son anda kurtulurken; Doğan Haber Ajansı (DHA) muhabirleri Sebahattin Yılmaz ile Cem Emir göçük altında kaldı. Arama-kurtarma çalışmaları enkaz yığınına dönen otel üzerinde yoğunlaştırıldı. İddiaya göre, birinci depremde orta derecede hasar alan otel, küçük bir tadilatın ardından faaliyetini sürdürdü. Deprem günü otelde basın ve yardım kuruluşlarının çalışanları konaklıyordu. Cihan Haber Ajansı’nın canlı yayın aracı da enkaz altında kaldı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30989-224-japonlardan-ogrenecegimiz-cok-sey-var.html), [web.archive.org (arşiv bağlantısı)](http://web.archive.org/web/20120203141909/http://www.aksiyon.com.tr:80/aksiyon/haber-30989-224-japonlardan-ogrenecegimiz-cok-sey-var.html)
