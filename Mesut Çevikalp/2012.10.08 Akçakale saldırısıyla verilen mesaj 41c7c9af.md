# Akçakale saldırısıyla verilen mesaj

*Mesut Çevikalp 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Akçakale saldırısı, Ortadoğu’da artık kemikleşmeye başlayan Türkiye karşıtı cephenin üçüncü vuruşuydu. Mavi Marmara ve jet krizlerinin devamı olan saldırıyla Ankara’ya ‘Bölgeyi bırak, sınırlarına dön’ mesajı verildi.
  </font>
 </div>
 <div id="newsText">
  <font class="detail-text">
   <p>
    Beklenen oldu! Son bir yıldır ilişkileri giderek gerilen Türkiye ile Suriye, Şam rejiminin oynadığı ‘Rus ruleti’yle savaşın eşiğine geldi. 3 Ekim’de, Suriye’nin sınırdaki Tel Abyad ilçesinde Esed’e bağlı birlikler, Şanlıurfa’nın Akçakale ilçesini hedef alan 6 atış yaptı. Saldırıda 2’si kadın, 3’ü çocuk 5 Türk vatandaşı hayatını kaybetti. Ankara, saldırıyı önce BM ve NATO’ya taşıyıp Esed rejimi üzerindeki baskıyı artırdı, ardından Akçakale’deki sınır taburundan Suriye’de tespit ettiği 14 hedefe 40 top atışıyla karşılık verdi. 4 Ekim sabahına kadar süren atışlarda 5 Türk vatandaşının ölümüne yol açan Suriye mevzisi de tahrip edildi. Sınırdaki Esed güçleri çekilmek zorunda kaldı.
    <p>
     Arşivler tarandığında Esed güçlerinin Türkiye’yi daha önce de hedef aldığı görülüyor. Bu yöndeki ilk olay Hatay’da yaşanmıştı. Suriye’den açılan ateş Hatay’ın sınır ilçesi Yayladağı’nda yaralanmalara yol açmıştı. Yine bu yılın ilk aylarında Esed güçleri Suriye’den Türkiye’ye geçen Suriyelilere ateş açmış, Türk tarafında yaralanmalara sebebiyet vermişti. Akçakale saldırısına kadar gelen süreçte yaşanan buna benzer onlarca olay uluslararası hukuk açısından Türkiye’nin egemenliğinin ihlali anlamına geliyor. Ankara, Esed’e Akçakale misillemesiyle buna daha fazla göz yummayacağını gösterdi. Ancak Türkiye’nin misliyle verdiği karşılık, gerilimi yeni bir boyuta taşımış oldu. Artık eller maalesef tetikte! Hükümetin 4 Ekim’de Meclis’ten çıkardığı ‘tezkere’ de bunun en önemli göstergesi...
     <p>
      Hamleler Rusya ve İran’dan
      <p>
       Suriye-Türkiye krizi ele alındığında, Esed rejiminin adım adım gerilimi tırmandırma siyaseti izlediği görülüyor. Esed Şam’da sıkıştıkça Türkiye’yi kışkırtıcı hamlelerini büyütüyor. Söylem bazında başlattığı gerilimi önce sınır boyunu bombalayarak, ardından da direkt Türk tarafını hedef alarak sürdürdü. Türk jetinin düşürülmesi de bu sürecin önemli bir basamağıydı. Esed buna benzer bir ‘germe’ stratejisini diğer komşu ülke Lübnan için de yürütüyor. Lübnan’ı karıştırmaya, mezhep çatışmalarını tetiklemeye dönük önemli provokasyonlara da imza attı. Amaç bölgede büyük bir istikrarsızlık çıkarmak ve kendi gidişini frenlemek.
       <p>
        Bugünkü duruma bakıldığında, Türkiye ile Suriye’nin hâli, birbirinin üzerine doğru hızla ilerleyen iki araca benziyor. İki taraf da son ana kadar hızını artırarak karşı tarafa geri adım attırmaya çalışıyor. Uluslararası ilişkiler jargonunda bu duruma ‘Gerilimi Kontrollü Tırmandırma’ stratejisi deniyor. Soğuk Savaş döneminde ABD ile Rusya, 1960’tan sonra da Kuzey ile Güney Kore bu stratejiyi kullanmışlardı. Buradaki risk, iki tarafın da geri adım atmaması hâlinde çarpışmanın kaçınılmaz olması. Yeri geldiğinde PKK gibi terör enstrümanını kullanmaktan çekinmeyen Esed rejiminin bu çarpışmadan kaçınacağını beklemek çok doğru olmayabilir. Ankara için en emin yol, Şam’ı, Batı ve Arap dünyasını yanına alarak sıkıştırmak olacak. Eğer Türkiye Esed rejimi ile tek başına mücadele etmeye soyunursa, hiç şüphesiz ciddi zarar görecek. Bugünden servise sokulan “Türkler Arapları vuruyor” türü söylemlerle uzun emek vererek derinleştirdiği bölgedeki nüfuzunu yitirecek. Bu bağlamda Türkiye’nin Esed’in kışkırtmalarına kapılmadan, mücadelesini aklıselime dayanan stratejilerle yürütmesi gerekiyor.  Zira Esed yalnız değil! Arkasında bölgeyi Türkiye’ye bırakmak istemeyen küresel güçler de var.
        <p>
         CHP İstanbul Milletvekili, TBMM Dışişleri Komisyonu Üyesi Faik Tunay, Akçakale saldırısını Türkiye’ye karşı kurulmuş sinsi bir tuzak olarak nitelendiriyor. Tuzağın salt Esed tarafından kurgulandığını düşünmenin doğru olmayacağını ifade ediyor. Bölgede nüfuzunu artıran Türkiye’ye Akçakale saldırısı üzerinden ‘el ense’ çekildiğini vurguluyor: “Ortadoğu coğrafyasının bir asır evvel cetvelle çizilmiş sınırlarla bölündüğünü unutmamalıyız. Büyük güçler buradaki varlıklarından vazgeçmiş değiller. İngiltere, ABD, Rusya, İsrail ve İran gibi birçok güçlü aktörün dahli var Ortadoğu’da. Son 5-10 yıldır bölgede aktifleşmeye çalışan Ankara’ya yol açmamaya çalışıyorlar. Akçakale saldırısı da bunun dışa vuran hâli. Ortadoğu’da Esed gibi piyonlar gelip geçici olsa da asıl bu piyonları oynatan aktörler kalıcı. Onlar Türkiye’nin Ortadoğu’da rol kapmasına izin vermek istemiyorlar. Türkiye Esed’e karşı hamle yaparken aslında Rusya’ya, İran’a hamle yaptığının farkında olmalı. Zira Esed bu adımları tek başına karar alıp uygulamıyor! Düşürülen Türk jetinin arkasında da Rusya ve İran’ın olduğunu düşünüyorum.”
         <p>
          Ortadoğu uzmanı Kerim Balcı da Akçakale saldırısını Mavi Marmara ve jet kriziyle bağlantılı görüyor. Bölge güçlerinin Esed ve Suriye krizi üzerinden Türkiye’yi Ortadoğu denkleminin dışına itmeye çalıştığını anlatıyor. Esed’in Türkiye’nin sinir ve savaş kapasitesini ölçmeye matuf Akçakale saldırısını ‘büyük ağabeylerine’ sormadan yapamayacağını iddia ediyor: “Buradaki mesele 6-7 top atışından daha büyük. Kontrollü gerilimle Türkiye’nin ne yapabileceğini, askerî-diplomatik kapasitesini ölçmeye çalışıyorlar. Saldırı önceden Rusya’ya, İran’a haber verilmiş olmalı. Moskova ve Tahran’ın bu konuda Ankara’yı uyarmaması rastlantı değil. Bölgedeki oyuncular Türkiye’den rahatsız. Bundan dolayı PKK’yı destekleyip Esed’i savunuyorlar. Eğer Esed giderse Suriye’nin Türkiye eksenine gireceğini, Ankara’nın bölgede daha etkili olacağını onlar da görüyor. Bu minvalde Ankara, Arap sokağı ile Batı’yı karşısına almadan, provokasyonlara kapılmadan yol almalı. Şam’da, Beyrut’ta, hatta Tahran’da Türk bayraklarıyla destek yürüyüşleri düzenlenmeden ‘Bölgenin lideriyim’ dememeli. Aksi hâlde karşımıza daha büyük imtihanlar konulması işten bile değil.”
          <p>
           NATO yardıma gelmez
           <p>
            Üst düzey bir kaynak, Ankara’nın Akçakale saldırısından 6 saat sonra NATO’dan kınama ve destek kararını çıkartabilmesinin önemsenebileceğini; ancak bu tavrın Batı’nın Türkiye’nin arkasında olduğu izlenimini doğurmaması gerektiğini aktarıyor. Kaynağa göre NATO, Ankara’nın gönderdiği yazıyı virgülüne dokunmadan yayımlamış. İttifak’ın Türkiye için 6 saat gibi kısa bir sürede toplanmasını da önemli buluyor. Ancak ABD ve İsrail Suriye’ye mesafeli dururken NATO’nun da BM’nin de muhtemel krizlerde Türkiye’ye istediğini vermeyeceğini öne sürüyor. Bu noktada Ankara’nın İKÖ, Arap Ligi ve AB gibi diğer örgütlerle de temasa geçip Suriye konusunda desteklerini alması gerektiğini anlatıyor. Türkiye’nin İran, Rusya ve Çin’in desteklediği Esed rejimi ile tek başına karşı karşıya gelmemesi, kasıtlı çıkarılan krizleri tırmandırmaması gerektiğini düşünüyor: “Türkiye’yi Suriye ile çarpıştırıp sıkletini düşürmek için canla başla çalışanlar var. Ankara’nın yüksek tondaki tehditkâr söylemleri de onların ekmeğine yağ sürüyor.”
            <p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E54A2588FFC3DE6BD3F60CCE15DB8345?newsId=33781), [web.archive.org (arşiv bağlantısı)](http://web.archive.org/web/20121014164909/http://www.aksiyon.com.tr:80/aksiyon/newsDetail_getNewsById.action;jsessionid=E54A2588FFC3DE6BD3F60CCE15DB8345?newsId=33781)
