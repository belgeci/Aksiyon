# Türkiye Veziristan girdabına doğru

*Mesut Çevikalp 2015.06.02*

<div class="pNewsDetailMainContent" itemprop="articleBody">
 <p>
  Suriye-Irak enleminde varlığını pekiştiren IŞİD, geçişken Türkiye-Suriye sınırını Afganistan-Pakistan örneğindeki Veziristan’a çevirdi. SınırdaKİ çift yönlü savaşçı ve silah geçişleri ile Selefî Türklerin artışı, Türkiye’yi bir girdaba sürüklüyor.
 </p>
 <p>
  Ocak 2015… ODTÜ Fizik Bölümü’nden 2013 yılında mezun olan Ankaralı R.T. (25), yüksek lisans eğitimi için Finlandiya’ya gitti, Jyvaskyla Üniversitesi’ne kaydoldu. Aralık 2014’te Ankara’ya dönüp ailesine Türkiye’de yaşamak istediğini söyledi. Bir ay sonra ortadan kayboldu. 10 Ocak’ta babasına gönderdiği mesajla ‘Hicret ettiğini, IŞİD’e katıldığını’ bildirdi. Baba S.T., dinî hassasiyetleri olan oğlunun internet üzerinden Selefîler ile tanıştıktan sonra ‘İslâm devleti olmayan Türkiye’de yaşamanın günah olduğuna’ inanmaya başladığını vurguladı.
 </p>
 <p>
  Mart 2015…  Hacettepe Üniversitesi öğrencisi S.İ. (19),  16 yaşındaki ikiz erkek kardeşlerini de yanına alarak IŞİD’e katıldı. Üç kardeş önce Suriye’ye, ardından da örgütün Irak’taki kamplarına geçti. Akademisyen baba M.İ., Suriye’ye savaşmaya giden çocuklarının geri getirilmesi için MİT ve Emniyet’ten yardım istedi. Oğlunun kendi hâlinde başarılı bir öğrenciyken Ankara’da gittiği dernek ve bir kitapevinde tanıştığı kişilerin telkinleriyle çizgisinin değiştiğini ifade etti.
 </p>
 <p>
  Mayıs 2015… Konya’da fırın işçisi Y.B. (18), IŞİD’in Karatay’da düzenlediği akşam sohbetlerinden etkilenip Suriye’ye geçti. Annesi F.H., oğlunun 8 ay önce eşi ve 2 çocuğuyla örgüte katılan dayısından etkilenerek IŞİD’e katıldığını söyledi. Suriye’den bir yakın arkadaşını arayan Y.B., Konya’dan otobüsle Gaziantep’e, oradan da buluştuğu örgüt üyeleriyle birlikte Rakka’ya geçtiğini, Allah için Irak’ta savaşmaya hazırlandığını anlattı. F.H., IŞİD’in Konya’da çok etkili olduğunu, kimi gençleri para, kimilerini de çarptırılmış ayetlerle savaşa götürdüklerini belirtti.
 </p>
 <p>
  Vakalar bu yıl basına yansıyan IŞİD haberlerinden bir kesit. Küçük bir kesit… Her gün yenileri ekleniyor arşivlere. Bağımsız kaynaklar, geçen üç yılda Türkiye’den Suriye’deki radikal örgütlere 2 bin 307 Türk vatandaşının katıldığını kaydediyor. Bunlardan 1500 kadarı IŞİD safında savaşıyor. Türkiye’de son 15 ayda 680 aile IŞİD’e katılan çocukları için kayıp-arama başvurusunda bulundu. Güvenlik birimleri kayıp şahısların çoğunun sınırdan Suriye’ye geçtiğini, IŞİD kamplarında eğitim aldığını tespit etti. 2011’den bu yana 90 Türk vatandaşının radikal örgütlerin safında çarpışırken hayatını kaybettiği kayıtlara geçti.
 </p>
 <p>
  <strong>
   Paravan STK’lar üzerinden çalışıyor
  </strong>
 </p>
 <p>
  Ülkede son dönemde hızla güçlenen radikal Selefîliği il il gezerek sahada çalışan bir akademisyen, Türkiye’den IŞİD’e katılan kişilerin çoğunun paravan dernek, vakıf veya sosyal medya hesapları üzerinden devşirildiğini anlatıyor. Paravan hücrelerin telkinlerine kapılan dindar/ heyecanlı gençleri kendi kurdukları kaçakçılık ağı üzerinden, yasa dışı yollarla Suriye ve Irak’a götürdüklerini söylüyor. IŞİD beyin yıkama tekniklerini çok iyi kullanıyor. Irak Şam İslam Devleti (IŞİD) Afgan El Kaide’sinden farklı olarak örgüte katılmak isteyenlere herhangi bir şart koşmuyor. Hatta adayların Müslüman olması bile gerekmiyor. ‘İslam Devleti’ ve ‘Cihad’a inandığını sözle beyan etmek kabul için yetiyor. Bundan dolayı örgüt hızla büyüdü. Tüm dünyadan gelen 12 bin yabancı savaşçısı var. IŞİD savaşçılarının Suriye/Irak’ta bulunmasını da şart koşmuyor. Fransa, Avustralya, Nijerya saldırılarında olduğu gibi IŞİD’e gönül veren radikaller sınır ötesinde düzenledikleri eylemlerini uzaktan IŞİD’e ‘armağan’ edebiliyor. Bunun için eylemcinin internetten indirdiği IŞİD bayrağı önünde çekilmiş videosunu örgüt namına internette paylaşması yetiyor!
 </p>
 <p>
  IŞİD açısından Türkiye salt adam devşirme alanı değil. Türkiye’den hatırı sayılır meblağda para da topluyor. Aynı akademisyen örgütün sırf para toplamak üzere İstanbul, Ankara, Gaziantep, Konya gibi birkaç ilde paravan STK/yardım derneği kurduğuna değiniyor. Örgütün eğitimsiz, muhafazakâr işadamlarını dinî hassasiyetlerinden hareketle istismar ettiğini belirtiyor. Türkiye aynı zamanda IŞİD’in hayati lojistik koridorlarından biri. IŞİD’in Avrupa-Suriye hattında eleman ve para sevkiyatının büyük kısmını sınırlarını kolayca aşabildiği Türkiye üzerinden yaptığı ifade ediliyor. Batı medyası örgütün Türkiye’yi silah ve mühimmat temininde de kullandığını ileri sürüyor. İngiliz haber ajansı Reuters, Türkiye’den Suriye’de radikallerin kontrolündeki bölgelere TIR’larla roket parçaları, mühimmat ve yarı işlenmiş havan toplarının taşındığını iddia etti.
 </p>
 <p>
  IŞİD/El Nusra sadece Türkiye’den değil, aynı taktiklerle tüm dünyadan savaşçı devşiriyor. Avrupa kıtasından Suriye/Irak’a geçen radikallerin sayısının 10 bini aştığı belirtiliyor. BM Güvenlik Konseyi, geçen hafta küresel krize dönüşen yabancı savaşçılar sorununu özel bir forumla masaya yatırdı. Konsey, Suriye/Irak özelindeki çatışmalara dışarıdan dâhil olan yabancı savaşçıların tüm dünya için  büyük tehdit oluşturacağını ifade etti. Sürecin sonunda kendi ülkelerine dönen radikallerin kanlı eylemlerini de beraberlerinde getirdikleri vurgulandı.
 </p>
 <p>
  BM yabancı savaşçıları araştırdığı yeni raporunda, bugün itibarıyla 100 ülkeden 25 bin radikalin Suriye, Irak, Libya ve Afganistan’da faaliyet gösteren IŞİD, El Nusra gibi El Kaideci örgütlere katıldığını kaydediyor. Terör örgütlerinin zamanı geldiğinde yabancı savaşçıları kendi ülkelerine karşı kullanmayı deneyeceğine, onlar üzerinden küresel bir cihada girişebileceğine işaret ediyor.
 </p>
 <p>
  IŞİD’in son dönemde planlı saldırılarla Suriye ile Irak’ın neredeyse yarısını ele geçirmesi, rotasını Bağdat ile Şam’a kırması küresel sistemi harekete geçirdi. Batı başkentleri IŞİD’e karşı ‘çözümsüzlük çözümü’ duruşundan çark etti. Batı başkentlerinde pişirilen ‘vur ve yok et’ vizyonu Antalya’da düzenlenen NATO Dışişleri Bakanları Toplantısı’nda (13-14 Mayıs) masaya yatırıldı, son şekli verildi. Türk hükümeti de ilk kez bu denli yüksek perdeden IŞİD’i tehdit olarak gördüğünü ilan etti. El Kaideci örgütler karşısında NATO’dan koruma talep etti.
 </p>
 <p>
  Patlama aşamasına gelen IŞİD tehdidinin en çok Türkiye’yi vuracağı söylenebilir. Türk militanların ülkeye geri dönüşünün yanında, güney sınırında yükselen ve bir çırpıda bertaraf edilmesi öngörülemeyen ‘Selefî devletin’ radyasyonuna maruz kalacak. Geçen hafta itibarıyla eğit-donat programı çerçevesinde sınırları içinde Suriyeli muhalifleri eğitip silahlandırmaya başlayan Ankara, örgütün açık hedefine dönüştü. IŞİD eğit-donata daha önce başlayan ABD ile Ürdün’ü açıktan tehdit etmişti. Türk El Kaide’sinin geçmişte ülke içinde giriştiği 6 kanlı saldırı göz önüne getirildiğinde, iç savaşın en başında Türk hükümetini ‘tekfir’ eden IŞİD’in Türkiye’ye karşı her türlü çılgınlığa girişebileceği görülüyor.
 </p>
 <p>
  <strong>
   Ortadoğu’da ‘Veziristan’ sendromu
  </strong>
 </p>
 <p>
  2004-2007 arasında Afganistan ISAF Psikolojik Harekât Komutanlığı bünyesinde El Kaide’ye karşı savaşan eski Binbaşı Esedullah Oğuz, Türkiye-Suriye sınırının mevcut durumunu Afganistan-Pakistan arasındaki, Taliban/radikal grupların kontrolünde bulunan Veziristan’a (Waziristan) benzetiyor. Şam’ın kontrolünden çıkan Kuzey Suriye’yi IŞİD ile silahlı Kürt grupların ele geçirdiğine, iktidar boşluğunun sürmesi durumunda bölgenin Ortadoğu’nun Veziristan’ına döneceğine işaret ediyor. Afganistan tecrübesinden hareketle, radikalleri zapt ettikleri bölgelerden çıkarmanın kolay olmadığını söylüyor. ABD ile NATO’nun 14 yılık askerî-siyasi çabasına rağmen ülkeye 1980’lerde gelen El Kaide’yi söküp atamadığını, aksine radikal Selefîliğin bölge ülkelerine yayıldığını hatırlatıyor.
 </p>
 <p>
  Oğuz, Afganistan deneyiminden hareketle Suriye’de beliren IŞİD /El Kaideci yapının uzun soluklu olacağını iddia ediyor: “Terörden beslenen, asimetrik savaşan bu tür örgütleri bir çırpıda bertaraf etmek mümkün değil. Afgan hükümeti ile uluslararası toplumun onca mücadeleden sonra bugünlerde Taliban ile barış masasına oturmasının ardında, sorunu kaba kuvvetle çözememe durumu yatıyor. Taliban örneğindeki gibi, Suriye’de yeni rejim kurulsa bile IŞİD/El Kaideci gruplar şekil değiştirip varlığını devam ettirecektir. Çünkü terör bataklığını bir çırpıda kurutmak mümkün değildir.”
 </p>
 <p>
  Peki, Türkiye nasıl etkilenir? Suriye krizine en başında gerektiğinden fazla müdahil olan Ankara sınır ötesindeki ateşi kendi eliyle Türkiye’ye bulaştırdı. Esed rejimini hedefe koyup muhalifleri açıktan desteklediği için 2 milyon mülteciyi sahiplenmek zorunda kaldı. Ortadoğu’da yükselişe geçen radikal Selefîliği doğru ve zamanında analiz edemediği için sınır kapılarını kaptırdı. Esed’i devirme uğruna radikallerin kısmen görmezden gelinmesi Ankara’yı dış dünyada itibarsızlaştırdı, kendi içinde istikrarsızlaştırdı. Savaş uçağı vuruldu, sınır illeri bombalandı, 80’den fazla vatandaşını kaybetti. Dahası uyuyan Türk El Kaide hücreleri hareketlendi. Tayyip Erdoğan’ın ifadesiyle ‘Suriye iç meselemiz’ oldu!
 </p>
 <p>
  Yeni dönemde, küresel ittifak IŞİD’i hedefe alıp askerî operasyonlarına hız verirse örgütün hıncını İncirlik Üssü’nü Batı’ya açan Türkiye’ye yansıtması kuvvetle muhtemel. Aksi senaryo, yani IŞİD’in Suriye/Irak enleminde gücünü konsolide etmesi durumunda ise elde ettiği özgüven ile  ‘Hilafet Devleti’ni Ortadoğu’ya yayma hedefini sınır komşusu Türkiye’den başlatması kaçınılmaz. Asimetrik savaşta ustalaşan IŞİD’in Suriye’de kemikleşmesi hâlinde, Türki-ye’nin 1300 kilometrelik güney sınırını uzun vadede koruyabilmesi mümkün değil. Türkiye sınır ticaretini kaybetmenin yanında yeni mülteci dalgalarına maruz kalacak. Sınır bölgesinin sosyolojik dengesi bozulacak, bünyesindeki radikal gruplar güçlenecek. Bir bakıma Türkiye Suriyeleşmeye başlayacak.
 </p>
 <p>
  Psikolojik harp uzmanı Oğuz, Türkiye’yi bu kıskaca hükümetin hatalarının soktuğunu söylüyor. Dört asırlık devlet geleneğinin aksine sahada aceleci ve amatörce davranan Ankara’nın kibirli söylemleriyle geri dönülmez yollara girdiğini vurguluyor: “Fiyaskonun mimarı Ahmet Davutoğlu’na kalsa birkaç hafta içinde Esad’ı devirip Şam Emevi Camii’nde namaz kılacaktık. Ama yanlış hesap Bağdat’a bile ulaşmadan Kobani’den döndü! Ankara’nın Suriye’deki radikal gruplara gereğinden fazla yaklaşması, sempati duyması, el altından yardım etmesi de hataydı. Bu hata öyle büyüdü ki Türkiye’nin sınır güvenliğini tehdit eder hâle geldi.”
 </p>
 <p>
  <strong>
   Türkiye’nin IŞİD sorunu asıl şimdi başlıyor!*
  </strong>
 </p>
 <p>
  Sınırda faaliyet gösteren radikal terör örgütleri, Türkiye tarafından izlenen ‘açık kapı politikası’ ve Türkiye tarafındaki kampların denetimine ilişkin sıkıntılar nedeniyle Türkiye-Suriye sınır bölgesi, yakın zamana kadar Afganistan-Pakistan sınırını andırıyordu. Ancak son bir yılda IŞİD’e dair Batı’nın algısı, ABD ve Batı’nın Suriye krizinde aldıkları pozisyonların Ankara’nın öncelikleriyle örtüşmemesi, Türk kamuoyunun Suriye krizine müdahaleye soğuk bakması ve Suriye kaynaklı güvenlik sorunları, Türkiye’nin Suriye’deki rolüne ilişkin haberlerin ulusal ve uluslararası basına yansıması, Suriye krizine aleni taraf olma pozisyonunun sürdürülebilirliğini yok etti. Bu nedenle son dönemde sınır güvenliğine ve politikasına dair yaklaşımın normalleştiğini görüyoruz. Batı’dan gelen, Suriye siyasetinin cari uluslararası sisteme uygun bir çizgiye taşınması baskısı da arttı. Türkiye içerisinde otoriter bir siyasi iklimin yükseldiği yönündeki görüntünün sebep olduğu kredibilite kaybı, Batılı karar merkezlerinin siyasi desteğinin tümden kaybı riskini gündeme getirdi. Hükümetin bunun getireceği maliyete katlanması mümkün değil. Şimdi Türkiye açısından sıkıntılı bir başka süreç başlıyor. Sınırın temizlenmesi, oradaki Türk savaşçıların dönüşü ve IŞİD sempatizanı bir kitlenin ülke içerisinde varlığı Ankara’yı terletecek.
 </p>
 <p>
  <strong>
   *Doç. Dr. Ahmet K. Han, Kadir Has Üniversitesi Öğretim Üyesi
  </strong>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/turkiye-veziristan-girdabina-dogru_551094), [web.archive.org (arşiv bağlantısı)](http://web.archive.org/web/20150719213558/http://www.aksiyon.com.tr/dosyalar/turkiye-veziristan-girdabina-dogru_551094)
