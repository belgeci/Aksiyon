# Hamaney'in halefi seçiliyor

*Mesut Çevikalp 2015.12.21*

<div class="pNewsDetailMainContent ctx_content" itemprop="articleBody">
 <p>
  İran Devlet Maslahatını Teşhis Konseyi Başkanı Ali Ekber Haşimi Rafsancani, dinî lider Ayetullah Ali Hamaney’in halefini belirleyecek seçim sürecinin başladığını duyurdu. 75 yaşındaki Hamaney geçen yıl ağır bir prostat kanseri ameliyatı geçirmişti. Uzun bir süre dinlenen Hamaney hakkında öldü haberleri çıkmıştı. Yeni dinî lideri Fakihler Meclisi seçecek. Öncesinde muteber mollaların yer aldığı bir grup muhtemel adayları listeleyip 82 din adamından oluşan Fakihler Meclisi’ne sunacak. Yeni ismin şubattaki seçimde belirlenmesi bekleniyor. Dinî lideri seçme, denetleme ve yetersiz bulma yetkisi sadece Fakihler Meclisi’nde. Meclis 10 yılda bir halk tarafından seçiliyor. İran yönetim şemasında atanmış dinî liderin yetkisi seçilmiş cumhurbaşkanından daha fazla. Ordunun başkomutanı görevindeki dinî lider aynı zamanda yüksek mahkeme başkanlarını da tayin ediyor. Kilit roldeki bakanlar, müzakereciler ve üst düzey devlet yetkilileri onun rızasıyla seçiliyor. Görev süreleri ölümleriyle son buluyor. Hamaney, 1989’da Ayetullah Humeyni’nin ölümü üzerine bu göreve getirilmişti.
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu-dunya/hamaneyin-halefi-seciliyor_553317), [web.archive.org (arşiv bağlantısı)](http://web.archive.org/web/20160109224928/http://www.aksiyon.com.tr:80/karakutu-dunya/hamaneyin-halefi-seciliyor_553317)
