# Senato'dan Beyaz Saray'a: Ak Saray'ı uyar

*Mesut Çevikalp 2015.03.24*

<div class="pNewsDetailMainContent" itemprop="articleBody">
 <p>
  Bu mektubu Türkiye’de insan hakları ihlallerinin sürmesinden kaynaklanan derin kaygılarımızı ifade etmek için yazıyoruz. Yakın geçmişte Türk medya çalışanlarının gözaltına alınması ve tutuklanması ile Erdoğan yönetiminin basın özgürlüğünü sansürlemeye yönelik kapsamlı çabalarından özellikle endişeliyiz. Güçlü bir demokrasi, hükümete muhalif seslerin yükseldiği zamanlarda dahi toplumun her bireyinin ifade özgürlüğüne saygı gösterilmesini gerektirir. Türk hükümeti ile temas kurarken bu sorunu ele alacağınızı ümit ediyoruz.”
 </p>
 <p>
  Amerikalı 74 senatörün ortak imzayla Dışişleri Bakanı John Kerry’ye gönderdiği ‘Türkiye’ mektubu, bu sarsıcı ifadelerle başlıyor. Sonraki bir sayfa boyunca net, kararlı ifadelerle sürüyor. New York Senatörü Charles Schumer ile Mississippi Senatörü Roger Wicker’in önayak olduğu, 100 senatörden 74’ünün destek verdiği mektup, ‘Cumhurbaşkanı Erdoğan ile AKP hükümetinin son dönemde takındığı baskıcı tutumu, ifade hürriyetine ve basına yönelik sansürü sert dille eleştiriyor. Son günlerde güncel meseleleri yazan gazetecilerin tartışmalı suçlamalarla gözaltına alınıp tutuklandığı hatırlatılıyor: “İnsan Hakları İzleme Örgütü’ne göre Cumhurbaşkanı Erdoğan yönetimi Türk medyasındaki eleştirel seslere ‘göz açtırmamaya’ başladı. Yüksek tirajlı günlük gazete Zaman’ın Genel Yayın Yönetmeni Ekrem Dumanlı ve Samanyolu Medya Grup Başkanı Hidayet Karaca’nın gözaltına alınmalarıyla hükümet, uluslararası çapta dikkatleri üzerine çekti. Bu medya mensupları, 14 Aralık’ta tartışmalı suçlamalarla gözaltına alındı ve tutuklandı. Sayın Dumanlı serbest bırakıldı; ancak Sayın Karaca’nın tutukluluğu maalesef sürüyor. Dumanlı ve Karaca, Erdoğan yönetimini eleştiren büyük haber kuruluşlarını yönetiyor. Türk hükümetinin, Türk medyasını cezalandırma ve sansürleme çabası, ABD için derin bir endişe konusudur.”
 </p>
 <p>
  Türkiye mektubunun, Kongre’nin üst kanadı Senato’daki Demokrat (39), Cumhuriyetçi (33) ve bağımsız (2) senatörleri örneği az rastlanır şekilde bir araya getirmesi şaşkınlıkla karşılandı. Metne imza atan senatör sayısının anayasayı değiştirmek, hatta Başkan Obama’yı azletmek için aranan üçte iki çoğunluğu (67) aşması dikkat çekti. Senato’daki yoğun destek, mektubu ‘devletin resmî görüşüne’ çevirdiği şeklinde yorumlandı.
  <br>
   Son paragraflarından birinde, Türk hükümetinin olağan dışı baskı ve sansür girişimleri, 17 Aralık 2013’te patlak veren yolsuzluk ve rüşvet operasyonuna bağlanıyor: “Söz konusu gözaltılardan bir yıl önce, Erdoğan yönetimi aleyhinde yolsuzluk iddiaları işleme konmuştu. Akabinde, çok sayıda önde gelen gazeteci Erdoğan yönetimini eleştiren yazıları nedeniyle işlerini kaybetti. Bu yöntemler demokratik bir ülkede kabul edilemez. Özgür basın, vatandaşların bilgiye tam erişiminde merkezî konumu haizdir.”
  </br>
 </p>
 <p>
  Senatörler, tarihî mektubu, Washington yönetimine ‘Türkiye’de yaşananlara müdahil olma’ çağrısında bulunarak son veriyor: “Bu vakaların barışçıl ve uygun bir yolla çözüme kavuşturulmasını teşvik edecek şekilde bu mevzuyu Cumhurbaşkanı Erdoğan ve yönetimiyle konuşmanız için size güçlü bir çağrı yapıyoruz. Türk hükümetinin basını sansürleme adına böylesine yaygın çabalar içinde olması, özgür toplum, özgür teşebbüs, hukukun üstünlüğü, fırsat eşitliği ve demokrasinin temel prensiplerine hakarettir.”
 </p>
 <p>
  Senato’dan önce benzer bir uyarı, Kongre’nin alt kanadı Temsilciler Meclisi’nden gelmişti. 6 Şubat’ta 435 sandalyeli Meclis’in 88 üyesi Dışişleri Bakanı Kerry’ye gönderdikleri ortak imzalı mektupla, Türkiye’deki otoriterleşmeye dikkat çekmiş, gazetecilerin tutuklanmalarını ve hükümetin sansür girişimlerini eleştirmişti. Mektupta, Türk hükümetinin muhalif sesleri yıldırmaya yönelik adımları evrensel demokratik prensiplere, insan haklarına tehdit oluşturduğu kaydedilmişti.
 </p>
 <p>
  ABD Kongresi’nin iki kanadının benzer ifadelerle Türk hükümetini eleştiren mektupları, Washington-Ankara hattındaki askerî-politik işbirliğini etkileyecek. Amerikan entelektüelleri, söz konusu mektupları Washington’da yükselen ‘Erdoğan karşıtı’ rüzgârın yansıması olarak değerlendirmeye başladı bile.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/senatodan-beyaz-saraya-ak-sarayi-uyar_550256), [web.archive.org (arşiv bağlantısı)](http://web.archive.org/web/20150731175301/http://www.aksiyon.com.tr/karakutu-dunya/senatodan-beyaz-saraya-ak-sarayi-uyar_550256)
