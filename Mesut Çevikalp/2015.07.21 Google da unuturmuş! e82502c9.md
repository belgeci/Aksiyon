# Google da unuturmuş!

*Mesut Çevikalp 2015.07.21*

<div class="pNewsDetailMainContent" itemprop="articleBody">
 <p>
  Amerikan arama motoru Google, Avrupa Birliği’nin (AB) aldığı karar çerçevesinde 602 bin sayfasını sildi. Avrupa Birliği Adalet Divanı’nın (ABAD) geçen yıl İspanyol Mario Costeja’nın geçmişe yönelik bazı bilgilerin Google’dan silinmesi yönündeki talebini haklı bulması üzerine, Avrupa genelinde yüzbinlerce kişi Google’a ‘unutulma hakkı’ başvurusunda bulundu, 1 milyon 100 bin sayfanın silinmesini istedi. AB’nin getirdiği zorunluluk çerçevesinde Avrupalılara ‘sayfa kaldırma’ hizmeti vermeye başlayan Google, kendine ulaşan başvurulardan 280 binini haklı bularak arşivinden 602 bin sayfa sildi. Taleplerin 197 bininin Fransa vatandaşlarından, 35 bininin de İngilizlerden geldiği öğrenildi. Link silme isteğinde ilk sırada Facebook, ikinci sırada da YouTube geldi. Unutulma hakkından yararlanmak isteyenlerin çoğu, geçmişte yaşadıkları utanç verici olayların arşivlerinden kurtulmaya çalışıyor. Unutma hakkından yararlanmak isteyenlerin başında eski suçlular, pedofiller ve yolsuzluğa/skandallara bulaşmış politikacılar geldi. Ancak unutma hakkı kapsamında Google’dan silinen sayfalar internetten silinmiyor. Türkiye AB üyesi olmadığı için ‘unutulma hakkı’ hizmetinden faydalanamıyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/google-da-unuturmus_551688), [web.archive.org (arşiv bağlantısı)](http://web.archive.org/web/20150803070817/http://www.aksiyon.com.tr/karakutu-dunya/google-da-unuturmus_551688)
