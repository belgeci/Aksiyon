# Terör Bumerangı Çöken Suriye ve PKK politikasının sonucu

*Mesut Çevikalp 2015.07.28*

<div class="pNewsDetailMainContent" itemprop="articleBody">
 <p>
  Türk hükümetinin geçen 3 yılda sürdürdüğü ‘IŞİD bize tehdit değil’ varsayımının ülkeye maliyeti ağır oldu. 2013’ten bu yana 8 kez Türkiye’ye saldıran örgüt 90’dan fazla vatandaşı katletti!
 </p>
 <p>
  Suruç saldırısı Türkiye’nin yeni bir tehditle yüzleştiğini gösteriyor. Tarzı, planlanması ve nokta atışı formatı, bir atımlık kurşun olmadığını gösteriyor. Hem içeriden hem de uluslararası camiadan Türk hükümetinin Irak Şam İslam Devleti’ne (IŞİD) karşı fazla müsamahakâr davrandığına dair ağır ithamlar yapılıyordu. Suriye’deki Esed rejimini devirmeye kafasına koyan hükümetin, IŞİD’in ne denli tehlikeli bir tehdit olduğunu gözden kaçırdığı söylendi. Bu kanlı örgüt Türkiye içinde teşkilatlanırken de nispeten serbest hareket ediyordu. İkâzlara kulak tıkayanlar, şimdi bomba sesiyle olayın vahametinin farkına varmış görünüyorlar.
 </p>
 <p>
  Çözüm süreci kapsamında PKK ile sürdürülen aşırı tavizkâr görüşmeler hakkındaki uyarılar da tesirli olmamıştı. IŞİD saldırısı arkasından yaşanan ve şimdiden iki polis ve bir vatandaşın hayatına mal olan PKK eylemleri, bir başka darbe daha vurdu. Terörün, bir bumerang gibi, sonunda kendine bulaşanları vurduğu acı bir tecrübeyle yeniden sabit oldu.
 </p>
 <p>
  IŞİD Türk hükümetinden zaten rahatsızdı; fakat Türk ordusunun hafta içindeki sınırötesi askeri operasyonları ve IŞİD üyelerinin tutuklanması bu rahatsızlığı tırmandırdı. Türkiye üzerinden işlettiği para, eylemci sevkiyatı gerilerken, İncirlik Üssü’nün koalisyon uçaklarına açılması IŞİD açısından bardağı taşıran son damla oldu. Aynı dönemde Türk hükümetinin ‘Suriye’ye girme’ söylemi, Türkiye’yi IŞİD’in tehdit listesine soktu. Örgüt son dönemde internet üzerinden eski hamisi Suudi Arabistan gibi Türkiye’yi de hedef alan mesajlar yayınlıyor. Aylık dergilerinde İstanbul’u yeniden fethetmeye hazırlandığını ilan etti. Yabancı medyaya konuşan IŞİD militanlarının Türkiye’yi tekfir ettiği görüldü. Bunun yanında, gün yüzüne çıkan IŞİD sempatizanları, örgütün Türkiye’de derin bir hücrelenmeye gittiğini hissettirdi. Batılı istihbarat raporları, IŞİD’in Türk El Kaidesi ile bazı radikal selefîleri bünyesine çektiği, Türkiye’de hatırı sayılır silah, eylemci ve para imkanına ulaştığını kayıtlara geçirdi.
 </p>
 <p>
  <strong>
   IŞİD’İN HÜCRE EVLERİ
  </strong>
 </p>
 <p>
  Ortadoğu Uzmanı Kerim Balcı, Türk istihbarat raporlarında ‘IŞİD’in Türkiye’de çok sayıda eve sahip olduğu’ bilgisinin geçtiğini söylüyor. Balcı’ya göre, IŞİD’in 4 yıl gibi kısa bir sürede, bir yandan Irak ve Suriye’de savaşırken, Türkiye’de de hücrelenmesinin, en hafif tabirle ‘Ankara’nın zafiyeti’ olduğunu savunuyor. Yakın zamanda güney sınırını inceleme fırsatı bulduğunu aktaran Balcı, Diyarbakır saldırısı gibi Suruç eyleminin de ancak ciddi güvenlik-istihbarat zafiyetleri sayesinde düzenlenmiş olabileceğini kaydediyor.
 </p>
 <p>
  “MİT eskiden sınır ötesine sadece merkezden gönderdiği kendi adamlarıyla çalışırdı. AKP döneminde bu gelenek değişti. MİT yerel insanlar da kullanmaya başladı. Dolayısıyla ‘Suriye ve Irak’ta yeterli derecede istihbarat elamanı yok’ saptaması doğru değil. Sınır ötesinde yeterli eleman var. Ancak merkezde sınır ötesinden gelen verileri analiz etme sorunu olduğu görülüyor. MİT’in Suruç eylemini önceden haber almamasını düşünemiyorum. Buna karşın engellemediği, engelleyemediği de ortada. En az kanlı eylemler kadar bu soruna da kafa yormalı hükümet... Siyasallaşan istihbarat kuruluşlarının raporlarını sahadan gelen gerçek verilerden çok hükümetlerinin arzu ettiği şekilde hazırlaması adiyattandır.”
 </p>
 <p>
  Terör uzmanları gibi Balcı da Diyarbakır saldırısından sonra gelen Suruç eyleminin son olmayacağını düşünüyor. Yeni dönemde benzer asimetrik, sürpriz saldırılarının artarak sürebileceğine işaret ediyor: “IŞİD özünde taşeron bir örgüt. Eylemi o düzenlese de arkasında üst bir akıl var. PKK gibi belli bir alanda savaşmayan, her an her yerde kanlı eylemlere girebilen IŞİD Türkiye’ye ağır hasar verebilir. Bölgede yaşanan sınır-alan mücadelesine tepeden bakıldığında birilerinin geçmiş yıllarda rafa kaldırılan Büyük Ortadoğu Projesi’ni (BOP) revize ederek yeniden devriye aldığı görülüyor. Birileri IŞİD’i BOP’u hayata geçirme doğrultusunda kullanıyor olabilir. O birileri IŞİD üzerinden aynı zamanda “Sünni İslam”ı da terörle ilişkilendirmeye çalışabilir. Maalesef Türk hükümeti henüz sahadaki bu kanlı tezgahı fark edemedi. Arap Baharı, Suriye ve IŞİD okumalarının yanlış olduğunu göremedi. Reyhanlı, Niğde, Diyarbakır ve Suruç hasarının ardında biraz da Ankara’nın değiştiremediği, hatalı Suriye-IŞİD siyaseti yatıyor haddizatında.”
 </p>
 <p>
  Suruç saldırısı bir yönüyle de Türkiye’nin iflas eden Suriye politikasının sonucu aslında. Zira Ankara bugün yakın geçmişte en hafif tabirle ‘umursamadığı’ IŞİD tehdidiyle yüzleşiyor. İşin en başında yaptığı hatalı ‘Arap Baharı’, ‘Suriye’ ve ‘İran’ okumalarının bedelini ödüyor. Çok değil, bir iki yıl önce “Suriye bizim iç meselemiz” diye yeri göğü inleten AKP liderliği bugün Suriye ateşinin Türkiye’ye sıçramasını “dış güçler” senaryosuyla tevile çalışıyor. Daha düne kadar IŞİD’i “Terörist örgüt değil, öfkeden bir araya gelmiş insan topluluğu” diye yansıtan AKP liderleri bugün dünyaya –doğru olmasa da– “IŞİD’i terör örgütü olarak nitelendiren ilk hükümet bizdik” mesajı gönderiyor! “IŞİD öldürüyor ama bari işkence yapmıyor” diyen eski bakan hâlâ Meclis’te, AKP sıralarında boy gösteriyor. Suriye’de yaralanan IŞİD eylemcilerinin Türkiye’de tedavi görmesi, örgütün Türkiye sınırlarından sorunsuz geçmesi ve Türkiye’yi para-eylemci koridoru olarak kullanmasına dair dünyaya yansıyan onlarca haber, istihbarat raporu da Türk hükümetinin sınır boyunda büyüyen bu sinsi tehdide karşı üzerine düşenleri yeterince yapmadığını yansıttı. Türk hükümetinin Batı nezdindeki müttefik imajı zarar gördü. Hatta ‘Türkiye’yi NATO’dan ihraç edelim’ tartışması başladı! Bunda Ankara’nın IŞİD karşıtı koalisyonun geliştirdiği ‘Eğit-Donat’ projesini ilk altı ayında sürüncemede bırakması da rol oynadı.
 </p>
 <p>
  <strong>
   SINIR VEZİRİSTAN’A DÖNDÜ
  </strong>
 </p>
 <p>
  Suruç saldırısı Türkiye’ye güneyinin ‘Veziristan’a döndüğünü de gösterdi. Sınırlarının delik deşik olduğu, dünyanın dört bir tarafından gelen radikal savaşçıların sınırda kaotik bir alan oluşturduğu ve bölgeyi etnik-mezhebî savaşa sürüklediği daha net görüldü. Türk hükümeti Suriye’nin adım adım Pakistan’a dönüştüğünü göremedi. Çünkü Suriye krizinde önceliğini Beşşar Esed’in devrilmesi üzerine kurguladı. Ne IŞİD ne de sınırında büyüyen ateşi idrak edemedi. İçinden gelen ikazları bile önemsemedi! Oysa 11. Cumhurbaşkanı Abdullah Gül, 3 Kasım 2013’te İngiliz The Guardian’a verdiği mülakatta “Suriye’nin Akdeniz kıyısında bir Afganistan” haline geldiğini, bunun Türkiye ve Avrupa üzerindeki terör tehdidini arttıracağına dikkat çekmişti.
 </p>
 <p>
  İpek Üniversitesi’nden Uluslararası İlişkiler Profesörü Gökhan Bacık, IŞİD’in Diyarbakır ve Suruç saldırıları ile Türkiye’ye ‘karşıma çıkma’ mesajı gönderdiğini düşünüyor. Türk hükümetinin IŞİD’i açıktan hedefe koyan söylemlerinin sürmesi durumunda ülkenin yeni saldırılara maruz kalacağını öngörüyor.
 </p>
 <p>
  Zirve Üniversitesi’nden Ortadoğu Uzmanı Yrd. Doç. Dr. Alper Dede de, Ankara’nın son dönemde IŞİD’i açıktan tehdit ilan etme halinin örgütü Türkiye’ye karşı bilediğine dikkat çekiyor. Geçen üç yılda yaşanan ‘IŞİD’i görmezden gelme’ hâlinden bir çırpıda, bağıra bağıra çark etme manevrasının tehdit çektiğini aktarıyor: “Türk hükümeti önce çok umursamazdı şimdi de açıktan karşıt! Ankara bir türlü ‘Suriye krizine müdahil olmama pozisyonuna’ geçemedi. Bu noktadan sonra Batı’ya hoş görünmek için ulu orta, her gün IŞİD’e veryansın etmek elimize koz vermediği gibi yeni saldırılara kapı aralar. İstihbari raporlar IŞİD’in Türkiye içerisinde istediği zaman ve yerde eylem düzenleyebilecek kapasiteye ulaştığını gösteriyor. Bu noktada Ankara IŞİD ile haklı mücadelesini ekranlardan değil, gizli kapılar ardında sessizce yürütmeli!”
 </p>
 <p>
  Türk hükümetinin geçen 3 yılda sürdürdüğü ‘IŞİD bize tehdit değil’ varsayımının ülkeye maliyeti ağır oldu. 2013’ten beri 8 kez Türkiye’ye saldıran eli kanlı örgüt en az 92 vatandaşımızı katletti. Sözün özü, Ankara küçükken önemsemedi, büyüğünce halledemedi!
 </p>
</div>


Kaynak: [www.aksiyon.com.tr](http://www.aksiyon.com.tr/kapak/teror-bumerangi-coken-suriye-ve-pkk-politikasinin-sonucu_551733), [web.archive.org (arşiv bağlantısı)](http://web.archive.org/web/20150805115833/http://www.aksiyon.com.tr/kapak/teror-bumerangi-coken-suriye-ve-pkk-politikasinin-sonucu_551733)
