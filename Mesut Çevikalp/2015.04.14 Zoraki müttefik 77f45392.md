# Zoraki müttefik

*Mesut Çevikalp 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   İran, ger-gevşet stratejisiyle 58 yıldır yürüttüğü nükleer program üzerinden Batı ile anlaştı. Böylelikle ekonomik sıkıntılarını giderme ve küresel nüfuzunu genişletme imkanı bulacak. ABD’nin Tahran üzerinden bölgeyi yeniden dizayn etme arzusu ise Ankara’yı denklemin dışına itiyor!
  </p>
 </blockquote>
 <p>
  Yıl 2010, yer Tahran… İmam Humeyni Havalimanı’na inen Batılı diplomat grubunu İranlı genç bir kâtip karşılıyor. Heyeti başkentin sessiz sakin bir köşesinde önceden hazırlanan gizli bir mekâna götürüyor. Batılı grubu mekânın kapısında ‘dost’, ‘kardeş’ sıcaklığıyla karşılıyor İran tarafı. Müzakere samimi, eğlenceli havada geçiyor. Ancak günün sonunda heyet umduğunu alamadan eli boş ayrılıyor Tahran’dan. Arabulucu heyet ikinci şoku havaalanında yaşıyor. Grubun ‘toy’ diplomatının kalkış öncesi bagaja verdiği ‘diplomatik’ bavul uçaktan çıkmıyor! İlk incelemede bavulun uçağa hiç girmediği ortaya çıkıyor. Bavulla birlikte Batılı ülkenin İran’la girişilen yeni nükleer müzakereye dair gizli notları sırra kadem basıyor! Skandal kulağına ulaşınca, Dışişleri Bakanı’nın ağzından şu cümleler dökülüyor: “Söyleyin o genç diplomata, İran’ın gerçek yüzünü öğrenmenin bedelini kariyeriyle ödemek durumunda kalabilir!”
 </p>
 <p>
  Diplomatik bavulu İran’da kaptıran genç diplomat meslekten ihraç edilmedi. Devreye hatırlı kişiler girdi. İran Masası’ndan pasif bir birime sürüldü. Bir ay içinde de tüm süreç çöktü. Batı dünyası, Brezilya ile Türkiye’nin desteklediği 10 maddelik Tahran Deklarasyonu’nu ‘endişeleri gidermediği’ gerekçesiyle reddetti. Bunda Tahran’ın müzakereler esnasında gizlice nükleer zenginleştirmeyi sürdürdüğünün tespit edilmesi de rol oynadı.
 </p>
 <p>
  9 Haziran’da toplanan BM, İran’a yönelik yeni askerî, ticarî ve finansal yaptırımlar kararı aldı. İran ile nükleer konusunda işbirliğine yasak getirildi, şüpheli durumlarda İran’ın uçak ve gemilerinin aranmasına karar verildi… Türkiye dâhil tüm Batılı devletlerin uyguladığı ağır ambargo İran’a 100-150 milyar dolara mal oldu. 25 Haziran 2013’te, Mahmud Ahmedinejad’ın ardından Cumhurbaşkanlığı koltuğuna oturan Hasan Ruhani’nin ilk icraatı 2012’de kesilen nükleer müzakerelere geri dönmek oldu. 4 yıldır süren ambargolar ülkeyi ekonomik çöküşün kenarına sürüklemişti zira… Hem bu kez dinî lider Ali Hamaney de karşı durmuyordu sürece!
 </p>
 <p>
  Ruhani’nin ılımlı mesajları havada kalmadı. ABD Başkanı Barack Obama, 1979 Devrimi’nden sonra ilk kez doğrudan temasa geçip Ruhani’yi aradı. İki lider tarihî telefon görüşmesinde nükleer krizi müzakere masasında çözme konusunda anlaştı. Ruhani, müzakere heyetini yeniden şekillendirip başına Dışişleri Bakanı Cevad Zarif’i atadı.
 </p>
 <p>
  Taraflar ilk buluşmayı 14 Ekim 2013’te, İsviçre’nin Cenevre kentinde gerçekleştirdi. İran’ın karşısında masaya oturan ‘P5+1’ grubu (ABD, Rusya, İngiltere, Fransa, Çin ve Almanya) olumlu geçen ilk toplantının sonunda müzakereleri sürdürme kararlılığını beyan etti. Taraflar ilk buluşmanın 40. gününde ilk somut adıma ulaştı. İran nükleer faaliyetlerini geçici olarak dondurmayı vadeden anlaşmayı imzaladı. İlk anlaşma Batı nazarında nihai anlaşma için ilk basamak, Tahran açısından ekonomik darboğazı esnetme hükmündeydi. 18 ay sonra İsviçre’nin Lozan kentindeki Beau Rivage Palas’ta buluşan taraflar, 8 gün süren çetin müzakerelerin ardından 2 Nisan itibariyle çerçeve anlaşması üzerinde uzlaştı, 30 Haziran’da imzalanacak nihai anlaşmanın yazımına başladı.
 </p>
 <p>
  Türkiye tarihinde 154 yıllık Beau Rivage Palas’ın olumsuz bir yeri var. Birinci Dünya Savaşı’ndan mağlup çıkan Ankara, Beau Rivage Palas’ın Sandoz salonunda 1923 yılında imzaladığı Lozan Anlaşması ile ciddi toprak kaybına uğramıştı! Türklerin ‘Lozan’ tecrübesini bilen Tahran ön anlaşmanın Lozan yerine Cenevre’de imzalanmasını diretse de başarılı olamadı. ‘Lozan’ın kötü namı İran tarihine de girdi…
 </p>
 <p>
  İran ile P5+1 grubunun Lozan’da attığı ön imzalar dünyayı ikiye böldü âdeta. ABD, Avrupa ve İran anlaşmayı kendi zaviyelerinden ‘tarihî bir zafer’ olarak nitelendirdi. Suudi Arabistan liderliğindeki Sünni dünya ile İran’ın görünen hasmı İsrail ise Tahran’ın geçici anlaşmalarla Batı dünyasının gözünü boyadığını, nükleer bomba üretmek için zaman kazandığını iddia etti. Anlaşmayı Ortadoğu’da yeni bir dönemin başlangıcı olarak gören de oldu. Batı’nın kendi eliyle İran’ı nükleer kulübe aldığını vurgulayan da...
 </p>
 <p>
  Şüphesiz 1979 Devrimi’nden bu yana Tahran-Batı hattında giderek büyüyen askerî ve siyasî krizi masada çözme fırsatı tüm bölge açısından büyük kazanım. Bu kazanım Ortadoğu dengelerini büyük oranda değiştirecek. Lozan’da müzakerelerin uzatma dakikalarında varılan mutabakatın sırf ABD-Avrupa-İran’ı kapsadığını düşünmek doğru olmaz. Süreç masada olmasalar da İsrail’i, Sünni dünyayı ve Türkiye’yi doğrudan etkileyecek.
 </p>
 <p>
  <strong>
   HENÜZ SON İMZALAR ATILMADI!
  </strong>
 </p>
 <p>
  Avrupalı bir siyaset bilimci ABD-İran arasındaki mevcut hâli ‘evliliğe hazırlanan nişanlı çiftlere’ benzetiyor. Tarafların henüz son imzayı atmadıklarına dikkat çekiyor: “Yakın tarih bize temkinli olmamızı işaret ediyor. İranlılar geçmişte Batı ile onlarca kez nişan attı. Taraflar bu kez sonuca çok yaklaşmış olsalar da henüz nihai imzaların atılmadığı akıldan çıkarılmamalı...”
 </p>
 <p>
  <img alt="" src="http://web.archive.org/web/20150801202844im_/http://medya.aksiyon.com.tr//aksiyon/2015/04/14/567503.jpg "/>
 </p>
 <p>
  Son çeyrek asra bakıldığında İran’ın iç ve dış konjonktüre bağlı olarak ABD/Batı’ya dönem dönem yaklaşıp uzaklaştığı görülüyor. Lozan mutabakatının özünde 2010 yılında Brezilya-Türkiye-İran girişimiyle ortaya konan ‘Tahran Deklarasyonu’ndan hiçbir fazlası yok! Beş yıl önce Tahran Deklarasyonu’na burun kıvıran Batı bugün benzer metni kendi eliyle hazırlıyor. Beyaz Saray’da kalan son iki yılını tarihî başarıyla tamamlama arzundaki ABD Başkanı Barack Obama’nın bunda büyük rolü var. Çiçeği burnundaki İran Cumhurbaşkanı Ruhani’yi telefonla arayıp mindere çeken, P5+1 grubunu müzakereler için yeniden yüreklendiren de Obama’ydı. Yeni sürecin bir kenarında İsrail’in Beyaz Saray’ı bunaltan “Tahran’ı vuralım” baskısını boşa düşürme hedefi de var. Süreç 30 Haziran’da nihai anlaşmayla son bulursa İran tehdidini masrafsız bertaraf eden Obama’nın eli iç politikada da güçlenecek. Irak, Suriye ve IŞİD krizleriyle yaralanan imajını toparlayacak. Obama bunun için sürece yönelik oldukça tavizkâr... Tel Aviv bunun için oldukça tehditkâr...
 </p>
 <p>
  Ruhani açısından da nükleer anlaşma iç ve dış konjonktür açısından zorunluluk. Selefi Ahmedinejad’dan farklı olarak Ruhani ülkenin içine kapanmasından hazzetmiyor. Kayıt dışı ekonomik düzenin İran’ı uçuruma sürüklediğini söylüyor. Batı’ya yakınlaşırken de bir önceki iktidarın ortada bıraktığı ‘Babek Zencani’ gibi kayıt dışı figürleri bürokrasinin dışına itiyor. Ahmedinejad’ın birinci yardımcısı Rahimi yolsuzluk ve rüşvetten hapse atıldı mesela. Bir bakıma ülkeyi uçuruma taşıyan eski iktidarla hesaplaşıyor. Cenevre görüşmeleri sürerken ülke içinde yolsuzlukla mücadeleye soyunması bunun bir göstergesi. Zira Ruhani, Batı ile anlaşmanın İran’ı düzlüğe çıkarmaya yetmeyeceğini görüyor. Yabancı yatırımcıyı yeniden ülkeye çekebilmek için iç düzenin kısmen de olsa şeffaflaşması gerektiğini biliyor. Cenevre sürecini iç düzeni yeniden dizayn aracı olarak kullanıyor. Elde ettiği rüzgârla, arzu ettiği reformları hayata geçirmeye çalışıyor. Seçimler sürecinde vadettiği gibi bir yandan ülkeyi yaptırımlardan kurtarıp ekonomiyi rayına oturtmaya çalışırken diğer yandan bürokrasiye, hatta iktidara sirayet eden kirli grupları temizliyor. Tabii dinî lider Ali Hamaney’in çizdiği çerçevede!
 </p>
 <p>
  Tahran’ı masaya iten önemli etkenlerden biri de ekonomideki kötü gidişat. Bağımsız raporlar, 4 yıldır süren ambargoların ülke ekonomisini 100-150 milyar dolar zarara uğrattığına işaret ediyor. Buna Ahmedinejad döneminde Irak, Suriye başta olmak üzere bölgedeki çatışma alanlarında harcanan maddi kaynaklar eklendiğinde kayıp katlanıyor. Bütçesinin yüzde 60’ı petrol/gaz satışına dayanan İran küresel enerji fiyatlarındaki tarihî düşüşten de çok etkilendi. Batı’nın yaptırımları İran’ın gelirlerini yaklaşık yüzde 60 oranında düşürdü!
 </p>
 <p>
  Tahran’ın uluslararası bankacılık sisteminden çıkarılması da İran Riyali’nin büyük değer kaybetmesine sebep oldu. Ülkenin milyarlarca doları yabancı bankalarda donduruldu. Enflasyon yüzde 40’lara fırladı. Gıda fiyatları tarihî rekorlar kırdı. Ambargo sebebiyle piyasada yedek parça, halk arasında ilaç temini krizi patlak verdi. Uçakların, rafinerilerin, askerî araçların bakımı, tamiri, yenilenmesi gecikti. Ülkenin adım adım çöktüğünü gören rejim Batı ile anlaşıp ekonomik darboğazdan kurtulmaya yöneldi. Masada alternatif bir çözüm de yoktu esasında...
 </p>
 <p>
  <strong>
   ANLAŞMA NÜKLEERİ BİTİRMİYOR
  </strong>
 </p>
 <p>
  İran rejiminin Lozan’da taviz veren taraf olduğu düşünülebilir. Ancak bu doğru bir çıkarım değil. Tahran anlaşmaya daha çok ihtiyaç duysa da yürüttüğü çok yönlü, çok boyutlu diplomasisiyle masadan en az tavizle kalkmayı başardı. Ambargoları gevşettiği gibi tartışmalı nükleer programına da küresel meşruiyet kazandırdı. Zirve Üniversitesi’nden Ortadoğu uzmanı Yrd. Doç. Dr. Alper Dede, Lozan Mutabakatı’nın İran’ın nükleer faaliyetlerini tümüyle ortadan kaldırmadığını, aksine Tahran’a aradığı zamanı kazandırdığını düşünüyor: “Çerçeve anlaşması rejimin nükleer faaliyetini oradan kaldırmıyor. Sadece kontrol altına alıyor. İran bilinen nükleer tesisleri denetime açıyor. Ancak bu uranyum zenginleştirme çabasını sonlandırdığı anlamına gelmiyor. Bu Tahran’ın başarısı. Müzakerelerde farklı taktiklerle anlaşmayı makul zemine çekmeyi başardı.”
 </p>
 <p>
  Alper Hoca, rejimin Batı istediği için değil, iç ve dış konjonktür zorladığı için masaya oturduğunu, dünya ile anlaşmak çıkarına geldiği için ön anlaşmaya imza attığını belirtiyor: “İranlılar şartlar değişene kadar çıkarlarına olan bu pozisyonu korur. Ancak süreç kontrol dışına çıkıp çıkarlarına mâni olursa bir an bile tereddüt etmeden ipleri koparırlar. Anlaşma, müeyyideler veya yaptırımlardan çekinmezler. Rejim bu denli köşeye sıkışmış, anlaşmaya muhtaç olmasa çoktan masadan kalkmıştı!”
 </p>
 <p>
  <img alt="" src="http://web.archive.org/web/20150801202844im_/http://medya.aksiyon.com.tr//aksiyon/2015/04/14/567504.jpg "/>
 </p>
 <p>
  <strong>
   ‘GER-GEVŞET’ POLİTİKASI
  </strong>
 </p>
 <p>
  Dinî lider Ali Hamaney’in ilk imzadan bir hafta sonra “Sonuca ne karşıyım ne taraftar. Henüz bir karar alınmadı, bağlayıcı bir sonuca da ulaşılmadı. Her şey ayrıntıda gizlidir. Ayrıntılarla İran’ı arkadan hançerleyebilirler” çıkışı Batı nezdinde Tahran’ın sadakatinin sorgulanmasına kapı araladı. Keza Dışişleri Bakanı Zarif de mutabakattan hemen sonra “Süreç yolunda ilerlemezse nükleere döneriz” çıkışında bulunmuştu. İran 1950’lere kadar uzanan nükleerleşme ihtirasından hiçbir dönemde tam anlamıyla vazgeçmedi. Zira nükleer gücü Sünni coğrafyada Şii varlığının teminatı olarak addediyor.
 </p>
 <p>
  Rejim ger-gevşet denen bu stratejiyi ustaca yürütüyor. Ancak iki hâlde de nükleer faaliyetlerini sürdürüyor. 1979 Devrimi sonrasında durdurulan nükleerleşme girişimi 1980’de patlak veren İran-Irak Savaşı’yla yeniden, hem de daha kararlı şekilde başlatıldı. Gelinen noktada rejim bugün her şartta gizli veya açık şekilde nükleer çalışmalarını yürütme kapasitesine sahip! Batılı denetçiler ülkeyi denetleseler bile!
 </p>
 <p>
  Nükleer müzakere kronolojisi incelendiğinde, İran’ın 2002’den bu yana Batı ile onlarca kez masaya oturduğu, her seferinde son aşamada türlü bahanelerle anlaşmadan çark ettiği görülüyor. Nükleer süreci bugüne kadar üç cumhurbaşkanı, beş başmüzakereci farklı söylem ve stratejilerle devirmeden yürüttü. Rejimin bekası için her türlü zikzaktan kaçınmadan... Hatta ılımlı cumhurbaşkanının göreve gelişini rejimin zaman kazanma oyunu, Batı’ya bir adım yaklaşarak iç ve dış kıskaçlardan kurtulup rejimin ömrünü uzatma taktiği olarak görenler de var. Tabii bu kumarı kaybetme riski de var! İran mevcut anlaşmayı son kertede bozması hâlinde İsrail’in başını çektiği savaş taraftarlarıyla yüzleşmek durumunda kalabilir.
 </p>
 <p>
  Lozan Mutabakatı’nı Tahran özelinden çıkarıp Ortadoğu genelinde analiz edenler de var. Bu grup, ABD-Avrupa ekseninin İran (nükleer anlaşma) üzerinden Ortadoğu’yu şekillendirmeye çalıştığını öne sürüyor. Sahada bu yönde somut izler de var. İran’ın Irak ve Suriye’nin ardından Yemen’e uzanması karşısında Batı’nın sessizliği bu stratejiye dayandırılıyor. Türkiye’den beklediği performansı alamayan ABD’nin Ortadoğu’da aynı işbirliğini İran’la yürütüp yürütemeyeceğini test ettiği ileri sürülüyor. ABD’nin, nükleer testi geçmesi durumunda Ortadoğu’yu İran’a emanet edebileceği düşünülüyor. Zira Washington yeni dönemde Asya’ya yelken açmayı planlıyor.
 </p>
 <p>
  Mutabakatın Suudi, Katar gibi Ortadoğulu müttefiklerini gerdiğini gören Obama yakınlaşmanın Şii yayılmacılığını artırmayacağı garantisini veriyor. Ancak Sünni müttefikleri ile İran’ı dengede tutacak bir denklem kuramıyor. Tahran-Washington arasında normalleşme akim kalmazsa, süreç İran’ı önce bölgede, ardından küresel platformda meşrulaştıracak. Küresel siyaset sahnesine dâhil edecek. Ufukta beliren bu tablo Tahran’ın hasmı Suudiler ile rakibi Türkleri huzursuz ediyor. İran’ın Ortadoğu’da öne çıkması Türkiye’nin geriye düşmesine, Suudi Arabistan’ın denklem dışına itilmesine kapı aralayabilir. O durumda Yemen krizi üzerine Riyad liderliğinde kurulan Şii karşıtı Sünni blok Tahran’ı açık veya örtülü operasyonlarla dengelemeye soyunabilir.
 </p>
 <p>
  <strong>
   TÜRKİYE’YE NASIL YANSIR?
  </strong>
 </p>
 <p>
  Peki, ABD-İran yakınlaşması Türkiye’ye nasıl yansır? Bunun olumlu ve olumsuz yansımaları var. İran’ın nükleer silah üretimine ‘şimdilik’ ara vermesi güvenlik açısından Ankara’yı rahatlatıyor. Ayrıca yaptırımların kaldırılması Türkiye’ye komşusu İran ile ekonomik-ticari ilişkilerini artırma fırsatı veriyor. Sağlanan anlaşmanın yürümesi bölgenin, dolayısıyla Türkiye’nin istikrarının artması anlamına geliyor. Anlaşma, nükleer krizin diplomasi masasında çözülmesi gerektiği tezini savunan kanatta yer alan Türkiye’nin elini diplomatik açıdan güçlendiriyor.
 </p>
 <p>
  Madalyonun bir de diğer yüzü var! İran-Batı arasında açılan yeni sayfa Ankara açısından bazı kayıplara da kapı aralıyor. Batı/ABD ile anlaşan İran’ın yeni dönemde küresel nüfuzunu artırmaya yönelmesi kaçınılmaz. İzole İran’dan sesini yükselten İran’a geçiş söz konusu. Anlaşmayı sağlamlaştırmak adına Batı, Tahran’a Ortadoğu ölçeğinde bazı roller biçebilir. Bu hâliyle Türkiye’nin bölgesel nüfuzunu, Batı-Doğu arasındaki rolünü zayıflatacak. İran’ın küresel platformda öne çıkması Türkiye’nin Suriye, Irak ve Yemen siyasetini yaralayacak. Çatışmalarda Tahran’ın karşısında yer alan Türkiye’nin sahadaki etkinliğinin düşmesi ihtimal dahilinde. İran’ın Batı dünyasıyla el sıkışması yabancı yatırımcıların Tahran’a yönelmesine izin veriyor. Yeni dönemde yabancı sermayenin komşuya yönelmesi Türkiye’nin elini ekonomik açıdan zayıflatabilir. Zira ucuz iş gücü ve cazip yatırım teşviklerinin Türkiye’deki yabancı sermayenin İran’a kaymasına yol açması muhtemel.
 </p>
 <p>
  Daha da önemlisi ABD-İran arasındaki güvenlik bariyerlerinin kalkması yeni dönemde Tahran’ı Batı’nın Ortadoğu’da iş tutacağı yeni müttefike dönüştürebilir. Rejim buna dünden hevesli. Geçen yarım asırda bu rolü üstlenen Türkiye’nin yerine geçmek Tahran’ın öncelikli hedeflerinden biri. Zira rakibi Türkiye’nin bölgesel rolünü kaybetmesi aynı zamanda küresel platformdan düşmesine yol açacak.
 </p>
 <p>
  Peki, Ankara nükleer barışın negatif etkisinden nasıl sıyrılabilir? İran’ın otoriter/kapalı rejimi ile kıyaslandığında laik/demokrat Türkiye doğal olarak öne çıkıyor. Türkiye İran’ın küresel alan açma inisiyatifini elindeki NATO, AB, Avrupa Konseyi ve G-20 kartları ile karşılayabilir. Son dönemde gerilim yaşadığı ABD ve Avrupa ile arasındaki pürüzleri gidererek küresel ve bölgesel varlığını güçlendirebilir. Tabii bunun için önce son süreçte yıpranan demokratik-laik devlet yapısını onarıp demokrasinin olmazsa olmazı olan düşünce, teşebbüs ve din-vicdan hürriyetlerini ülkede yeniden hâkim kılması gerekiyor. Eğer AKP iktidarı içeride otoriterleşmeye varan söylem ve eylemlerden çark etmeyip Washington-Brüksel hattındaki imajını eski hâline çeviremezse Türkiye’nin yarım asırda inşa ettiği bölgesel/küresel konumuna İran’ın oturması işten bile değil!
 </p>
 <p>
  <strong>
   YETMEZ AMA EVET!
  </strong>
 </p>
 <p>
  Sürecin hâlâ rayından çıkma ihtimali var. Çünkü masada fikir birliğine varılamayan birçok ayrıntı mevcut. Nihai anlaşmanın zorlu geçen çerçeve anlaşmasından daha sancılı olması bekleniyor. Bunun yanında Washington’daki şahinler ile Tahran’daki mollaların süreci sabote etme riski de var. Obama gibi Ruhani’nin de anlaşmayı geniş kitlelere kabul ettirip şahinleri marjinalleştirmesi gerekiyor.
 </p>
 <p>
  Tüm bu engellere rağmen süreç ilerler, nihai imzalar atılırsa yakın tarihin en önemli anlaşması olarak tarihe geçecek. İran rejiminin Batı ile yakınlaşma/anlaşma hâli Batı dünyasında ‘yetmez ama evet’ hissiyatıyla karşılanıyor. En iyi senaryo ile rejimin nükleer programdan vazgeçmesi işin bir boyutu. Diğer taraftan rejimin küresel teröre verdiği devasa destek, ülke içindeki insan hakkı ihlalleri rahatsız edici bulunuyor.
 </p>
 <p>
  Son tahlilde, 1957’de Şah Muhammed Rıza Pehlevi döneminde ABD ile yapılan anlaşmayla başlayan İran’ın nükleerleşme programı 58 yıl sonra yine bir ABD/Batı anlaşması ile sonlandırılmaya çalışılıyor! Gerçi bu seferki anlaşma İran’ı Rusya, ABD, Fransa, Çin, İngiltere, Pakistan, Hindistan, İsrail, Kuzey Kore’nin ardından dünyanın onuncu nükleer gücü yapabilir. İran’ı nükleer kulübe dâhil edebilir. Batı bükemediği eli öpmek zorunda kalabilir...
 </p>
 <p>
  <img alt="İranlılar, P5+1 grubu ile 2 Nisan'da İsviçre'nin Lozan kentinde imzalanan çerçeve anlaşmasını Tahran sokaklarına inerek kutladı" src="http://web.archive.org/web/20150801202844im_/http://medya.aksiyon.com.tr//aksiyon/2015/04/14/567505.jpg "/>
 </p>
 <p>
  _________________________________
 </p>
 <p>
  <strong>
   REJİM GENÇLERİ KAYBEDİYORDU
  </strong>
 </p>
 <p>
  <img alt="" src="http://web.archive.org/web/20150801202844im_/http://medya.aksiyon.com.tr//aksiyon/2015/04/14/567506.jpg "/>
  Son 4 yılda maruz kaldığı ağır ambargolar nedeniyle İran ekonomik açıdan çöküşün eşiğine geldi. Toplumla, özellikle de genç kesimle rejim arasında patlama noktasına varan gerilim ve huzursuzluk var. Doğal zenginlikler halkın refahına değil, rejimin güvenliğine harcanıyor çünkü. Yokluk, yoksulluk son dönemde iyice derinleşti. Ruhani yönetimi bunun sürdürülemeyeceğini, toplumsal patlamalara neden olacağını gördü. Söylemlerini yumuşatarak Batı’yla yakınlaşma sürecine girdi.
 </p>
 <p>
  Batı ile anlaşma ve ambargonun kaldırılması İran için gerekli ve akıllıca bir yol. İran’ın nükleer silah üretimine giden yolda ilerlememesi mukabili ambargonun tedricen kaldırılması söz konusu. Ancak buna dinî lider Ali Hamaney’in, rejimin ne diyeceği, nükleerden vazgeçmeyi ne kadar kabul edeceği net değil. Lozan’da sadece anlaşmanın çerçevesi konusunda anlaştılar. Nihai imzalar henüz atılmadı. Rejim, kontrolü altındaki medya iletişim araçlarıyla, anlaşmayı büyük bir ‘zafer’ gibi sundu. Böylece rejimin itibarı kurtarılıyor, toplumun biriken enerjisi boşaltılıyor.
 </p>
 <p>
  Bizde iktidarın finanse edip yönettiği medyanın daha profesyoneli, sorgulanmaz olanı İran’da var. Böylesi kapalı rejimler kaybı kazanç, hezimeti zafer şeklinde gösterebilirler. Bütün kapalı rejimlerde olduğu üzere İran da halka ihtiyaç duyduğu kadarını, gerektiği şekilde veriyor. Bu anlaşma ile İran Ortadoğu’da fiilen var olan etkinliğini meşru hâle getirme imkânı yakalayabilir.
 </p>
 <p>
  Türkiye devreden çıkarken İran’ın Batı’nın zorunlu partnerliğine soyunduğu hissediliyor. Rejim takiyye kültürü diplomasisine esneklik olarak yansıyor. İran dış politikası çok pragmatist. Çıkarları için oldukça esneyebiliyor. Fakat dış politikadaki uzun erimli stratejisinden de asla taviz vermiyor. Bu strateji bir dönem İslamcılık üzerinden devrim ihracı şeklindeydi. Bugün ise Şii jeopolitiği üzerinde etkinleşmek, bu etkinliği İran lehine kazanımlara tahvil etmek şeklinde kurgulanıyor.
 </p>
 <p>
  (Doç. Dr. Mahmut Akpınar, İran Uzmanı, Turgut Özal Üniversitesi Öğretim Üyesi)
 </p>
 <p>
  _____________________________________
 </p>
 <p>
  <strong>
   İRAN NÜKLEERLEŞMEDE HİNDİSTAN’I İZLİYOR
  </strong>
 </p>
 <p>
  <img alt="" src="http://web.archive.org/web/20150801202844im_/http://medya.aksiyon.com.tr//aksiyon/2015/04/14/567507.jpg "/>
  İran rejimi Hindistan’ın nükleerleşme sürecini izliyor. Uranyum zenginleştirmesini geri dönülmez aşamaya taşıyarak dünyaya mecburen kabul ettirip nükleer ülkeler listesine girmeye çalışıyor. Mevcut anlaşma rejimi bu yoldan alıkoymaz. Tam aksine İran’ın nükleer çalışmalarına meşruiyet kazandırır! Hindistan ile Pakistan da önce gizli, belli bir aşamaya ulaştıktan sonra da açıktan nükleer silah üretti. Nükleer silah üretimi para gerektirmiyor. Sadece siyasi kararlılık istiyor. Çünkü nükleer zamanla ulaşılan bir kapasite. İran anlaşma ile ihtiyaç duyduğu zamanı elde etti. Kararlılığı da 50 yıldır değişmedi.
 </p>
 <p>
  İran’ın nükleer silaha ulaşması Türkiye’yi de nükleer silah üretmeye sevk edecek. Türk hükümetinin nükleer santral kurma amacının bir yönü İran çekincesine dayanıyor. İran nükleer bomba yaparsa dünya, Ortadoğu’da dengenin korunması için Türkiye’yi hızla nükleerleştirir. Türkiye’nin o noktada Brezilya gibi nükleer kapasitesini sivil enerjide kullanması zor. O durumda, aynen Pakistan örneğinde olduğu gibi Türkiye’de askerin gölgesi siyasete düşer! Nükleer silahların bir anahtarı devlet başkanında, ikincisi genelkurmay başkanlarında olur zira. O gün nükleer silahlı iki rakip komşunun ilişkilerinin daha gerilimli olması beklenir. Pakistan-Hindistan örneğindeki gibi…
 </p>
 <p>
  (Kerim Balcı, İsrail Uzmanı, Gazeteci-Yazar)
 </p>
</div>


Kaynak: [www.aksiyon.com.tr](http://www.aksiyon.com.tr/kapak/zoraki-muttefik_550551), [web.archive.org (arşiv bağlantısı)](http://web.archive.org/web/20150801202844/http://www.aksiyon.com.tr/kapak/zoraki-muttefik_550551)
