# 'Yırtıcı Kuş'ları Avrupa'ya yolluyor

*Mesut Çevikalp 2015.08.31*

<div class="pNewsDetailMainContent ctx_content" itemprop="articleBody">
 <p>
  Batı ile Rusya arasındaki Ukrayna krizi tırmanıyor. ABD, Ukrayna’nın doğusundaki çatışmaların yeniden başlaması üzerine bölgeye savaş uçaklarını gönderdi. ABD Savunma Bakanlığı Hava Kuvvetleri Sorumlusu Deborah Lee James, NATO üyesi Doğu Avrupa ülkelerine daha fazla destek verilmesi hedefi çerçevesinde, gelişmiş F-22 savaş uçaklarının Avrupa’ya kaydırıldığını duyurdu. James, hangi ülkeye, ne zaman, kaç uçağın konuşlandırılacağını açıklamadı. Ancak söz konusu kararda Rusya’nın Ukrayna’ya yönelik attığı adımların rol oynadığını ifade etti: “Zira ABD ve Avrupalı müttefikleri açısından Rusya’nın Ukrayna’daki askerî faaliyetleri kaygı yaratmaya devam ediyor.” Dünyanın en gelişmiş ve en pahalı savaş uçağı kabul edilen F-22’ler Raptor (Yırtıcı Kuş) adıyla anılıyor. Düşük radar izi bırakma teknolojisiyle yüksek görünmezlik özelliğine sahip. ABD, 2005’te hizmete giren F-22’leri ilk kez Irak ve Suriye’de IŞİD’e karşı kullandı. ABD Hava Kuvvetleri’nde 180 adet F-22 görev yapıyor. Rusya’nın geçen yıl uluslararası hukuka aykırı şekilde Kırım’ı ilhak etmesi Batı-Doğu ilişkilerini krize soktu. Batı, Moskova’yı Ukrayna’daki ayrılıkçılara askerî destek verip ülkeyi iç savaşa sürüklemekle suçluyor. Rusya ise iddiaları reddediyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/yirtici-kuslari-avrupaya-yolluyor_552089), [web.archive.org (arşiv bağlantısı)](http://web.archive.org/web/20151229062348/http://www.aksiyon.com.tr/karakutu-dunya/yirtici-kuslari-avrupaya-yolluyor_552089)
