# NATO ve BM Türkiye’ye istediğini vermez

*Mesut Çevikalp 2012.07.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uluslararası hukuk uzmanı Doç. Dr. Cenap Çakmak, Türkiye’nin düşürülen jetinin ardından Suriye’ye karşı mücadelesini hukuk ve diplomasi alanlarında başlatmasını doğru, beklentileri ise çok yüksek buluyor.
  </font>
 </div>
 <div id="newsText">
  <font class="detail-text">
   <p>
    ‘İsteseydik, aynı gün onların radar ve hava savunma sistemini bombalayabilirdik…’  ‘Türkiye o ülkeden herhangi bir yeni sınır ihlalini beklemeden, uçaklarını Akdeniz açıklarında vurabilir. Düşürülen bir jetine karşı iki uçağını vurabilir. Kimse de bize ‘Neden vurdunuz?’ diyemez!’
   </p>
   <p>
    Bu alıntılardan ilki bir savunma uzmanına, diğeri ise bir askerî yetkiliye ait. Tahmin ettiğiniz üzere 22 Haziran’da Türk uçağını uluslararası sularda vurup düşüren Suriye’yi hedef alıyor. Menfur, hasmane saldırının ardından sokakta oluşan ve sınır ötesinden beslenen “Biz de Suriye’yi vuralım” hissiyatı hükümetin açıkladığı karşı eylem planıyla dinmeye başladı.
   </p>
   <p>
    <img alt="" height="342" src="http://web.archive.org/web/20130814121945im_/http://medya.aksiyon.com.tr/aksiyon/2012/07/02/mesut-cenap-cakmak.jpg">
     Başbakan Tayyip Erdoğan, 26 Haziran’da yaptığı grup toplantısında, Esed yönetimiyle uluslararası hukuk ve diplomasi zemininde hesaplaşacaklarını duyurdu. ‘Savaş çığırtkanları’nı üzen bu tutum Ankara’yı ne kadar tatmin edecek? Uluslararası hukuk ve kurumlar Türkiye’ye istediğini verecek mi? Şam yönetimine ne tür yaptırımlar uygulanabilir? Bu soruları Osmangazi Üniversitesi Uluslararası İlişkiler Bölümü Başkanı Doç. Dr. Cenap Çakmak’a sorduk. Çakmak, beklentinin çok yüksek tutulmaması gerektiğini söylüyor. Söz konusu saldırının NATO ve BM’yi harekete geçirecek nitelikte olmadığını aktarıyor ve ekliyor: “Türkiye Mavi Marmara krizinde olduğu gibi maalesef bu krizde de bir yönüyle köşeye sıkıştı. Hukuk ve diplomasi alanlarında yapabileceği etkili bir hamle pek yok.”
    </img>
   </p>
   <p>
    <strong>
     -Türkiye, Suriye’nin hasmane tavrını diplomasi ve uluslararası hukuk zemininde karşılayacağını açıkladı. Hangi platformda, nasıl bir yol izleyebilir?
    </strong>
   </p>
   <p>
    Türkiye’nin izleyebileceği kabaca iki yol vardı. İlki meseleyi doğrudan Suriye makamları ile hal yoluna koymak olabilirdi. İkili bir sorun olduğu düşünüldüğünde tek makul muhatabın Suriye’deki Esed yönetimi olduğu söylenebilirdi. Muhtemelen özür ve tazminat gibi hem tansiyonu düşürücü hem de teknik manada mağduriyeti giderici yollara başvurulabilirdi. Mesela Mavi Marmara hadisesinde izlenen yol budur. Ancak böylesi bir tercih Esed yönetiminin muhatap alınması anlamına gelirdi. Hâlbuki Türkiye bir süredir Esed ile köprüleri atmış durumda. Esed’in muhatap alındığı izlenimi veren her türlü adımdan kaçınıyor. İkinci önemli seçenek ise 26 Haziran’da Başbakan Tayyip Erdoğan tarafından da duyurulan, Suriye’yi artık neredeyse tehdit olarak ilan eden yaklaşım olabilirdi. Bunların dışında kalan seçenekler ise sorunu uluslararası sorun olarak görme eğiliminin varlığına işaret eder ki bu siyasi açıdan Türkiye’nin aslında uzak durması gereken bir durumdur. Çünkü kendi güvenliğini ilgilendiren bir konuda, Türkiye’nin henüz kendi imkânlarını tüketmeden sorunu uluslararası alana taşıması bir zafiyet olarak algılanabilir. Güçlü devlet imajına zarar verir. Türkiye’nin etkili önlemler alması ciddi bir meşruiyet zeminini de gerektiriyor. İşte aslında resmî olarak açıklanan yol haritasında işaret edilen hukuk yolları bu zemini sağlama işlevi görebilir. Onun dışında Türkiye’nin bu sorunu sadece kendini ilgilendirmek durumunda.
   </p>
   <p>
    Kısacası, Türkiye’nin ilan ettiği yol haritasında diplomasiye aslında ciddi bir yer yok; sözü edilen hukuki imkânlar ise doğrudan doğruya BM Tüzüğü’nde belirtilen meşru müdafaa durumları ile ilgili. Ankara diyor ki ‘Bir süredir Suriye egemenliğimizi ihlal ediyor, bunun tespit edilmesi lazım. Tecavüzlerin sürmesi hâlinde meşru müdafaa hakkımızı kullanacağız.’
   </p>
   <p>
    <strong>
     -Silahsız, açık kimlikli eğitim-keşif uçağının uluslararası sularda vurulmasının uluslararası hukuk açısından anlamı var mı?
    </strong>
   </p>
   <p>
    Türkiye’nin hukuki anlamda eli net bir biçimde güçlü. Bir Türk savaş jeti, herhangi bir hasmane tutum işareti taşımaksızın -ki bütün bunlar soruda belirtilen hususlar ile teyit ediliyor- bir uçuş gerçekleştiriyor ve çok kısa bir süre için Suriye hava sahasını ihlal ediyor. Ancak bu ihlal fark edilir edilmez uçak uyarılıyor ve o da yasal sınırlara yine çok kısa bir süre içinde geri dönüyor. Bu şekildeki bir hareket tarzı hiçbir şekilde düşürülmeyi ve askerî karşılığı gerektirmiyor. Kaldı ki Türk uçağı bile isteye ve ısrarlı bir şekilde Suriye hava sahasını ihlal etmiş olsaydı bile herhangi bir uyarı olmadan ve birtakım zorlayıcı tedbirler alınmadan düşürülemezdi. Bu açıdan bakıldığında Suriye’nin tavrı, ‘Evet, net bir biçimde hukuk ihlalidir’.
   </p>
   <p>
    <img alt="" height="347" src="http://web.archive.org/web/20130814121945im_/http://medya.aksiyon.com.tr/aksiyon/2012/07/02/mesut-cenap-cakmak-nato-5.jpg"/>
   </p>
   <p>
    <strong>
     -2010 yılında yaşadığımız bir Mavi Marmara olayı var. İsrail açık denizdeki bir sivil gemimize saldırıp 9 vatandaşımızı katletti. Hukuk süreci çok yavaş ilerliyor. Bu hadisede de böyle mi olacak?
    </strong>
   </p>
   <p>
    Mavi Marmara somut netice elde edilmesi zaten çok beklenmeyen bir hadiseydi. O da aslında bir ikili ihtilaftı. Türkiye’nin meseleyi uluslararası platforma taşıma girişimleri kısmen başarıya ulaştı denebilir. Nedir bu başarı? Türkiye’nin haklılığı tescillendi. Ama hukuki anlamda İsrail’i zorlayacak mekanizmalar harekete geçirilemedi ki bu aslında pek de mümkün değildi. Mavi Marmara sürecinin tıkanmış olmasının anlaşılabilir sebepleri var: Türkiye’nin imkânlarının kısıtlı olması ve hukuki sürece İsrail’in yanaşmaması. Suriye ile yaşanan krizde bir yönüyle farklı bir durum var. Türkiye Suriye’den özür talep etmedi, tazminat talep etmedi. Onun yerine benzer tavırların devamı hâlinde artık meşru müdafaa gerekçesine dayanarak çerçevesini kendisinin belirleyeceği tedbirleri alacağını söyledi. Benzer bir tutum mesela İsrail için söz konusu olmadı. Yani Türkiye İsrail’e diplomasiyi açık tuttu; ama Suriye’ye bu kapıyı kapattı.
   </p>
   <p>
    Benzerliklerine gelince, her ikisinde de maalesef Türkiye’nin bir yönüyle köşeye sıkışmışlığı söz konusu. Hem hukuki olarak hem de diplomatik olarak. 10 yıl önce Türkiye’nin bölge ile ilgili çizmiş olduğu vizyonun artık çok dışına çıkmış durumdayız. Bu tabii ki Türkiye’nin kabahati değil; ama neticede durum bu. Suriye ile ilişkilerimiz yeniden güvenlik bağlamına oturdu; İsrail ile öyle. Bir diğer benzerlik de hukuki olarak Türkiye’nin seçeneğinin fazla olmaması. Doğrudan yargı mekanizmaları olarak düşünülebilecek Uluslararası Adalet Divanı yargısı ile bireysel suçları kovuşturan Uluslararası Ceza Mahkemesi yargısı her iki örnekte de çok uzak ihtimaller. İlkinde iki devletin de rızası gerekirken diğer örnekte de mahkemenin devreye girmesi pek olası görünmüyor. Hâlbuki mesela Türkiye UCM’ye taraf olmuş olsaydı durum belki farklı olabilirdi; en azından bireysel olarak saldırı ve insanlığa karşı suçlar ile ilgili bir süreç başlatma imkânı olabilirdi.
   </p>
   <p>
    <strong>
     -NATO, BM, AB, İİT gibi uluslararası kuruluşlara dönük nasıl bir yön-eylem izlenecek?
    </strong>
   </p>
   <p>
    Uluslararası örgütlerin rolü Türkiye’nin haklılığını ispat ve tespit etmeye yönelik olacak. Böylesi bir amaç için kullanılmaları gayet yerinde olur. Onun dışında Suriye’yi mahkûm ettirme girişimleri hem süreci uzatacak hem de Türkiye’nin kendi haklılığında tereddüt duyduğu gibi bir izlenim doğuracak. Bu sebeple uluslararası kuruluşların rolü sadece ve sadece Türkiye’ye siyasi destek ve haklılığını teyit etmekle sınırlı kalacak.
   </p>
   <p>
    <strong>
     -NATO’nun 4 ve 5. maddeleri neden gündemde o zaman?
    </strong>
   </p>
   <p>
    Türk jetinin Suriye güçleri tarafından düşürülmesi NATO Antlaşması’nın 5. maddesine dayanılarak kolektif savunma tedbirlerinin alınması için yeterli değil. Söz konusu maddenin, ittifakın tarihinde sadece bir kere devreye girdiği düşünüldüğünde bu tür nispeten önemsiz sayılabilecek hadiselerde Türkiye’nin sanki böyle bir koruması varmışçasına konuyu sürekli gündeme getirmesi çok anlamlı değil. Türkiye 4. madde çerçevesinde ittifaka üye bir devletin güvenliğinin tehdit edildiği gerekçesiyle istişare toplantısı talep etti. Bu bir yönüyle yerinde bir tavırdı. NATO net bir şekilde Türkiye’nin yanında yer aldı ve Türkiye’nin haklılığını teyit etti. Bu neye yaradı? İleride bir ihlal hâlinde Türkiye meşru müdafaa gerekçesine sığınırsa NATO’nun bu kararı destekleyici bir işlev görecek. Yoksa 5. madde çerçevesinde NATO’nun harekete geçmesini kimse beklememeli. Hükümetin de böyle bir beklentisi olmamalı. Bu, üç noktadan sakıncalı: Birincisi, o zaman neden aynısını Mavi Marmara’da yapmadınız denebilir. İkincisi, Türkiye kendisine ait nispeten basit bir sorunu bile NATO’ya havale eden bir devlet görüntüsü verir. Üçüncüsü de zaten çatışma yorgunu olan NATO’nun olumsuz cevap vermesi hâlinde Türkiye çok zor durumda kalır.
   </p>
   <p>
    <strong>
     -BM’ye taşınabilir mi?
    </strong>
   </p>
   <p>
    BM’ye taşınması zor; pek gerek de yok aslında. BM Genel Kurul kararı yolu ile Uluslararası Adalet Divanı’ndan istişari görüş istenebilir ama Türkiye’nin açıkladığı yol haritasına göre buna hiçbir şekilde ihtiyaç duyulmuyor. Güvenlik Konseyi’nden Suriye aleyhine bir karar çıkması ihtimal dışında; belki bir başkanlık açıklaması denenebilir. Bu da –yukarıda dediğim gibi– Türkiye’nin zaten kendi kendine ilan ettiği haklı pozisyonu teyit eder bir fonksiyon üstlenir; başka bir şey değil.
   </p>
   <p>
    <strong>
     -Ankara başlattığı hukuk sürecine zarar vermemek için ne tür eylemlerden kaçınmalı?
    </strong>
   </p>
   <p>
    Bir kere yüksek tondaki söylemlerden kaçınılmalıdır. Ne yazık ki askerî olarak güçlü olmanız artık günümüz dünyasında size ilave avantaj sağlamıyor. Bu yüksek tonun devamı hâlinde Türkiye’nin bölgedeki imajının ciddi bir biçimde zedeleneceğini düşünüyorum. Hatta Suriye’de muhaliflerin bile buna sıcak bakacaklarını sanmıyorum. “Türkiye’nin düşmanlığı kahredicidir!” gibi ifadeler hele ki medya üzerinden halka taşındıklarında olumsuz sonuç verebilirler. İkincisi, tabii ki benzer bir olayın meydana gelmemesi için çaba göstermeli. Yani sınır ihlalleri yapmamalı. Sınır ihlali olması ve Suriye’nin aynı tavrı sürdürmesi hâlinde de kendi kendini bağlayan kurallar ile hareket etmesi şart; ama burada da orantılılık son derece önemli. Uçağınızın düşürülmesi Suriye içlerine bir tabur asker gönderilmesini haklı kılmaz.
   </p>
   <p>
    <strong>
     -Hükümetin Suriye’ye dönük askerî angajmanlarını değiştirme kararını nasıl okudunuz?
    </strong>
   </p>
   <p>
    Türkiye’nin çizdiği hukuki sürece uygun bir tavır. Yani Türkiye hukuki çerçeve olarak BM Sözleşmesi’nin 51. maddesinde belirlenen meşru müdafaa mekanizmasını belirlemiş durumda. Yeni angajman kuralları da aslında Türkiye’nin bu hukuki gerekçeye dayanarak müdafaasını kendisinin sağlayacağı anlamına geliyor. Burada önemli nokta, hukuki olarak bu gerekçenin geçerliliğine ve haklılığına halel getirecek orantısız ve aşırı tasarruflardan kaçınılması.
   </p>
   <p>
    <strong>
     -Suriye bu hamleyle Ankara’nın caydırıcılığını yaraladı. Nasıl telafi edilecek?
    </strong>
   </p>
   <p>
    Türkiye caydırıcılık ihtimali en yüksek seçeneği tercih etti. Şu aşamadan sonra Suriye normalden çok daha ihtiyatlı hareket edecek.
   </p>
   <p>
    <strong>
     -Esed rejiminin bundan sonra da tahriklerine devam etmesi durumunda Ankara nasıl hareket edecek? Savaş kartı masada mı?
    </strong>
   </p>
   <p>
    Daha önce de sınır ihlali anlamına gelebilecek birtakım tahrikler yaşandığı dikkate alındığında Suriye tarafının Türkiye’yi zor durumda bırakma gibi bir tutum içinde olduğu görülüyor. Hukuki anlamda saldırı olarak tanımlanamayacak birtakım eylemler ile Türkiye’yi tahrik eden Suriye, bizi iki zor seçenek arasında bırakıyor. Türkiye ya tek başına müdahale anlamına gelebilecek maceravari tedbirler alacak ya da bu tahrikler karşısında etkili önlemler alamayarak ciddi prestij kaybına uğrayacak. Bu noktada Türkiye ciddi bir stratejik tercih yapmalı. Eğer Suriye’de resmî ve hukuki olarak bir iç savaşa dönüşen çatışmada muhaliflerin yanında olduğunu açık bir şekilde belirtirse (ki aslında bunu artık çok daha net bir şekilde vurguluyor), Türkiye meşru çerçevede kalarak Esed rejiminin sona ermesi için var olan kanalları kullanmak durumunda. Mevcut duruma bakıldığında Esed ile Türkiye arasında tamiri mümkün olmayan ciddi bir çatlak olduğu söylenebilir; dolayısıyla Türkiye için tercih yapmanın da buna göre oldukça kolay olduğu sonucuna varılabilir. Ama önemli olan artık muhaliflerin meşru yollardan desteklenmesi, doğrudan bir müdahale değil.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FEF8D1125D887DF48FBB38270F9DB788?newsId=32970), [web.archive.org (arşiv bağlantısı)](http://web.archive.org/web/20130814121945/http://www.aksiyon.com.tr:80/aksiyon/newsDetail_getNewsById.action;jsessionid=FEF8D1125D887DF48FBB38270F9DB788?newsId=32970)
