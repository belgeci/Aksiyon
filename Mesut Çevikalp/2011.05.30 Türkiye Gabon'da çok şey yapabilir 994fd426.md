# Türkiye Gabon’da çok şey yapabilir

*Mesut Çevikalp 2011.05.30*

<font class="agenda2NewsSpot">
 Gabon Milli Savunma Bakanı Rufine Pacome Ondzounga, birbirini geç fark eden iki ülkenin ilişkilerinin hızla ilerlediğini söylüyor: “Mutabık kaldığımız Türk elçiliğinin açılmasını, THY’nin direkt seferlerine başlamasını dört gözle bekliyoruz.”
</font>
<font class="newsDetail">
 <p>
  <p class="MsoNormal">
   Gabonlu balıkçı ummadığı bir anda karşılaştı onunla. Çevresindeki kalabalıktan ürktü ilk başta. Çıplak ayaklarıyla yanına gelen kır saçlı adamın sıcak tavrı bozdu suskunluğunu. Belki de ilk kez hâlini hatırını soran bir ‘beyaz’a sıkıntısını anlattı. Bundan sonrasını Cumhurbaşkanı Abdullah Gül’den dinleyelim: “Çok sakin bir kıyıydı. Öyle olduğunu görünce ben de rahat yürümek istedim. O arada o balıkçıyı gördüm. Kayığına baktım, birkaç değişik küreği vardı. Bu kayıkla okyanusa nasıl açıldığını sordum. ‘Birkaç kişi gidiyoruz’ dedi. Ağ atıyorlarmış ama kayığa çekmiyorlarmış. Ağları kıyıya çekip orada topluyorlarmış. ‘Bir motorunuz olsa daha iyi olmaz mı?’ dedim. Bizim için çok lüks anlamında baktı. ‘Size motor gönderelim’ dedim. Rüya görüyormuş gibi oldu.”
  </p>
  <p class="MsoNormal">
   Gül’ün 24-26 Mart’ta düzenlediği tarihî Gabon ziyareti, Libreville sahilinde yalınayak yürümesi ve fakir balıkçıyla yaptığı bu sohbetle özdeşleşmişti adeta. Anı yansıtan karelere büyük ilgi göstermişti yazılı ve görsel medya organları. Sadece sahildeki yürüyüş değil, ziyaretin tamamı oldukça sıcak bir atmosferde geçmişti. Gabon Cumhurbaşkanı Ali Bongo Ondimba’nın Gül onuruna verdiği yemek, ziyaret kapsamında düzenlenen ilk iş konseyi ve Türk okulu ziyaretindeki duygu yüklü sahneler, adeta kabuklarını kıran bu iki ülkenin aralarındaki mesafeleri kaldırmaya niyetlendiklerini yansıtmıştı tüm dünyaya.
  </p>
  <p class="MsoNormal">
   Cumhurbaşkanı Gül, ziyareti boyunca bir araya geldiği Gabonlulara ‘Biz paylaşmak için, beraber çalışıp beraber kazanmak için geldik’ demişti. İmzalanan anlaşmalara bu şekilde bakılmasını istemişti. Gabon’dan gelen haberler bir ay önce atılan temellerin tuttuğunu yansıtıyor. 10-13 Mayıs’ta İstanbul’da düzenlenen 10. Uluslararası Savunma Sanayii Fuarı’na (IDEF-11) katılmak üzere Türkiye’ye gelen Gabon Milli Savunma Bakanı Rufine Pacome Ondzounga, Gül’ün tarihî ziyaretinin adeta bomba etkisi yaptığını söylüyor.
  </p>
  <p class="MsoNormal">
   Ondzounga, “Burada kendimi evimde hissediyorum.” diyecek kadar seviyor Türkiye’yi. İki kez İstanbul’a, bir kez de Ankara’ya gelmiş. Her seferinde memnun ayrılmış: “Türklerin çok misafirperver oldukları anlatılırdı bana. Bunu bizzat yaşayarak test ettim. Bunun yanında Türk yemekleri de nefis. Çokkültürlü bu kentte (İstanbul) gezmek çok güzel. İlk fırsatta yeniden geleceğimden şüpheniz olmasın.”
  </p>
  <p class="MsoNormal">
   Türkiye ile Gabon arasında son dönemde yaşanan yoğun trafiği hatırlatıp ikili ilişkilerin seyrini soruyoruz. Ondzounga, geç tanışan iki devletin hızlı yol aldığını vurguluyor: “Türkiye’nin son yıllardaki Afrika açılımının farkındayız. Afrika ülkeleriyle ticari ve diplomatik ilişkiler kuruyor. Gabon hükümeti olarak Türkiye ile ilişkilerimizi hem siyasi hem de ekonomik alanda geliştirmek istiyoruz. Niyetimizi Sayın Cumhurbaşkanı Abdullah Gül’ün ziyaretinde açıkça dile getirdik. Sevindirici olan Türkiye’nin de Gabon ile ilişkilerini geliştirmek istemesi. İmzalanan önemli anlaşmalar her iki ülkenin niyetini çok net teyit ediyor.”
  </p>
  <p class="MsoNormal">
   Ondzounga, ziyaret kapsamında imzalanan anlaşmaların Gabon ile Türkiye’yi birbirine daha da yakınlaştıracağını aktarıyor: “Diplomatik ilişkilerden askerî alana ve savunma alanına kadar çok geniş yelpazede anlaşmalar imzaladık (Hükümetler Arası İşbirliği Anlaşması, Askerî Çerçeve İşbirliği Anlaşması, Diplomatik Pasaportlara Vize Muafiyeti Anlaşması, Dışişleri Bakanlıkları Arasında Siyasi İstişare Mekanizması Kurulmasına İlişkin Mutabakat Muhtırası ve Savunma Bakanlıkları Arasında Niyet Beyanı). Biz bu anlaşmaların bir an önce hayata geçmesi için üzerimize düşenleri yerine getiriyoruz. Türkiye de aynı şekilde adım atıyor.”
  </p>
  <p class="MsoNormal">
   Hızla kalkınan Türkiye’den ciddi destek beklediklerini vurgulayan Ondzounga, Türklerin çoğu milletlerden farklı olarak ‘kazan-kazan’ düşüncesiyle Gabon’a gelmelerinin kendilerini olumlu etkilediğini anlatıyor: “Türkiye’den Gabon’a gelen Türkler her iki milletin çıkarına hizmet ediyor. İş adamlarınız, eğitimcileriniz hem Gabon hem de Türkiye menfaatine olan işlere imza atıyorlar. Bu tablo, Gabonluların Türkiye’yi kendilerine yakın görmelerini sağlıyor. Gabonlu iş adamları artık daha sık geliyorlar Türkiye’ye. Türklerle daha fazla ortak iş yapıyorlar. Gabon’a gelen Türk iş adamların sayısı da artıyor bunun yanında. Özellikle orman ürünleri ve yer altı kaynakları ile ilgili önemli imzalar atıldı iki ülke arasında. Gabon hükümeti olarak Türklerin önemli yatırımlara imza atacaklarını, karşılıklı ticaret hacmini büyüteceklerini düşünüyoruz. Her iki ülkede bu yönde niyet ve potansiyel mevcut.”
  </p>
  <p class="MsoNormal">
   Hükümetler arası görüşmelerde Türk Hava Yolları’nın (THY) Gabon’a direkt sefer koymasının da konuşulduğunu, Türkiye’den bu yönde bir adım atmasını beklediklerini, olası seferlerin ortak ticaret hacminin katlanarak artmasına vesile olacağını söylüyor Bakan Ondzounga: “Şu an vizeler üzerinde çalışıyoruz. Ticaret ve iş hacmine paralel olarak vizelerin kaldırması da söz konusu olabilir. THY’nin ülkemize direkt uçmasını can-ı gönülden istiyoruz. Bize düşen hazırlıkları yaptık. Ancak seferlerin başlamasına Türkiye karar verecek. Seferler başlarsa iki ülke arasındaki bağlar daha da güçlenecek. Seferler başlarsa vize rejiminde de değişikliğe gidilebilir. İnşallah seferler en kısa sürede başlar.”
  </p>
  <p class="MsoNormal">
   Konuk bakana Gül’ün ziyaretinde imzalanan savunma anlaşmalarının mahiyetini soruyoruz. Türkiye’yi savunma sanayii alanında başarılı gördüklerini, Türkiye’den hem asker yetiştirme hem de savunma teknolojisi transferi noktasında işbirliğine hazırlandıklarını aktarıyor: “Türkiye milli savunma teknolojisini hızla geliştiriyor. Fuar çok donanımlıydı. Türkiye’nin savunma teknolojisinde hızlı bir ilerleme katettiğini 10. Uluslararası Savunma Sanayii Fuarı’nı gezerek anlıyorsunuz. Türkiye’den milli savunmamızı kalkındırmak için ciddi yardım bekliyoruz. Sadece savunma alanında da değil. Askerî alanda da işbirliği düşünüyoruz. Türk ordusu bize göre çok profesyonel. Asker öğrencilerimizin eğitimlerinin bir bölümünü Türkiye’de sürdürmeleri sağlanabilir. Formasyonlarını artırmak için Türkiye’ye gönderebiliriz. Sizin bu yöndeki birikiminizden yararlanmak istiyoruz.”
  </p>
  <p class="MsoNormal">
   Bakan Ondzounga, Türkiye’de eğitim alan Gabonluların sayısının geçmişe oranla oldukça fazla olduğunu da hatırlatıyor. Ona göre bu durum iki ülke arasında artan ilişkilerin göstergesi: “Türkiye’ye askerlerin yanında uçuş eğitimi ve tıp alanlarında da öğrenci göndermek istiyoruz. BM En Az Gelişmiş Ülkeler Konferansı’nda konuşan Erdoğan, gelecek yıldan itibaren yabancı ülkelerden gelen öğrencilere yeni burslar sağlayacaklarını söyledi. Biz söz konusu imkânı en iyi şekilde değerlendirmeye çalışacağız. Umarım Türkiye Gabon’a daha fazla burs sağlar, biz de daha fazla öğrenci göndeririz size.”
  </p>
  <p class="MsoNormal">
   Gabon’da şu an yerleşik olarak 5 Türk yaşıyor;
   <span>
   </span>
   üç yıl önce açılan Uluslararası Ekol Türk Okulu’nun öğretmenleri ve aileleri... Gül’ün ziyaret ettiği Türk okuluna çok değer verdiklerini söylüyor Savunma Bakanı Ondzounga: “Türk okulu aramızdaki ilişkileri geliştiren önemli unsurlardan biri oldu. Gabon hükümeti Türk okulunun gelişmesi için üzerine düşen görevleri yerine getirecektir. Türk öğretmenleri açmış oldukları bu okulda gençlerimize çok kaliteli eğitim veriyorlar. Uluslararası standartlarda eğitimin yanında İngilizceyi de öğretiyorlar. Okuldan, öğretmenlerinden çok memnunuz. Gerek Türk hükümetine gerekse okulun açılmasını sağlayan Türk iş adamlarına çok teşekkür ediyoruz. Keşke ülkemizde daha fazla Türk okulu açılsa.”
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   KARA KITANIN EN ZENGİN VE SORUNSUZ ÜLKESİ
  </p>
  <p class="MsoNormal">
  </p>
  <p class="MsoNormal">
   Orta Afrika’nın batısında yer alan ülkenin resmî adı Gabon Cumhuriyeti. Batıda Atlas Okyanusu, kuzeyde Ekvator Ginesi ve Kamerun, doğuda ise Kongo ile çevrili. 15. yüzyılda Portekizliler tarafından keşfedilen Gabon, 1800’lerin sonunda Fransız sömürgesi olur. Bağımsızlığını 17 Ağustos 1960’ta kazanır. 2009 sayımına göre ülkenin nüfusu yaklaşık 1,5 milyon. Nüfusun yüzde 20’sini Müslümanlar, yüzde 70’ini Hıristiyanlar, yüzde 10’unu ise Animistler oluşturuyor. Ülke ekonomisi madenciliğe dayanıyor. Dünyanın 4. büyük manganez yataklarına sahip. Petrol ve uranyum yatakları açısından da oldukça zengin. Ülkedeki bir diğer önemli sektör ise orman ve orman ürünleri. Gabon az nüfusu ve zengin doğal kaynaklarından ötürü bölgenin en zengin, huzurlu ve sorunsuz ülkesi. Kişi başına gelir seviyesinde Afrika’da ilk sıralarda. 58 farklı dilin konuşulduğu ülkenin resmî dili Fransızca. Ülkede 10 bini aşkın Fransız yerleşik olarak yaşıyor. Ülkenin 3. Cumhurbaşkanı Ali Bongo Ondimbo, sonradan Müslümanlığı seçen eski devlet başkanının oğlu.
  </p>
 </p>
</font>

## Yorumlar

### Taner ABAKLI, 2011-06-02
> Harika bir haber olmuş. Devamını bekliyoruz.

Kaynak: [www.aksiyon.com.tr](http://www.aksiyon.com.tr:80/aksiyon/haber-29535-turkiye-gabonda-cok-sey-yapabilir.html), [web.archive.org (arşiv bağlantısı)](http://web.archive.org/web/20110811102055/http://www.aksiyon.com.tr:80/aksiyon/haber-29535-turkiye-gabonda-cok-sey-yapabilir.html)
