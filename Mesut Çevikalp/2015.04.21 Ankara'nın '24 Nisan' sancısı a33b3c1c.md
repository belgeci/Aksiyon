# Ankara'nın '24 Nisan' sancısı

*Mesut Çevikalp 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   ‘1915 sorunu’ karşısında makul, sürdürülebilir bir politika geliştirilemedi. türkiye’nin tezleri dünyaya mal edilemedi. tepkileri savuşturmak üzerinden yürütülen söylem sınır ötesinde ankara’nın elini zayıflatıyor.
  </p>
 </blockquote>
 <p>
  24 Nisan’ Ankara’nın kronikleşen sancısı! Her yıl dönümünde gerilir, terler başkent. Öteleyemediği süreci en az hasarla atlatmak için türlü yollar dener. Ancak yarayı kurutmayan, geçici pansumandan ötesini de ortaya koyamaz. Sorun sene-i devriyesine kadar savuşturulur! Neşter vurulmayan yara daha da derinleşir hâliyle…
 </p>
 <p>
  Ermenilerin ‘soykırım’ iddialarını temsil eden ‘24 Nisan’ sancısı bu yıl daha erken, daha şiddetli sardı Ankara’yı. Ankara Washington’a, ABD Başkanı Barack Obama’nın geleneksel ‘anma’ konuşmasına kilitlenmişken beklenmeyen bir yerden, Vatikan’dan geldi ilk atış! Katolik dünyasının ruhani lideri Papa Francis, 12 Nisan’da düzenlenen ayininde, 1915’te yaşananları ‘soykırım’ olarak nitelendirdi. ‘Ermenilerin 20. yüzyılda soykırıma uğrayan ilk toplum’ olduğunu iddia etti! Papa’nın bir cümlelik çıkışı Vatikan’ın, Katolik dünyasının 1915 duruşunu değiştirdi hâliyle…
 </p>
 <p>
  Papa’nın çıkışı domino etkisiyle Avrupa’ya yansıdı. İtalya Dışişleri Bakanı Paolo Gentiloni hükümet olarak Papa’nın arkasında durduklarını açıkladı. Papa’nın çıkışından 4 gün sonra toplanan Avrupa Parlamentosu (AP) Türkiye’ye ‘soykırımı tanı’ çağırısında bulundu. AP vekillerinin genel kuruldan geçirdiği karar Türkiye ile Ermenistan’ı 1915 konusunda anlaşmaya davet ediyor. Metinden son dakikada çıkarılmış olsa da karar, Avrupa Birliği üye devletleri üzerindeki ‘soykırım’ı tanı baskısını artırdı. Benzer bir etkileşim Washington için de söz konusu. Önceki 24 Nisan mesajlarında ‘yeds meghern’ (büyük kırım) tabirini kullanan Obama’nın bu yıl ‘soykırım’ ifadesine vurgu yapabileceği belirtiliyor.
 </p>
 <p>
  24 Nisan’ın bu yıl daha çetin, sancılı geçmesinin temelinde ‘1915’in 100. yıl dönümü var. Erivan ile diaspora 2015’i ‘soykırım’ı dünyaya mal etme kampanyasına dönüştürdü. 2000 yılından itibaren de küresel lobicilik faaliyetlerine hız verdi. Farklı dillerde ‘soykırım’ iddialarını savunan onlarca belgesel, film ve kitap yayımladı. Diğer bir tabirle 100’üncü yıl dönümünde 1915 davasına asıldı. Buna karşılık Ankara yeni bir inisiyatif geliştiremedi. Bugünlerde sınır ötesinden gelen tazyiki ‘bir kulağımızdan girer ötekinden çıkar’ gibi içi boş söylemlerle karşılamaya çabalıyor. Maalesef Türk hükümetinin hazırlıksız, yetersiz hâli Ermeni diasporasının elini güçlendiriyor.
 </p>
 <p>
  Hâlbuki mevcut hükümet 2000’lerin başında ülkeyi 1915 kıskacından kurtarmanın formülünü bulmuştu. Erivan ile yeniden kurulacak siyasi ve ekonomik ilişkilerin diasporanın elindeki ‘soykırım’ kartını düşüreceğini hesaplıyordu. Bu çerçevede bir dizi adım da attı. 2007 yılında Erivan’a yönelik yeni bir yakınlaşma süreci başlattı. Bir yıl sonra 11. Cumhurbaşkanı Abdullah Gül Erivan’a giderek açılımı güçlendirdi. Taraflar arasında başlayan normalleşme görüşmeleri 2009’da İsviçre/Zürih’te imzalanan ‘normalleşme’ protokolleriyle resmiyete girdi. Ancak AKP devamını getiremedi. Ermenistan ile normalleşme sürecinin Azerbaycan ayağını doğru yönetemedi. Bakü’yü çözüme dâhil edemedi, onları da tatmin edecek adımların atılmasını sağlayamadı. Günün sonunda 1915 sorununu tarihe gömme fırsatını kaçırdı.
 </p>
 <p>
  Peki, süreç bundan sonra nasıl evrilecek? Ermeni Patriği Mesrob Mutafyan’ın yakın bir arkadaşı, tünelin ucundaki ışığı gören Ermenilerin ‘soykırımı’ dünyaya mal etme hevesinden artık geriye dönmeyeceğini söylüyor: “Ermenistan ekonomik açıdan diaspora yardımlarına muhtaç durumda. Dışarıdan gelen yardımlarla ayakta kalıyor. Türkiye ile normalleşme protokolleri Erivan’ı diasporanın gölgesinden kurtaracaktı. Ekonomisini güçlendirecekti. 1915 krizini masadan kaldırmanın yegâne yolu Ankara’nın Erivan ile ilişkilerini Bakü dengesini de gözetecek şekilde yeniden rayına oturtması. Aksi hâlde küresel rüzgâra karşı duramaz.”
 </p>
 <p>
  Kudüs Ermenilerini çalışan bir uzman, ‘soykırımı’ dünyaya mal etmenin işin ilk adımı olduğunu, ikinci aşamada Türkiye’den mal, toprak tazminatı koparma sürecinin geleceğini belirtiyor: “Türk hükümetinin 1960’tan bu yana küreselleşen 1915 sorununa karşı oturmuş bir politikası yok. 24 Nisan’dan 24 Nisan’a, dışarıdan gelen tepkilere göre yürüttüğü söylem siyaseti var. Maalesef bu pozisyonu Türkiye’nin elini zayıflatıyor. Bu noktadan sonra Ankara’nın çıkaracağı yeni belgeler bile haklılığını dünyaya mal etmeye yetmez. Yeni bir söylem de geliştirmeli.”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/guncel/ankaranin-24-nisan-sancisi_550639), [web.archive.org (arşiv bağlantısı)](http://web.archive.org/web/20150801213744/http://www.aksiyon.com.tr/guncel/ankaranin-24-nisan-sancisi_550639)
