# Avrupa’nın önceliği ırkçılıkla mücadele!

*Mesut Çevikalp 2010.11.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa Konseyi Parlamenter Meclisi Başkanı Mevlüt Çavuşoğlu, Bakanlar Komitesi Başkanlığı’nın Türkiye’ye geçişini örgütün ihtiyaç duyduğu reform sürecine girebilmesi için fırsat olarak görüyor. Yeni dönemde Konsey dinler arası diyaloğu da destekleyecek.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Üstlendiği önemli vazife gereği bir ayağı Türkiye’de, diğer ayağı Avrupa’da. Avrupalılara Türkiye’nin, Türklere de Avrupa’nın hassasiyetlerini anlatıyor. Her iki tarafta etkili olabilmeyi tam demokrasiyi savunmasına borçlu olduğunu söylüyor. İnsan hakları, ifade özgürlüğü ve ırkçılık hususlarındaki
    <span>
    </span>
    net tavrının kendisini bugünkü noktaya taşıdığına inanıyor. Avrupa Konseyi Parlamenter Meclisi (AKPM) Başkanı Mevlüt Çavuşoğlu’ndan bahsediyoruz. Çavuşoğlu 10 ay önce AKPM Başkanlığına seçilmişti. 47 üye devletten 800 milyon insanı temsil eden AK Parti Antalya Milletvekili Çavuşoğlu, 2 yıl boyunca bu kritik makamda kalacak. Çavuşoğlu, Avrupa Konseyi Bakanlar Komitesi Dönem Başkanlığının Türkiye’ye geçişi vesilesiyle bulunduğumuz Strasbourg’da sorularımızı cevapladı. Türkiye’nin dönem başkanlığını, Avrupa Konseyi ve organlarının ihtiyaç duydukları reformları gerçekleştirebilmeleri için bir fırsat olarak görüyor.
   </p>
   <p class="MsoNormal">
    AKPM Başkanı Mevlüt Çavuşoğlu, Avrupa Konseyi Meclisi ve Bakanlar Komitesi başkanlıklarının Türkiye’ye geçmesini kendisinin yanı sıra geneli itibarıyla Konsey’in de olumlu karşıladığını anlatıyor. Çavuşoğlu; AKPM ile Bakanlar Komitesi’nin, ayrı organlar olmalarına rağmen, Türkiye başkanlığı döneminde öncelik verilecek konular noktasında ortak hareket etmelerini 69 yıllık örgüt için bulunmaz bir fırsat olarak görüyor. Bu çerçevede Dönem Başkanı Türk Dışişleri Bakanı Ahmet Davutoğlu ile birlikte çalışacaklarını ifade ediyor: “AKPM ile yeni dönem başkanı Türkiye’nin Konsey’in geleceğine yönelik hedef öncelikleri örtüşüyor. AKPM gibi Türkiye de 69 yıllık Avrupa Konseyi’nin ve organlarının değişen dünya şartlarına ayak uydurması için reform sürecine girmesi gerektiğini düşünüyor. Konsey ve organlarının, AİHM ve komitelerin tıkandığı noktalar var. Türkiye başkanlığı döneminde örgütün hızlı bir reform sürecine girmesi düşünülüyor. Bu isteğin altında Türkiye’nin dinamik ve çok yönlü politika yürütebilmesinden yararlanma düşüncesi yatıyor. Türkiye ile beraber bu örgütün Avrupa’da insan hakları, hukuk düzeni ve demokrasinin yol göstericisi olması için çalışacağız.”
   </p>
   <p class="MsoNormal">
    Reform konusunda ilk adımı attıklarını söylüyor: “Reform çerçevesinde 11 kişilik bir geçici komisyon kurduk. Meclis’in yapısını izleyeceğiz. AİHM yargıçlarının kalitesini artırmak için de ülkeler nezdinde uluslararası bir panel oluşturmayı düşünüyoruz.” Çavuşoğlu, Avrupa Konseyi’nin, dolayısıyla da AKPM’nin uluslararası düzeydeki etkinliğini artırmak için Konsey’e yeni üyeler çekmeye çalıştıklarını söylüyor: “Örgütü etkinleştirme için Avrupa’ya komşu olmayan bazı devletleri de misafir kimliğiyle Konsey’e çağırmayı planlıyoruz. Belarus’u örgüte dâhil etmek ilk hedefimiz.”
   </p>
   <p class="MsoNormal">
    DİNÎ TEMSİLCİLERİ DİYALOG İÇİN AKPM’DE BULUŞTURACAĞIZ
   </p>
   <p class="MsoNormal">
    Yeni dönemde dinler arası diyaloğu artırıp yabancı karşıtlığı ve ırkçılığa karşı yeni bir inisiyatif oluşturmayı hedeflediklerini anlatıyor Çavuşoğlu. Türkiye’nin bu yönde ‘Seçkin Şahsiyetler Grubu’yla önemli adımlar attığını hatırlatıyor: “AKPM olarak çokkültürlü Avrupa toplumlarında baş gösteren hoşgörüsüzlük ve ırkçılığı çok tehlikeli görüyoruz. Avrupa’da ırkçı partilerin güç kazanmasından endişe duyuyoruz. Bu tehlikeyle mücadele konusunda konseyin daha aktif bir rol üstlenmesi gerekiyor. Ahmet Davutoğlu’nun önerisiyle kurulan 9 üyeli ‘Seçkin Şahsiyetler Grubu’ Avrupa kıtasında saha çalışmaları yürüterek ırkçılığın, yabancı düşmanlığının beslendiği noktaları ortaya çıkaracak. Özellikle kültürler arası diyaloğa yönelik yeni inisiyatifler almaya çalışacağız. Ziyaret ettiğim ülkelerde dinî liderlerle de görüşüyorum. Nisanda da burada kültürler arası diyaloğun durumuyla ilgili toplantılar düzenleyeceğiz. Her dinden temsilciler gelecek. Nisan ayında da Başbakanımız ve İspanya Başbakanı’nı kültürler arası diyalog gündemiyle Strasbourg’a davet edeceğiz.”
   </p>
   <p class="MsoNormal">
    AKPM Başkanı olarak Avrupa kıtasındaki sorunlu devletlere kritik ziyaretler yaptığını, yeni dönemde de Karabağ sorununa eğileceklerini belirtiyor: “Avrupa Konseyi içindeki sorunları çözmeye çalışıyoruz. Onun için ilk ziyaretlerimi Arnavutluk, Bosna gibi ülkelere yaptım. Arnavutluk’u en son Venedik Komisyonu’na havale ettik. O da hukuki bir görüş belirtecek. Bosna Hersek’te anayasayı seçimden önce ne yazık ki değiştiremediler. Sırbistan Devlet Başkanı Tadiç’i sorunu görüşmek üzere Konsey’e davet ettik. Yeni bir adım olarak Karabağ ile ilgili alt komisyon kuruyoruz. Ocak ayında bunu gündeme getireceğiz. Başkan olduğumdan bu yana Azerbaycan ve Ermenistan delegasyonlarıyla 5 defa görüştüm. Sorunun çözümü için daha aktif olacağız.”
   </p>
   <p class="MsoNormal">
    Ermenistan ve Kıbrıs Rum Kesimi
    <span>
    </span>
    ziyaretlerinin Türkiye’de çok tartışıldığını hatırlatıyoruz. Türkiye’de bu ziyaretlerin büyütülmesine anlam veremediğini söylüyor: “Türkiye Kıbrıs Rum Kesimi’ni tanımasa da, onlar buranın bir üyesi. Başkan olduktan sonra iki kez gittim Rum Kesimi’ne. Tüm Avrupa’nın üye olduğu uluslararası bir örgütün başkanısınız. Dolayısıyla böyle bir toplantı Kıbrıs Rum Kesimi’nde oldu diye gitmemem mümkün olamaz. İkinci ziyaretimde de güneyde ne kadar kaldıysam, kuzeyde de o kadar kaldım. İki tarafın dinî liderleriyle bir araya geldim. Onlara, verdikleri olumsuz mesajların barışı engellediğini anlattım. Kuzey Kıbrıs’tan hiçbir itiraz gelmediği gibi teşekkür de ettiler. Türkiye’de niye eleştiriliyor, anlamıyorum.”
   </p>
   <p class="MsoNormal">
    AKPM Başkanı da olsa, bir Türk milletvekili olarak Çavuşoğlu’nun Erivan temasları da dikkatle izlenmişti. Özellikle ziyaret öncesinde, sözde soykırım anıtına gidip gitmeyeceği konusu gündeme taşınmıştı: “Resmî program hazırlanırken biz kendilerine söyledik. Koymayın, gidemeyiz dedik. AKPM Başkanı buraya gidecek diye bir şey yok. Önceki başkanlar gitmiş olsaydı bile, ben gitmezdim. Tabii aşırı partiler buna sert tepki gösterdi…”
   </p>
   <p class="MsoNormal">
    AKPM Başkanı şapkasıyla zaman zaman Türk hükümetine bazı tavsiye ve uyarılarda bulunduğunu, gerek Başbakan Erdoğan’ın gerekse diğer yetkililerin kendisine çok olumlu yaklaştıklarını vurguluyor. AKPM olarak Türkiye’deki seçim barajının yüksek olduğunu söylediklerini ancak bu noktada herhangi bir yaptırımın bulunmadığını, son kararın Türkiye’ye kaldığını dile getiriyor: “AKPM olarak yüzde 10 seçim barajını yüksek buluyoruz. Ama Sayın Başbakan, en azından bu seçimlerde yüzde 10 barajının düşürülmeyeceğini açıkladı. Kendilerinin bileceği bir konu. AKPM buna karışamaz.”
   </p>
   <p class="MsoNormal">
    Hükümete ikinci uyarılarının da demokratikleşme yasalarının uygulanması noktasında olduğunu söylüyor: “Bir sürü yasa çıkarıyorsunuz, buraya uygun; ama bir bakıyorsunuz uygulamada yok. Burada gözümüzle görüyoruz olayları ve bunları da anlatmamız lazım.” Çavuşoğlu, Türkiye’nin imzalayıp da TBMM’den geçirmediği ya da hiç onaylamadığı Avrupa konvansiyonlarının da dönem başkanlığı süresince onaylanacağını düşünüyor: “Türkiye Bakanlar Komitesi Başkanlığını devraldı. Yükümlülüklerini yerine getirmesi gerekir.”
   </p>
   <p class="MsoNormal">
    Peki, AK Parti milletvekili olup da ‘AKPM Başkanı’ sıfatıyla hükümeti eleştirmek zor olmuyor mu? Çavuşoğlu’nun cevabı çok net: “Biz burada birtakım şeyleri görüyoruz. Tabii bunu da Türkiye’ye anlatmamız lazım. Delegasyonların görevi de bu. Türkiye’nin eksiklerini de söylemek gerekir. Körü körüne destek olmaz. Hükümet doğru şeyler yaptığı zaman, hep birlikte destek veriyoruz. 12 Eylül’deki referandum paketine destek verdik.”
   </p>
   <p class="MsoNormal">
    Türk delegasyonunun uyumunu soruyoruz. TBMM’deki siyasi bölünmüşlüğün AKPM’ye de yansıdığını, özellikle 2007’de açılan kapatma davasından sonra ciddi görüş ayrıkları yaşandığını anlatıyor. Seçim sürecinde CHP ve MHP’den destek alamadığını belirtiyor: “MHP’li Tuğrul Türkeş, seçilme sürecinde tam oy vereceği sırada salondan dışarı çıktı. Telefon ettim. Bana ‘Kredi kartımla ilgili bir sorun var, gelip oy kullanacağım.’ dedi, ama gelmedi. CHP’li Birgen Keleş ise bana karşı ‘hayır’ oyu kullandı. Neden diye sorduğumda, ‘Oyumun hesabını size mi vereceğim!’ dedi. Türk vekiller böyle tavır alırken, Azerbaycan Milletvekili Paşayeva, oylamaya yetişebilmek için Frankfurt’tan Strasbourg’a taksiyle geldi. Tek oy farkla kazandım.”
   </p>
   <p class="MsoNormal">
    Delegasyondaki ayrılıklara rağmen mevcut 12 vekilli temsili yeterli görmüyor Çavuşoğlu: “Türkiye nüfusu bakımından burada 18 milletvekiliyle temsil edilmeli. Yakında bu yönde bir adım da atabilir Türkiye.”
   </p>
   <p class="MsoNormal">
   </p>
   <p class="MsoNormal">
    YEDİ DİL BİLEN İLK AKPM BAŞKANI
   </p>
   <p class="MsoNormal">
   </p>
   <p class="MsoNormal">
    1968 Alanya doğumlu Mevlüt Çavuşoğlu AK Parti kurucu üyelerinden. Son iki seçimde (2002-2007) Antalya milletvekili olarak meclise girdi. 2002’den bu yana Avrupa Konseyi Parlamenter Meclisi (AKPM) Türk Delegasyonu’nda yer aldı, başkanlığını yürüttü. AKPM Siyasi İşler Komisyonu, Denetim Komisyonu, Belarus Alt Komite üyelikleri ile Göç Alt Komite ve Göç Mülteciler ve Nüfus Komisyonu başkanlıklarını üstlendi. ‘Çevre Ekonomisi ve Sürdürülebilir Kalkınma’ konulu doktorasını İngiltere’deki London School of Economics’te çalıştı. İngilizce, Japonca, Almanca başta olmak üzere 7 dil bilen Çavuşoğlu, evli ve 1 çocuk babası.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=27988), [web.archive.org (arşiv bağlantısı)](http://web.archive.org/web/20120501164029/http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=27988)
