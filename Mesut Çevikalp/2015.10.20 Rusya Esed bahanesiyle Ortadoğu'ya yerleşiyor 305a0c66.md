# Rusya, Esed bahanesiyle Ortadoğu’ya yerleşiyor

*Mesut Çevikalp 2015.10.20*

<div class="pNewsDetailMainContent ctx_content" itemprop="articleBody">
 <p>
  Rusya, 30 Eylül’de Suriye’de giriştiği hava operasyonunu, kara ve deniz kuvvetlerini devreye sokarak derinleştiriyor. Moskova’nın Rus gönüllü birliklerini Suriye cephesine sevk hazırlığına soyunması bölgedeki varlığını pekiştirme hamlesi diye okunuyor. Rusların Ukrayna ile başlayan, Kırım’la süren, Suriye’ye kadar inen ‘sıcak sulara açılma’ hamlesi hâliyle Batı cephesinde yeni reaksiyonlara yol açıyor.
 </p>
 <p>
  Rusya uzmanı Doç. Dr. Hakan Kırımlı ile Moskova’nın Suriye hamlesini, bu hamlenin Rusya’ya dönüşünü, Suriye ve Ortadoğu’ya yansımasını konuştuk. Bilkent Üniversitesi Öğretim Üyesi Doç. Dr. Kırımlı, Moskova’nın Suriye cephesindeki varlığını Batı karşısında Ukrayna ve Kırım meselesinde elini güçlendirme unsuru olarak kullandığını düşünüyor.
 </p>
 <p>
  <strong>
   -Rusya’nın Suriye hamlesinin ardındaki gerçek ne?
  </strong>
 </p>
 <p>
  Batı’nın Ukrayna ve Kırım krizleri karşısındaki sessizliği Rusya’yı cesaretlendirdi. Suriye çıkarmasını da ‘Esed rejimine arka çıkıyoruz’ bahanesiyle yaptı. Rus lider Vladimir Putin’in asıl hedefi Rusya’yı Suriye üzerinden Ortadoğu’da kalıcı hâle getirmek. Moskova’nın derdi Esed’i korumak, terör örgütü IŞİD’i bertaraf etmek değil. Esed düşse bile bugünkü varlığı Moskova’yı Suriye’nin geleceğinde etkili kılacak.
 </p>
 <p>
  <strong>
   -Operasyonun Moskova’ya etkileri nasıl olur?
  </strong>
 </p>
 <p>
  Suriye operasyonunun iç siyasete bakan yönü Moskova’nın lehine. Putin, Ukrayna savaşı ve Kırım işgali sebebiyle ülkede baş gösteren ekonomik ve siyasi buhranı Suriye operasyonuyla örtüyor. Halk nazarında azalan popülaritesi yeniden yükseldi keza. Çarlar içeride sıkıştıklarında ordularını sınır ötesinde sefere çıkarırlardı. Putin de aynı taktikle Suriye cephesi üzerinden Rus halkının milliyetçilik duygularını köpürtüyor. Kendine yönelik siyasi baskıları esnetiyor. Ülke içinde ‘dünyayı fetheden lider’ algısı oluşturuyor.
 </p>
 <p>
  <strong>
   -Putin Suriye üzerinden Ukrayna-Kırım pazarlığı mı yapıyor?
  </strong>
 </p>
 <p>
  E tabii. Putin Suriye müdahalesini Batı karşısında Ukrayna ve Kırım pazarlığında elini güçlendirmede kullanıyor. Sovyetlerin Ortadoğu sınırlarında boy göstererek Batı’nın Ukrayna ve Kırım direncini kırmaya çalışıyor. Suriye operasyonu ile Ukrayna’ya askerî sevkiyatlarını gözden kaçırdı. Kırım işgalini, orada yaşanan insan hakları ihlallerini küresel gündemden düşürdü. Suriye’de Batı ile masaya oturma hâlinde ‘Kırım’ı unutun artık’ kartını oynayacak. Ukrayna’nın doğu kısmını da ‘Transdinyester’ hâline çevirmeye çalışacak. Özetle Moskova Suriye’deki varlığını Batı ile ayrıştığı her meselede kaldıraca çeviriyor.
 </p>
 <p>
  <strong>
   -Sahada IŞİD’i nasıl kullanıyor?
  </strong>
 </p>
 <p>
  Putin Suriye’deki IŞİD varlığını çok yönlü kullanıyor. Suriye’ye müdahalede gerekçe yapmasının yanında Çeçenistan’a yönelik operasyonlarına da malzeme yapıyor. IŞİD’in Çeçenler arasına sızdığı argümanıyla o bölgeyi de bombalıyor. Putin ikinci Çeçen savaşı sırasında da Selefî radikalleri nazara vermiş, teröre karşı savaş sloganını kullanmış, Çeçenlere karşı ağır bombardımanlara imza atmıştı.
 </p>
 <p>
  <strong>
   -Peki, Suriye üzerinden Rusya-NATO/ABD çatışması çıkar mı?
  </strong>
 </p>
 <p>
  Suriye’deki Rus unsurlarının önceliği Suriye üzerinde ABD/NATO ile karşı karşıya gelmek değil. Özenle çatışmadan kaçınıyorlar. Ancak NATO/ABD’ye rağmen temkinli adımlarla Suriye’deki varlıklarını artırmaktan geri durmuyorlar. Türkiye ve ABD’ye yönelik havadaki tacizler ‘bize karışmayın’ mesajından öte bir şey değil. Türkiye’yi gaz, turist, nükleer tesis gibi farklı unsurlarla kendine bağladığı için Suriye’de rahat hareket ediyor. Sadece güney sınırında değil, Türkiye’yi Karadeniz kıyısında da rahatsız ediyor.  Günün sonunda Rusya’nın Suriye’de yerleşmesi/ kalıcı olması en çok Türkiye’yi etkileyecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/dunya/rusya-esed-bahanesiyle-ortadogu-ya-yerlesiyor_552619), [web.archive.org (arşiv bağlantısı)](http://web.archive.org/web/20151128105226/http://www.aksiyon.com.tr:80/dunya/rusya-esed-bahanesiyle-ortadogu-ya-yerlesiyor_552619)
