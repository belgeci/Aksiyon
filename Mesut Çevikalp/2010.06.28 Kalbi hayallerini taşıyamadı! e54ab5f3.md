# Kalbi, hayallerini taşıyamadı!

*Mesut Çevikalp 2010.06.28*

<font class="agenda2NewsSpot">
 31 yıla birkaç ömür sığdırdı. İdealleri uğruna koşturup durdu. Eceliyle buluştuğunda da koşuyordu. Japonya’daki eğitim gönüllüsü ‘Mesut abi’nin hikayesini Türk-Japon dostlarından dinledik. Onun yerine şimdi arkadaşları koşacak.
</font>
<font class="newsDetail">
 <p>
  <p class="MsoNormal">
   Bu dünyada yorulanlardandı. Yakın arkadaşının deyişiyle ‘kalbi ideallerine yetişemedi’… Uzun soluklu maratonunda kalbi Regaip Kandili gecesinde (17 Haziran) duruverdi. Dizlerinin üstüne çöküp son nefesini verdiğinde yüzünde kendiyle özdeşleşen o tatlı tebessüm vardı. Önce Japon komşuları koştu yardımına. Müdahaleleri onu döndürmeye yetmedi…
  </p>
  <p class="MsoNormal">
   31 yaşındaki Mesut Şener, 19 Haziran’da Altunizade’deki Marmara Üniversitesi İlahiyat Fakültesi Camii’nde kılınan cenaze namazının ardından defnedildi Karacaahmet Mezarlığı’ndaki aile kabristanına. Onu son yolculuğuna babası Avni Bey ve ağabeyi Muammer Şener’in yanında binlerce seveni uğurladı. Japon dostları da yanındaydı. Tabutunu gözyaşlarıyla, eğilerek selamladılar… Son gününde bile Türklerle Japonları aynı karede buluşturmuştu.
  </p>
  <p class="MsoNormal">
   Küçük yaşlarda tutulduğu biyoloji sevgisi aralamıştı ona Japonya kapılarını. 1992’de girdiği Fatih Fen Lisesi’nin ardından 1996’da Hacettepe Üniversitesi Biyoloji Bölümü’nü kazanmıştı. Ancak öğretmenleri eğitimini Japonya’da sürdürmesini istiyordu. Tavsiyelere uyup Japonya’nın yolunu tuttu. İlk yılı kolay geçmedi; geceyi gündüze katıp Japonca çalıştı. Üniversiteye başlayabilmenin yolu dil sınavını verebilmesinden geçiyordu zira.
   <span>
   </span>
  </p>
  <p class="MsoNormal">
   Azmin elinden ne kurtulur? Bir yıl gibi kısa bir zamanda Japoncayı öğrenip ülkedeki en kaliteli eğitim kurumlarından Tokyo Tarım Üniversitesi’nin Genetik Mühendisliği Bölümü’nü kazandı. Üniversite yıllarında da sürdürdü başarısını; okuldan burs alan sayılı öğrencilerden biriydi. Mesut Şener genetik bilimi lisansının ardından, aynı dalda yüksek lisansını tamamladı. Son birkaç yıldır, genetik mühendisliğini reel sektörde de kullanmaya başlamıştı. Japon arkadaşı Ogata Junichiro (36) ile kurduğu şirkette bir yandan susuz ve topraksız tarım üzerine projeleri geliştiriyor, diğer taraftan da üretim yapıyordu. Para kazanmaya başlamıştı. Ama onu Japonya’da tutan sebep ne eğitim ne de ticaretti. Asıl amacı Türk-Japon dostluğunu geliştirmekti. Bu iki milletin yakınlaşması için önüne gelen her fırsatı değerlendiriyor, Türklere Japonya ve Japon kültürünü, Japonlara da Türkiye ve Türk kültürünü tanıtan etkinliklere imza atıyordu. Japonya’daki Türk arkadaşlarına hep “Yıkılmış dostlukların tekrar tesisi için elimizden gelen her türlü çabayı sarf etmeliyiz, Türkler hep beraber olmalı, bir şeyler yapmalıyız.” derdi.
  </p>
  <p class="MsoNormal">
   Japonya’da 14 yılda devlet adamlarından devasa holding patronlarına, sanatçılardan eğitimci ve işçilere kadar toplumun her kesiminden dostlar edinmişti. Bunda şüphesiz aksansız Japoncasının katkısı büyüktü. Japonya’ya giden resmî-gayriresmî Türk heyetlerine gönüllü tercümanlık ve rehberlik yapmak öncelikli işlerindendi. Bunun yanında Japonya’da Türkiye ile ilgili çıkan eserlerin Türkçeye çevrilmesinde rol alıyordu. En son ‘Ertuğrul Firkateyni’ni anlatan Japonca çizgi romanı Türkçeye çevirmişti. Her etkinlik yeni insanlarla tanışma vesilesiydi onun için. Tek derdi de buydu zaten: Daha fazla insana ulaşmak...
  </p>
  <p class="MsoNormal">
   Hiroko Niwa ile de bir etkinlikte tanışmıştı. 2005’te Türkiye’de bir kimono sergisi açmaya hazırlanan Niwa Hanım’ın en büyük destekçisi Mesut Şener olur. Gereken yazışmaları takip eder, Türkiye’deki işleri organize eder: “Mesut Bey olmasa o sergiyi açamazdık. Bizimle Türkiye’ye geldi, bizim işimize kendi işi gibi koşturdu. Yeri geldi tercüman oldu, yeri geldi işçi.” Niwa Hanım, fikirlerinden etkilendiği Mesut Şener’in destekçilerinden biri olmuş; Tokyo Türk Kültür Merkezi’nde çalışmaya başlamış: “İlk karşılaşmamızda bana Türkçe ‘daima’ kelimesinin anlamını öğretmişti. Onun Türk-Japon dostluğuna yaptığı katkıyı ‘daima’ hatırlayacağım.”
  </p>
  <p class="MsoNormal">
   Aslen Trabzonlu Mesut Şener’le dirsek teması olanlardan biri de Sayaka Usui. Şener’in beyefendiliği, kibarlığı onu da kısa zamanda etkilemiş: “Beraber kitaplar çeviriyor, tercümeler yapıyorduk. Onunla çalışmanın eğlenmekten farkı yoktu. Önce çalışır, ardından maç izlerdik. Onu ömrümün sonuna kadar unutmayacağım.” Japonlara fıkra anlatıp latifeler düzecek kadar Japoncaya hâkim olduğunu anlatıyor Inoue Machiko Hanım (31): “Zeki, kabiliyetliydi. Etrafındakilere değer veriyor, onların dertleriyle dertleniyordu. Japoncaya hâkimiyeti işlerini kolaylaştırıyordu. Genç yaşında aramızdan ayrıldı, Japon-Türk dostluğu adına ciddi bir kayıp.”
  </p>
  <p class="MsoNormal">
   “ORGANİZE MESUT”
  </p>
  <p class="MsoNormal">
   1979’da İstanbul’da dünyaya gelen Genetik Mühendisi Mesut Şener’in hem Türk hem de Japon arkadaşları ağız birliği etmişçesine organizasyon ve iletişim kabiliyetine değiniyor görüşmelerimizde. Fıtraten iletişime açıktı. Mütebessim çehresi ilk görüşte insanları etkiliyordu. İletişim becerisi hiç tanımadığı kişilerle bile kısa sürede samimi, kuvvetli bağlar kurabilmesini sağlıyordu. Şener, iki ülkeye yönelik eğitim-kültür etkinliklerine Japonya’daki ilk yılında başlamış. Henüz ikinci sınıf öğrencisiyken bir grup Japon’u Türkiye’ye getirip tarihî mekânları gezdirmişti. İleriki yıllarda imza atığı organizasyonların niteliği ve niceliği artmıştı. Hiç boş durmuyor, Türk öğrencilerle Türkiye-Japonya ilişkilerini geliştirecek konserler, halk oyunu gösterileri ve konferanslar tertipliyordu.
  </p>
  <p class="MsoNormal">
   Yaklaşık 10 yıldır Japonya’da yaşayan, Kyoto Üniversitesi’nde ders veren Teolog Dr. İdris Danışmaz, Şener’in organizasyon kabiliyetine vurgu yapıyor: “Arkadaş ortamında ona ‘Organize Mesut’ diye takılırdık. Giriştiği işlerin hiçbirini yarıda bırakmadı. Hiç boş durmazdı, her iki ülkedeki yeni gelişmeleri diyalog köprülerine dönüştürmenin yollarını arardı. Türkiye’deki 17 Ağustos 1999 depremini dahi ilişkilerin geliştirilmesine vesile kıldı. Depremin hemen ardından Japonya’da yardım organizasyonları düzenledi, toplanan yardımları Japonlarla birlikte Türkiye’ye taşıdı. Rahmetli iki ülke arasında gönüllü elçi gibi çalışıyordu.”
  </p>
  <p class="MsoNormal">
   Mesut Şener’in Japonya’da üniversite okumasına vesile olduğu Amine Çetin de, zamanı aşan gayretlerini takdirle yâd ediyor: “Japonya’da yaşam hızlıdır; ya siz de zamanla koşar, hayatı yakalarsınız ya da zamansızlıklar içinde yapabildiğinizle kalırsınız. Mesut Bey koşan, hatta zamanı aşan biriydi. Benden 3 yaş küçüktü ama her derdime derman olmaya çalışan abim gibiydi. Vefatını öğrendiğimde ailemden birini kaybetmiş gibi oldum.”
  </p>
  <p class="MsoNormal">
   Bir ülkede Türk diasporası olur da ‘maç turnuvaları’ düzenlenmez mi? Mesut Şener sahada da öndeydi. Japonya’ya gelişinin üçüncü yılında, kurduğu futbol takımıyla Japonlarla Türkleri kaynaştırmaya girişmişti. Bunda başarılı da olmuştu. Japonlar ilk günlerde Türk öğrencilerden oluşan takıma temkinli yaklaşsa da ilerleyen günlerde sahada başlayan dostluk günlük yaşantıya sirayet etmişti.
  </p>
  <p class="MsoNormal">
   Şener’in sahada kazandığı dostlarından biri 59 yaşındaki Sugiura Kaneo’ydu. Demiryolu uzmanı Kaneo, Haydarpaşa-Ankara tren hattının trafik ışıkları ile elektronik aksamını kuran Japon teknik grubun lideriymiş. Mesut’un girişkenliğini, turnuvaları organize etmekteki azmini gözyaşlarıyla anlatıyor: “Mesut kardeşim Türklerle Japonları kaynaştırmak için vesile arardı. Onun öğrenciler arasında takım kurup Japonlarla maçlar düzenlemesinin arkasında da bu vardı aslında. Sonuçta takımları kurduk ve maçlara başladık. Yeni gelen Tük öğrencilerin ortama alışmasına yardımcı oluyordu bu durum. Mesut Bey Türk Hava Yolları’ndan destek alıp formalar, kupalar yaptırmıştı. Her işte olduğu gibi bu işte de ciddi ve planlaydı. O aramızda olmasa da biz onun başlattığı Türk-Japon dostluk maçlarını sürdüreceğiz.”
  </p>
  <p class="MsoNormal">
   Asya’nın iki ucundaki bu iki ülkeyi yakınlaştırmanın yolunun eğitimden geçtiğine inanmıştı Mesut Şener. Yakın çevresine devamlı surette öğrenci değişimlerinin artırılması gerektiğini söylüyordu. Bu doğrultuda, 2001’de Türk Japon Eğitim Vakfı’nın (JATEF) kurulmasına ön ayak oldu. Vefatına kadar da JATEF’in Yönetim Kurulu Başkanlığı’nı yürüttü. JATEF’te hayata geçirdiği projelerle 50’den fazla Türk’ün Japonya’da, onlarca Japon’un da Türkiye’de eğitim almasına imkân sağladı.
  </p>
  <p class="MsoNormal">
   Nakajima Safi, Şener tarafından kurulan JATEF’in çok önemli bir misyon üstlendiğine işaret ediyor: “Mesut Bey 13 yıllık arkadaşımdı. JATEF’in kurulması da Türk-Japon dostluğu üzerinde doping etkisi oluşturdu. Çok önemli vazifeler ifa etti. Tam ‘bundan sonra her şey daha iyi olur’ diyecekken onu kaybettik. Geride kalan bizler, onun yarım kalan işlerini üstlenip Türk-Japon dostluğunun gelişmesi için çalışacağız.”
  </p>
  <p class="MsoNormal">
   1996’da Japonya’ya birlikte geldiği Hikmet Çetin, öğrencilerin yanında birçok Türk iş adamını Uzakdoğu’ya taşıdığını hatırlatıyor: “Türkiye’ye tatile gittiği günlerde il il dolaşıp Japonya’daki eğitim ve iş imkânlarını anlatırdı. Yoğun programından dolayı ailesiyle ancak 1-2 gün vakit geçirebilirdi.”
   <span>
   </span>
  </p>
  <p class="MsoNormal">
   ‘MESUT ŞENER BURS
  </p>
  <p class="MsoNormal">
   PROGRAMI OLUŞTURACAĞIZ’
   <span>
   </span>
  </p>
  <p class="MsoNormal">
   Mesut Şener geçtiğimiz Mart’ta Türkiye’ye gelmiş, 10 yıllık arkadaşı Kadir Can’la
   <span>
   </span>
   (38) Ankara’da buluşmuştu. Ölümü Can’ı da sarsmış. Ancak Can, Japon arkadaşları gibi Türkiye’deki sevenlerinin de onun yarıda kalan projelerine el atacağını belirtiyor: “Üç ay önce Ankara’da buluşup birlikte yemek yemiştik. Yaşıtları evlenmeyi düşünürken o durmadan yeni projelere, yeni hedeflere koşuyordu. JATEF’in Ankara şubesini kurup Japonya’ya daha fazla öğrenci göndermeyi planlıyordu. Cenazesinde konuşan Prof. Dr. Sasaki, ‘Onun başlattığı işleri dostları devam ettirecek’ demişti. Biz de bu doğrultuda JATEF’in Ankara şubesinin kurulması için çalışacağız. Ayrıca bir ‘Mesut Şener Burs Programı’ oluşturarak hem adını yaşatmak hem de Japonya’ya daha fazla öğrenci göndermek istiyoruz. Japonya’daki ‘Mesutlar’ ne kadar çok olursa Türk-Japon dostluğu o kadar derinleşecek.”
  </p>
  <p class="MsoNormal">
   Aslında Türkiye’den gelen her yeni öğrenci omzunda yeni bir yüktü. Yeni öğrencileri havaalanında karşılamak, kalacakları evleri kiralamak, kayıtları için koşturmak, dil kurslarına kaydettirmek ona düşüyordu. Bunun yanında geceleri uykusundan feragat edip Japonca öğretiyordu yeni gelenlere. Yüksünmüyordu, gönül koymuyordu; aksine, koşturmaktan zevk alıyordu. 2004’te tanıştığı Yoshiko Fujimaki Hanım’a çabasını şöyle açıklamıştı: “Sahip olduğum her şeyi; akıl, zekâ, zaman, para, her neye sahip isem bunları insanlara faydalı olmak için kullanmak istiyorum. İnsanların beni tanıması, meşhur olmak gibi bir hedefim yok. Tüm derdim Japon-Türk ilişkilerini geliştirmek. Bu yolda insanların hafızasında birazcık yer edinirsem bana yeter.”
  </p>
  <p class="MsoNormal">
   “Âdeta koşarak yaşıyordu.” diyor Fatih Kolej’inden arkadaşı İsmail Can: “17 yıldır tanışıyorduk; kardeş gibiydik. Ne zaman bir araya gelsek ‘bir şeyler yapmamız lazım’ derdi. Her zaman kafasında, dosyasında, çantasında yeni projeler, yeni işler vardı. Her türlü sorunla ilgilenmeye çalışırdı. Zaten bu özelliği bizi değil de onu herkesin abisi yaptı. Mekânı cennet olsun.”
  </p>
  <p class="MsoNormal">
   Dışa o denli açık olmasına rağmen kendi dertlerini çok paylaşmazdı Mesut Şener. Bazen durup dururken gözyaşlarına boğulur, hâlini soranlara sırrını vermezdi. Başkasının derdiyle dertlenirdi. Bazen başındaki meseleler uyutmazdı onu. 31 yaşında olmasına rağmen kendini 50 yaşında hissederdi.
  </p>
  <p class="MsoNormal">
   Vefatını “İdealleri, hayalleri o kadar büyüktü ki, kalbi onları taşıyamadı.” diye yorumluyor 17 yıllık dostu Serdar Gürsoy (32): “Naaşına baktığımda yüzünde ufak bir tebessüm gördüm. O ölümden değil, ideallerini gerçekleştirememekten korkuyordu. Japonya’daki Kazan Türklerinin cenazelerine katılır, naaşları mezara kendi eliyle koyardı. O ölümden değil, 5 yıllık, 10 yıllık planlarını yarım bırakıp gitmekten korkuyordu.”
  </p>
  <p class="MsoNormal">
   Vefatının ardından odasından çıkan tek cümlelik not onun tüm derdini anlatıyordu aslında: “Allah’ım, etrafımda hoşuna gitmeyen şeyleri düzeltemediğim için senden özür diliyorum.”
  </p>
  <p class="MsoNormal">
   Bu genç, samimi adam Japonları karşılıksız sevmişti, Japonlar da onu…
  </p>
  <p class="MsoNormal">
  </p>
  <p class="MsoNormal">
   Girişimciliği hizmet ruhundan geliyordu
  </p>
  <p class="MsoNormal">
  </p>
  <p class="MsoNormal">
   Mesut Şener Japonların ruhunu okuyordu âdeta. Onlar neden hoşlanır, neyi sever farkındaydı. Japonların damak zevkinin Türk dönerini kaldırabileceğini düşünüyordu. Eğer Japonya’ya Türk dönerini getirebilirse, Türk kültürünün tanıtılmasında önemli bir eşiğin daha aşılacağını söylüyordu. Aradığı fırsat 2004 yılında çıktı karşısına. Japon Nihonprog TV’de yayınlanan ‘Money no Tora’ adlı programa katılmaya hak kazandı. Programın özelliği şu: Yarışmacılar ekranda iş projelerini anlatıyor. Jürinin onayladığı projenin sahibine fikrini hayata geçirebilmesi için 200 bin dolar veriliyor. Mesut Şener, birkaç kez Japonya’ya gelen Aşçıbaşı Cafer Köçek’in yardımlarıyla hazırladığı döneri jüriye ikram edip projesini kabul ettirdi. Kazandığı parayla bir döner restoranı açtı. Daha sonra bazı Türk yatırımcılardan da destek gelince restoranın şube sayısı üçe yükseldi. Tokyo’nun merkez bölgelerinde açılan ‘Ayse’ döner fastfoodları hâlâ faaliyette. Projede ona destek olan Ömer Aydilek’e göre Mesut Bey bu projeyle de insanlara ulaşmayı hedeflemiş: “Döner fastfoodları onun üzerinde en çok uğraştığı işlerden biriydi. Fastfoodlar üzerinden birçok Japon’la derin dostluklar kurmayı başarmıştı.”
  </p>
 </p>
</font>

## Yorumlar

### serdal özkan, 2010-06-30
> Allah rahmet etsin...

### Akif K, 2010-06-30
> Japonyada okumama vesilen olan kişilerden biri olmasının dışında orada güler yüzü, hoş sohbeti ve yardımseverliğiyle tut...

### Mehmet Akif CEVIK, 2010-07-03
> Mekanı cennet olsun. Davası uğruna gittiği Japonya’da kalbi dayanamamış. Allah rahmet eylesin, çok üzüldüm.

Kaynak: [www.aksiyon.com.tr](http://www.aksiyon.com.tr:80/aksiyon/haber-27086-kalbi-hayallerini-tasiyamadi.html), [web.archive.org (arşiv bağlantısı)](http://web.archive.org/web/20100706015330/http://www.aksiyon.com.tr:80/aksiyon/haber-27086-kalbi-hayallerini-tasiyamadi.html)
