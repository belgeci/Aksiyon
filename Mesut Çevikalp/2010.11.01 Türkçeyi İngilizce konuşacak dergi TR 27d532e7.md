# Türkçeyi İngilizce konuşacak dergi: TR

*Mesut Çevikalp 2010.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de olup biteni sınır ötesine Türk medeniyeti paradigması süzgecinden geçirerek anlatmaya talip Turkish Review dergisi. İlk sayısında, dünya medyasının peşinde koştuğu Ahmet Davutoğlu’nu misafir ediyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    ‘Türkiye’de neler oluyor?’ Dünya başkentlerinde sık telaffuz edilen bir soru. Türkiye’nin son on yılda dünya ölçeğinde yakaladığı ekonomik, politik ve şuuraltı kalkınmanın perde arkası merak ediliyor, Ankara’nın bölgesel/küresel dengeleri ne denli değiştireceği hesaplanmaya çalışılıyor. Sınır ötesinden gelen uzmanlar, siyasetçiler, gazeteciler sınırlar dâhilinde yaşananları mercek altına alıyor, kendilerinden beklenen cevabı vermeye, Türkiye’de yaşanan dönüşümü anlatmaya çalışıyor. Türkiye’nin doğru anlatılması gibi büyük ve önemli bir ihtiyaç var. Yayın hayatına sessiz sedasız ama hayli iddialı giren Turkish Review (TR) dergisi işte tam bu ihtiyaca cevap vermeye hazırlanıyor. İki ayda bir, İngilizce yayımlanacak 128 sayfalık TR’nin birinci sayısı (Ekim-Kasım) zengin içeriği ile dikkat çekiyor. Çiçeği burnundaki dergiyi editörü gazeteci-yazar Kerim Balcı ile konuştuk.
   </p>
   <p class="MsoNormal">
    -Dergiciliğin can çekiştiği Türkiye’de, dünyaya seslenecek bir dergi çıkarıyorsunuz. İnternet medyacılığının maliyet ve hız avantajı varken neden dergi?
   </p>
   <p class="MsoNormal">
    Sadece basılı bir dergi değiliz biz. İçeriğimizi dijital olarak da pazarlıyoruz. Online abonelik sistemimiz de var. IPad uygulaması için çalışmalarımız başladı. Hız ise bizim için sorun değil. Tanımı itibarıyla hızlı değil, derin bir dergi Turkish Review. İnternet medyası hızlı üreten ve hızlı tüketen bir ortam. Biz hızlı üretilmiyoruz. Bazı dosyalarımızın üzerinde aylarca çalışılacak. Hızlı tüketilmeyi ise hiç istemiyoruz. Hızlı ulaşım açısından internetin sağladığı imkânları elbette kullanacağız. Ancak yarı-akademik formatta bir dergi olarak güvenilirliğimizi basılıyor ve rafta duruyor olmaktan alacağız.
   </p>
   <p class="MsoNormal">
    -TR, hangi konsept üzerine oturuyor? Mevcut haber dergilerinden ve akademik dergilerden ayrılan tarafları ne?
   </p>
   <p class="MsoNormal">
    Biz akademik gelenekle gazetecilik geleneğinin ortasında bir yerlerde; yeni aydın tipinin oturduğu yerde yayıncılık yapmak kararındayız. Türkiye’yi dünyaya anlatıyoruz ama bunu yaparken güçlü kalem, güçlü yazar ve güçlü okur üçlüsünü buluşturmak kararlılığıyla çalışıyoruz. Bugün için TR, Türkiye’yle alakalı meseleleri dünyaya anlatıyor. Ancak burada oluşturacağımız dilin, perspektifin zamanla bir ‘dünya olaylarına Türk bakışı’ sunabileceğine inanıyoruz. Daha yolun başındayız; ama yolun sonu ışıl ışıl.
   </p>
   <p class="MsoNormal">
    -TR 1300 yabancı kütüphaneye, 600 üniversiteye gönderilmiş. Hedef kitlenizin sınırını çizer misiniz?
   </p>
   <p class="MsoNormal">
    Kütüphaneler henüz abonemiz değil. Gönderdiğimiz dergiler tanıtım amaçlı. Bunların büyük kesiminin abone olacağını ümit ediyoruz. Türkiye’deki üniversite kütüphaneleri de abone olacaktır. Ancak bu hedefin küçük bir kesimi. Karar alıcılara ve danışmanlarına ulaşmak amacındayız. Türkiye hakkında eskiden Batı başkentlerinde cehalet hâkimdi. Şimdi de öyle. Ama şimdi hiç değilse bilmeleri gerektiğini biliyorlar. TR’yi varlık âlemine çıkaran bu ihtiyaç oldu zaten. O, müstakbel okurlarının bize dayattığı bir dergi. Küresel dağıtımdayız. Özellikle ABD ve AB başkentlerini ve oralardaki düşünce kuruluşlarını, siyasetçileri, geleceğin aydın kuşaklarını hedefliyoruz.
   </p>
   <p class="MsoNormal">
    -Türkiye’yi dünyaya doğru anlatmak neden önemli?
   </p>
   <p class="MsoNormal">
    Biz sadece Türkiye’yi doğru anlattığımız iddiasında değiliz. Hiç anlatılmamış bir Türkiye’yi anlatma iddiasındayız. Bunun önemi bizzat da anlatılmamış olmasından kaynaklanıyor. Washington’da Ermeni Diasporası Türkiye hakkında Türklerden fazla konuşuyor. Türkler konuşunca da ‘Beyaz Türkçe’ konuşuyor. Bizim Türkiye’miz İngilizce konuşulan âlemde yok aslında. Bu bir kendini anlatma gayreti değil, bir varoluş gayreti.
   </p>
   <p class="MsoNormal">
    -İlk değerlendirmeleri görebilmek için sıfır sayısını çıkardınız. O sayı kimlere ulaştı? Geri dönüşler nasıldı?
   </p>
   <p class="MsoNormal">
    Türkiye’de resmî protokolde olan kişilerden başlayarak; üniversite rektörlerine, akademisyenlere, belli başlı köşe yazarlarına gönderildi. İlk defa dünya çapında dergi dağıtıyoruz. Dağıtım bu işin üretiminden daha kolay değil. Sanıyorum en eleştirel dönüşü ben yaptım. Dergiyi beğenmedim. Çok daha iyisini yapabilirdik. Yapacağız da. Hatalarımız var, ama hatalardan öğreniyor insan. Türkiye’deki benzerleriyle kıyaslayanlar çok beğendi. Ama ben dünyanın en iyisinden biraz daha iyi bir dergi istiyorum.
    <span>
    </span>
   </p>
   <p class="MsoNormal">
    -Dünyada TR kulvarında ‘Foreign Policy’, ‘Foreign Affairs’ gibi isim yapmış dergiler var. Onların önüne geçmeyi nasıl başaracaksınız?
   </p>
   <p class="MsoNormal">
    Öncelikle Allah’a güveniyorum. İkincisi 21. asrın dili olacak Türkçeye güveniyorum. Linguistik anlamda değil, paradigmal bir dilden bahsediyorum. Dünya son bir asırda hep Batıca konuştu. Sertliğin, dışlayıcılığın, güç politikasının, reel-politikin, menfaatin diliydi bu. Türkçe ise esnekliğin, kucaklayıcılığın, yumuşak gücün, şefkatin dili. Bahsettiğiniz iki dergi de Batıca çıkan çok iyi iki dergi. Ama artık dünyaya hükmeden paradigma değişiyor. İnsan, İngilizce de Türkçe konuşabilir. TR bunu yaparak bahsettiğiniz dergileri geride bırakacak.
    <span>
    </span>
   </p>
   <p class="MsoNormal">
    -Birinci sayıda Ahmet Davutoğlu’yla röportaj var. Neden sadece hocanın felsefi yönüne eğiliyorsunuz?
   </p>
   <p class="MsoNormal">
    Diğer yönlerine herkes eğiliyor. Ben Davutoğlu’nu iyi okuduğunu iddia edebilecek biriyim. Stratejik Derinlik, Davutoğlu’nun felsefi derinliğinin yanında çok sığ kalıyor. Ben Stratejik Derinlik’te boğulanları da gördüm. Benim yaptığımsa dalgıçlık oldu biraz. Cumhurbaşkanımızla da bir röportaj yapsam kendisinin pek konuşulmayan doktora tezini, Sakarya Üniversitesi’ndeki derslerini tartışmak isterim.
   </p>
   <p class="MsoNormal">
    -Yabancılar Türkiye ile ilgili ne öğrenmek istiyor? Tiraj hedefiniz kaç?
   </p>
   <p class="MsoNormal">
    Ekrem Dumanlı güzel bir fikir verdi: Bir ‘sıfır sayısı’ çıkarmak. TR’nin sıfır sayısı Turkish Political Review olarak çıktı. Üç ayda bir yayımlanan, daha akademik bir dergi olarak düşünülmüştü. Fikirlerini aldığımız hemen herkes Türkiye’nin kültür, ekonomi, spor, müzik ve mutfağını da merak ettiğini söyledi. Derginin adındaki ‘political’ ifadesi öyle düştü. İki ayda bir yayımlanan dergi formatına o yorumlar sayesinde geçtik. Türkiye’nin her şeyi merak ediliyor. Biz ‘Türkiye Sözlüğü’ bile yayımlıyoruz. Ama her durumda konulara yaklaşımımızda bir gözlemci sorgulaması olacak. Buna ister sosyolojik açı deyin, ister politik açı. Tiraj hedefimiz… Benim gönlümde bir yıl sonunda Türkiye dışında 5 bin tiraj var. Ama kafam bunun çok zor olduğunu söylüyor. Herhâlde 3 bin rakamına ulaşabiliriz.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27848-turkceyi-ingilizce-konusacak-dergi-tr.html), [web.archive.org (arşiv bağlantısı)](http://web.archive.org/web/20131213174005/http://www.aksiyon.com.tr:80/aksiyon/haber-27848-turkceyi-ingilizce-konusacak-dergi-tr.html)
