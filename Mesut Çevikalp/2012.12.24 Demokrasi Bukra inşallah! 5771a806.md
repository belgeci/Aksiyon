# Demokrasi… Bukra inşallah!*

*Mesut Çevikalp 2012.12.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p>
    Diktatörleri devirip baskıcı rejimleri hizaya çekse de Arap Baharı demokrasi inşasında bekleneni veremedi. Mısır ve Tunus’ta bile dönüşüm dinamiğini yitiren süreç, devrim içinde evrilse de ümitlendirmiyor.
   </p>
  </font>
 </div>
 <div id="newsText">
  <font class="detail-text">
   <p>
    <em>
     <span>
      (*) Arapça “Bukra inşallah” deyimi, Türkçe’de “Yarın inşallah” manasına geliyor. Ancak sokakta “Çok beklersin!” anlamında kullanılıyor.
     </span>
    </em>
   </p>
   <p>
    Tunuslu diktatör Zeynel Abidin bin Ali, olacakları öngörebilse seyyar satıcı Muhammed Buazizi’nin kendini yakmasına göz yumar mıydı? Ya Hüsnü Mübarek… Tahrir’de toplananlar için sarf ettiği “Bunlar birkaç çapulcu!” sözünün arkasında mıdır hâlâ? Libya’nın demir yumruğu Muammer Kaddafi, gizlendiği çukurda yakalandığında “Ben size ne yaptım!” diyebilmişti. Yıllarca sorgusuz infaz emri veren Kaddafi, son ana kadar linç edileceğine ihtimal vermemişti… Yemenli aşiretleri birbirine kırdırarak 33 yıl iktidarda kalan Ali Abdullah Salih koltuğunu bırakır mıydı bombalı saldırıya uğramasaydı? Tunuslu bir seyyar satıcının iki yıl önce kendini yakarak ateşlediği isyan ateşi, dört diktatörü devirmekle kalmadı, domino etkisiyle önce Kuzey Afrika, ardından Arap Yarımadası’na ulaşarak onlarca rejimi etkiledi… Mart 2011’de ulaştığı Suriye’de de rejimi devirmek üzere. Halkın demokrasi taleplerini babası Hafız Esed gibi silahla bastırma yolunu seçen, 40 bin sivili katleden Beşşar Esed’in günleri de sayılı artık…
   </p>
   <p>
    Afrika ve Arap coğrafyasında daha fazla özgürlük, iş ve aş isteyen milyonları sokağa çeken Arap Baharı inisiyatifi üçüncü yılına girdi. Geçen iki yılda 40 bini Suriye’de, yaklaşık 50 bin insan yaşamını yitirdi. Sadece Tunus, Mısır ve Libya’da 150 milyar dolarlık maddi kayba yol açtı. Ne Avrupa’daki kanlı ihtilallere ne de Orta Asya’daki devrimlere benzeyen, her ülkede farklı dinamiklerle ilerleyen Arap Baharı bilinmezliklerle örülü. Cezayir, Ürdün, Suudi Arabistan, Kuveyt ve Bahreyn’i sarsan; İran, Arnavutluk ve Ermenistan’ı etkileyen sürecin Suriye’nin ardından ne yöne ilerleyeceği meçhul mesela. İki yıl zarfında inisiyatifin kaynağı da netleştirilemedi. İç dinamikler çerçevesinde, asırlardır ezilen halkların demokrasi mücadelesi görenlerin yanında, yaşananları ‘Batılı güçlerin eskimiş Ortadoğu-Afrika vitrinini değiştirme’ operasyonu olarak değerlendiren de var. Libya, Mısır, Tunus ve Yemen’de seçimle koltuğa oturan liderlere rağmen normalleşmenin yaşanmaması, hatta ekonomik ve siyasi istikrarın geriye gitmesi, sürece haricî gözle bakanların elini güçlendirmiyor da değil.
   </p>
   <p>
    Ne Tunus ne Mısır ne Yemen ne de Libya’daki muhalifler memnun gidişattan. İki yıl önce diktatörlüklere karşı canları pahasına meydanlara çıkan kitleler, siyasi ve toplumsal hayatı derinden etkileyen sürecin meyvelerinin gecikmesini kabullenemiyor. İkinci yıl dönümünde, Tunuslu muhalifler, seçimle gelen Cumhurbaşkanı Munsif Marzuki’yi devrimin doğum yeri Sidi Buzid’de taşlarken; Mübarek’in devrildiği Tahrir’de toplanan Mısırlılar da askeri yeni yetkilerle donatan, yeni anayasayı kendince yorumlayan, vadettiği istikrarı sağlayamayan Cumhurbaşkanı Muhammed Mursi’yi yuhalıyorlardı. Yemen ve Libya’daki muhalifler vesayetçi kanatla çatışmayı bırakıp geçiş sürecine giremediler bile! Meydanlarda ilk günlerde duyulan demokrasi heyecanı yok artık. Her geçen gün de Arap Baharı’na dönük hayal kırıklığı ve şüphe artıyor. Verilen onca kurbana karşın iş ve aşa ulaşamayan kitleler, ‘devrimcileri devirme’ sinyalleri veriyor. Yeni liderler de halkın taleplerine kulak kapamış durumda. Daha fazla demokrasi, daha fazla iş ve aş isteyenlere verdikleri cevap bir: “Bukra inşallah (yarın inşallah)”… Arap sokağı ‘bukra inşallah’ın olumsuz anlamını iyi biliyor elbette. Türkçeye çevirirsek, ‘Bugün git, yarın gel’… Yani, demokrasi mi istiyorsun? Bugün gelemez, belki yarın!
   </p>
   <p>
    <strong>
     Wikileaks kriptoları
    </strong>
   </p>
   <p>
    Türk hükümeti açısından Arap Baharı ve sonrasında yaşanan sancılı devrimler, tarihin normalleşmesi bir bakıma. Ancak kapalı kapılar arkasında konuştuğunuzda “Yolun sonunu hâlâ göremiyoruz.” değerlendirmesiyle karşılaşıyorsunuz. Çünkü Ankara, bahara, devrimlere ve dahi bozulan denklemelere hazır değildi. Amerikalı diplomatlar gibi çalışmamıştı Arapça bilmeyen elçilerimiz. Ajanlarımız Batılı ajanlar gibi açık değildi tabandan gelen sinyallere. Wikileaks kriptolu diplomatik mesajları yayınlamasa Washington’un da uyuduğunu düşünebilirdik. Ancak onlar biliyordu. İngilizler de… 2 yıl önceden çalışmaya başlamışlardı gelmekte olan krizi. Alternatif isimleri Batı başkentlerine taşıyıp eğittiklerini de okuyoruz bugünlerde…
   </p>
   <p>
    Sürecin öngörülen çerçevede ilerlemediği, kendi mecrasında yol aldığı tartışma götürmez bir gerçek. Mısır’da sandıktan Batı’nın arzuladığı liberal aday Muhammed El Baradey değil, tam tersine Müslüman Kardeşler’in desteklediği Muhammed Mursi çıktı. Gerçi bu durum Mursi’nin Amerika’da yaşadığını, California Üniversitesi’ndeki hocalığını, orada kurduğu dostlukları ortadan kaldırmıyor. Yemen’de de durum farksız. Ali Salih koltuğunu Batı’nın da onayıyla bıraktı yardımcısı Abdurabbu Mansur Hadi’ye… O günden bu yana Yemen de ciddi bir dönüşüm sürecine giremedi elbette. Tunus, Libya ve Cezayir’de de eski vesayetçi yapıya set çekilemedi. Normalleşme süreci bu yapıların direnişinden ötürü ilerleyemiyor hâliyle.
   </p>
   <p>
    Arap Baharı’yla gelen kısmi değişim de önemli elbette. Eski diktatörlüklerin iki yılda Avrupa standartlarında demokrasi ve refaha ulaşmalarını beklemek hayalcilik olur. Türkiye’nin bugünlere nasıl geldiği düşünüldüğünde söz konusu devletlerin onlarca yıla ihtiyaç duyduğu görülebilir. Ülkelerin yönlerini demokrasiye çevirmeleri, şaibeli de olsa düzenlenen seçimler yadsınamaz değerde. Ancak devrilen vesayetçilerin oluşturduğu boşluğu Selefilerin dolduruyor olması, dönüşüm sürecinin bizzat devrimcilerin eliyle riske sokulması anlamına geliyor. Yeni temelin oturmadan üzerine yapılacak ulus-devlet inşasının ‘suni depremlere’ dayanamayacağı da ortada. Durum, sokaktaki Arap’ın dediği gibi: “Hurriyyah (Özgürlük)? Bukra inşallah!” Peki, Arap Baharı ile rejimi değişen ülkelerde ne değişti?
   </p>
   <p>
    <strong>
     TUNUS
    </strong>
    Zeynel Abidin bin Ali’nin 23 yıllık iktidarından vazgeçerek Suudi Arabistan’a kaçmasının ardından (14 Ocak 2010) başlayan dönüşüm süreci yavaş ilerliyor. Eski rejimin geçici hükümette rol alması değişim arayışlarını kesti. 23 Ekim’deki seçimlerde yüzde 41 oy oranıyla iktidara gelen muhafazakâr En-Nahda Partisi, laik ve liberal kesimlerle orta yolda bulaşamadı. Demokratik parlamentosunu ve hükümetini seçen, cumhurbaşkanını atayan Tunuslu devrimciler anayasada tıkandı. Ülkede etkilerini artıran Selefiler yeni anayasayı radikalleştirme çabasında. İkinci yılına giren hükümet vadettiği ekonomik, sosyal reformları hayata geçiremedi. İşsizlik hâlâ had safhada. Mecliste kadın vekillerin sayısı artsa da bu oran bakanlılara yansımadı.
   </p>
   <p>
    <strong>
     MISIR
    </strong>
    30 yıllık Hüsnü Mübarek döneminin 12 Şubat’ta sona ermesinin ardından iktidarın askerden sivillere geçmesi bir hayli zaman aldı. Tahrir’de göstericilere destek veren Yüksek Askerî Konsey, iktidarı sivillere kolayca bırakmadı. 28 Kasım’daki seçimleri kazanan Müslüman Kardeşler, askere karşı durarak oturdular koltuğa. Ancak devrimcilere karşı vesayet yanlılarının karşıt gösterileri hiç dinmedi. Cumhurbaşkanı Muhammed Mursi istikrarı sağlayabilmek için önce kendini, olmayınca askeri özel yetkilerle donattı. Selefilerin de etkisiyle anayasayı halk tabanında tartışılmadan referanduma götürdü. Halkın çoğunluğu onay verdi değişime. Ancak ülkedeki Hıristiyan, Kıpti ve liberallerle kurulan devrim bağları koptu. Ülke kutuplara ayrıldı. Gözler şimdi Mursi’nin parlamento seçimleri konusunda atacağı adımlara çevrildi. Bu aradan yeni Mısır ekonomik açıdan da kötüye gidiyor. İşsizlik hâlâ çok, sokakların güvenliği de sağlanamadı.
   </p>
   <p>
    <strong>
     LİBYA
    </strong>
    40 yıllık rejim, Muammer Kaddafi’nin Sirte’de linç edilmesiyle (20 Ekim 2011) son buldu. Diğerlerinden farklı olarak uluslararası toplum Libya’daki devrime müdahil oldu. BM Güvenlik Konseyi’nden 17 Mart’ta çıkan kararla önce Fransa, ardından NATO koalisyonu Kaddafi güçlerini bombaladı ve muhaliflerin iktidarı ele almalarını sağladı. Ancak Kaddafi sonrası muhalifler kendi aralarında rant savaşına girdi. Geçici hükümet 4 ayda güçlükle kurulabildi. Kaddafi sonrasında devlet yapısı, askerî ve ekonomik kapasitesi çöken ülkeyi yeniden inşa etme süreci oldukça yavaş ilerliyor. Ülkedeki silahlı Selefi gruplar her geçen gün güçleniyor. Bunu Bingazi ABD Konsolosluğu’na düzenledikleri kanlı baskınla gösterdiler. Halkın silahlı olması, kabilecilik anlayışının varlığını koruması, aşılması gereken diğer sorunların başında geliyor. Zengin yer altı kaynakları ile verimli araziler, Libyalı devrimcilerin dönüşüm için ellerindeki en büyük şans.
   </p>
   <p>
    <strong>
     YEMEN
    </strong>
    33 yıllık dönem, 3 Haziran 2011’de hayatına kasteden bombalı saldırının ardından Ali Abdullah Salih’in Suudi Arabistan’a gidişiyle son buldu. Bir müddet Amerika’da yaşayan Salih, Şubat 2012’de yapılan seçimlerin ardından Yemen’e dönüp görevini yardımcısı Abdurrabu Mansur El Hadi’ye devretti. Amerika’nın yeşil ışık yaktığı bu devir-teslim muhalifleri memnun etmedi. Zira Salih’e sadakatiyle bilinen Hadi’nin ülkeyi reform sürecine sokması beklenmiyor. Bunun yanında, Salih’in de katkısıyla aşiretler arası çatışmalar ile El Kaide tehdidi artıyor. Ülke üzerinde İran-Suudi Arabistan kapışması da sürüyor. 25 milyonluk ülkenin, boşalan hazinesiyle, artan terör saldırıları gölgesinde dönüşüme girmesi pek öngörülmüyor.
   </p>
   <p>
    <strong>
     BAHREYN
    </strong>
    İsyan dalgası Körfez ülkesi Bahreyn’e 2011 başında ulaştı. Sünni hanedanlığın altında ezilen Şii çoğunluk rejim karşıtı protestolar düzenledi. Taşkınlığın kendine ulaşacağını hesap eden Suudi Arabistan yönetimi Sünni yönetime destek için asker gönderdi. Muhalefet şiddetli çatışmalarla bastırıldı. Şimdilik devrim başka ‘bahara’ tehir edildi.
   </p>
   <p>
    <strong>
     CEZAYİR
    </strong>
    Aralık 2010’da 8 muhalifin ölümüyle başlayan gösteriler Devlet Başkanı Abdulaziz Buteflika’nın etkili taktikleriyle yayılmadan dindi. Buteflika, 19 yıllık olağanüstü hâli kaldırsa da bunun dışında herhangi bir reforma girişmedi. Gösterilerin ardından düzenlenen seçimlerde, muhafazakâr partiler oy oranlarını artırsa da sandıktan ülkeyi 50 yıldır yöneten Ulusal Bağımsızlık Cephesi’nin çıkması muhaliflerin direncini kırdı. İşsizlik, yolsuzluk ve enflasyona rağmen Arap Baharı Cezayir’i ‘es’ geçti.
   </p>
   <p>
    <strong>
     SURİYE
    </strong>
    Arap Baha-rı’nın en sancılı yaşandığı ülke Suriye oldu. Mart 2011’de başlayan ve henüz devam eden süreçte en az 40 bin kişi yaşamını yitirdi. Suriyelilerin değişim çıkışını kaba güçle bastırma yoluna giden Beşşar Esed ülkeyi harabeye çevirdi. Reform söylemi de asılsız çıktı. Göstermelik anayasal değişiklikler ve 40 yıl sonra düzenlenen suni seçimler de halkı tatmin etmedi. Rusya ve Çin’in karşı duruşu, İran’ın desteğiyle uluslararası müdahale çabalarının akim kaldığı ülkede yaşanan iç savaş Suriye’nin tüm altyapısını harap etti. Yaklaşık 500 bin Suriyeli başta Türkiye olmak üzere komşu ülkelere sığındı. Kasımda Katar’da kurulan Suriye Muhalif ve Devrimci Güçler Ulusal Koalisyonu (SMDK) ülkenin meşru tek temsilcisi olarak tanındı. Ordu ile istihbaratı dağılan Esed rejiminin 2013 ortalarına kadar devrilmesi öngörülüyor.
   </p>
   <p>
    <strong>
     Ertan Efegi (Doç. Dr., Sakarya Üniversitesi Uluslararası İlişkiler Bölümü):  Batı tarzı demokrasi beklemeyin!
    </strong>
   </p>
   <p>
    Bölgenin uzun yıllar istikrara kavuşacağını beklemiyorum. İsyanlar sonrası kurulan hükümetleri ciddi sorunlar bekliyor. Öncelikle devletleşme, ardından da uluslaşma süreçlerini tamamlamaları gerekiyor. Suriye’de çatışmalar bitse bile, Irak, Libya, Tunus, Mısır benzeri iç istikrarsızlıkların çıkması kaçınılmaz. Fakat yine de bu sıkıntılı süreçler, her devletin kendine özgü demokrasi modelleri ile sona erecek. Ortadoğu ülkelerini bir bütün hâlinde birbirlerine benzeyen devletler olarak algılamamalıyız. Dönüşüm biraz da ekonomik faktörlere bağlı. Bölge devletleri dış yardımlara, yabancı yatırımlara ve mali kredilere ihtiyaç duyuyor. İslami söylemlerin siyasal hayatlarında daha fazla dile getirileceği aşikâr. Ancak bölgede İslami rejimlerin kurulması söz konusu değil.
   </p>
   <p>
    <strong>
     Fikret Ertan (Uluslararası İlişkiler Uzmanı, Zaman Dış Politika Yazarı): Dönüşümün en büyük engeli selefiler
    </strong>
   </p>
   <p>
    Arap Baharı ile rejim değişikliği yaşayan ülkeler henüz istikrarı yakalayamadı. Bu ülkelerin yönü otokrasiden, diktatörlükten demokrasiye döndü. Kendilerine özgü demokrasi inşası onlarca yıl sürecek. Bazı yeni tehditler de söz konusu. Selefiler eski, vesayetçi yapının boşalttığı alanı doldurmaya çabalıyor. Sadece demokrasiye karşı değiller, ılımlı İslam anlayışına da düşmanlar. Mısır, Yemen ve Libya’da kısmi etkilerini yansıtmaya başladılar. Dönüşüm sürecine el atarlarsa işin doğal mecrasını bozarlar. Demokrasiye ulaşmayı geciktirirler, ulaşıldığında da inşa edilen sisteme demokrasi denemez. Zira Selefiler gayrimüslimlere yaşama hakkı bile tanımak istemiyor. Yeni rejimlerin önündeki en ciddi sınav da devrimleri destekleyen Selefi hareketlerini dizginlemek olacak.
   </p>
   <p>
    <strong>
     İsa Afacan (Yrd. Doç. Dr, Zirve Üniversitesi, Uluslararası İlişkiler Bölümü): ABD ‘bahar’ı yönlendiriyor
    </strong>
   </p>
   <p>
    “Arap Baharı’nı ABD başlatmadı. Ancak Kuzey Afrika ve Ortadoğu’ya hızla yayılan isyan dalgasını, bölgedeki enerji çıkarlarını, İsrail’in güvenliğini ve güçlenen radikal akımları kontrol altına alabilmek için uzaktan yönlendirmeye çalışıyor. Bunun için hem tecrübesi hem insan kaynağı hem de kurumsal altyapısı mevcut. Devlet aparatı, uluslararası sistemde yıllardır süregelen kriz, çatışma veya istikrarsızlıklara acil planlar üretme konusunda tecrübeli. ABD bu kapasiteyle, geçiş döneminde bölgedeki meşruiyetine zarar vermemek, Arap Baharı’nın stratejik maliyetini minimize etmek için iktidara yürüyen siyasal İslamcılarla, özellikle de Müslüman Kardeşler’le çalışma stratejisi güdüyor. Yalnız bu tavır İslamcılara açılmış sınırsız kredi olarak algılanmamalı.
   </p>
   <p>
    <strong>
     Bezen Coşkun (Yrd. Doç. Dr., Orta Doğu Stratejik Araştırmalar Merkezi (OSAM) Ortadoğu Uzmanı): Körfez’i vurur, İran’ı es geçer
    </strong>
   </p>
   <p>
    Arap Baharı, Suriye’nin ardından Körfez bölgesinde etkili olacak. Bahreyn ve Yemen’deki hareketlilik Körfez’in tamamına yayılacak. Körfez’deki Arap Baharı demokrasi getirmez ya da emirleri tahtlarından etmez ama en azından bölgedeki ülkelerin tümünde anayasal monarşiler kurulabilir. Bölgenin kavgacı aktörleri İran ve İsrail’in Arap Baharı ile ilişkileri bambaşka. İran Arap Baharı’ndan etkilenmemeyi başararak bir yandan Suriye’deki iç karışıklıktan bir yandan da Hamas gibi bölgedeki ‘kuklaları’ üzerinden etkinliğini artırmaya çalışıyor. İran’ın bölgede elinin güçlenmesi sadece İsrail için değil, Türkiye ve diğer Sünni aktörler için büyük tehlike arz ediyor. İran’dan gelen sinyaller Arap Baharı’nın kısa vadede İran’da yaşanmayacağı yönünde.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-34406-demokrasi%E2%80%A6-bukra-insallah*.html), [web.archive.org (arşiv bağlantısı)](http://web.archive.org/web/20121228053507/http://aksiyon.com.tr:80/aksiyon/haber-34406-demokrasi%E2%80%A6-bukra-insallah*.html)
