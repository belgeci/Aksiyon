# Venedikliler de en az Türkler kadar anlardı Osmanlı’yı

*Mesut Çevikalp 2010.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı-Venedik ilişkilerinin bilinenin ötesinde çok derin oluğunu söylüyor İtalyan tarihçi Dr. Costantini. Türk tarihçileri, saklı ortak geçmişi aydınlatmak için İtalya’daki zengin Osmanlı arşivlerinde çalışmaya çağırıyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Sultanahmet’teki Başbakanlık Osmanlı Arşivleri’nin müdavimleri bilir Vera’yı. Her yıl en az iki–üç ayını geçirir arşivlerde. Sadece İstanbul’daki değil, Ankara’daki, hatta Kıbrıs’taki arşivlerin altını üstüne getirmiş. Osmanlı–Venedik ilişkilerini çalıştığı için birkaç kez gitmişliği de var Kıbrıs’taki arşivlere. Çoğu arşivci ismen tanıyor onu. Yine bir arşiv çalışması için geldiği İstanbul’da yakaladık Dr. Vera Costantini’yi. Uzun uzadıya, çalışmalarını konuştuk, İstanbul’daki eski Venedik yerleşimlerini birlikte adımladık, fotoğrafladık. Zeyrek Camii’nin Venedik dönemine ait olduğunu, devam eden restorasyon çalışmalarıyla belirginleşen mimari detaylar üzerinden anlattı. Ardından dar mahallelere, yıkılmış evlerin kalıntılarına göz attık birlikte. Sonra bir kafede yaklaşık iki saat konuştuk ortak Türk-Venedik tarihini. Sadece Venedik ile Osmanlıyı değil, İtalya’daki Osmanlı arşivlerini, İstanbul’daki Venedik casuslarının hikâyelerini, Kıbrıs tarihinin yazılmayanlarını da anlattı bize.
   </p>
   <p class="MsoNormal">
    -Soyadınızın ‘Constantinopol’ ile bir ilgisi var mı?
   </p>
   <p class="MsoNormal">
    Olabilir. Venedik’te çokça kullanılan bir soyadı Costantini. Öğrenebildiğim kadarıyla bir dönem Yahudiler kullanmış bu soyadını. Girit’te Costantiniler diye bir Yahudi ailesi yaşamış. Tüccarmış bu aile. Ancak bugün İtalya’daki Costantiniler Hıristiyan. Venedik’te kullanılan bir soyadı bu. Benim ailem kuşaklardan beri Venedik’te yaşayan Hıristiyan bir aile. Soyadımızın İstanbul’la bir ilgisi var mı ben de bilmiyorum işin doğrusu.
   </p>
   <p class="MsoNormal">
    -İtalya’da İstanbul için Constantinopol dendiği oluyor mu peki?
   </p>
   <p class="MsoNormal">
    İtalya’da gerek Osmanlı döneminde gerekse daha sonraki dönemlerde Constantinopol ifadesi kullanılmadı. Biz de sizin gibi İstanbul diyoruz bu şehre. Eğer Constantinopol ifadesi geçerse bir İtalyanca metinde, o zaman Bizans döneminden bahsedildiği anlaşılır. Fatih’in ardından İtalyanlar da ‘İstanbul’u kullanmaya başlamış.
   </p>
   <p class="MsoNormal">
    -Kendinizden, eğitiminizden bahseder misiniz? Hangi okulda ne dersleri veriyorsunuz?
   </p>
   <p class="MsoNormal">
    1976’da Venedik’te doğdum. Babam Massimo akademisyen, ekonomi tarihi üzerine çalışıyor. Üniversitede ders veriyor. Dedem de limanda çalıştı uzun yıllar. Her ikisi de Venedik doğumlu. Orta ve yüksek tahsilimi Venedik’teki Ca’ Foscari Üniversitesi’nde tarih üzerine yaptım. Yüksek lisansımı aynı üniversitede 2000 yılında 18. yüzyılda Halep’teki Venedik Tüccarları üzerine verdim. Bu tezi hazırlarken Osmanlı ve bölgesinde görev yapan Venedik elçilerinin yazışmalarını okudum.
   </p>
   <p class="MsoNormal">
    -Tarih üzerine, özellikle de Halep üzerine çalışmanızda tarihçi babanızın etkisi oldu mu?
   </p>
   <p class="MsoNormal">
    Aslında daha çok hocam Ruggiero Romano’nun etkisi oldu. Romano, 1500–1700 arası Akdeniz ve Güney Amerika tarihi üzerine çalıştı. O karşılaştırmalı çalıştı tarihi. Onun sayesinde ben de Osmanlı-Venedik ilişkilerini karşılaştırmalı çalıştım. Ardından Paris’e gidip bir enstitüde ikinci mastırımı yaptım. Doktoramı da aynı enstitüde ‘Venedik Döneminde Kıbrıs’ üzerine 2004’te verdim. Doktoram sürdüğü sıralarda Venedik Üniversitesi’ne kabul edildim. Araştırmacı olarak başladım çalışmaya. Hâlâ aynı üniversitede görevliyim. Aynı zamanda Palermo Üniversitesi’nde Türkçe ve Osmanlıca dersleri veriyorum. Ayrıca eşim Salvo Pappalardo da tarihçi. Akdeniz’deki korsanlar üzerine çalışıyor…
   </p>
   <p class="MsoNormal">
    -Yeni nesil İtalyanlarda Osmanlıca ve Türkçeye ilgi var mı?
   </p>
   <p class="MsoNormal">
    Çok ilgi var. İnanılmaz derecede merak duyuyorlar Osmanlı tarihine. Çünkü İtalya’da Türk tarihiyle ilgili fazla eser yok. İtalya’daki çoğu okulda kullanılan tarih kitaplarında Osmanlı ile ilgili iki sayfadan öte bir bilgi bulamazsınız. Bu büyük bir hata aslında. Çünkü Venedik ve onun gibi eski İtalyan devletleri, Osmanlı dünyasının bir parçasıdır.
   </p>
   <p class="MsoNormal">
    -İtalya’daki Osmanlı ve Türkiye araştırmaları ne durumda? Ülkenizdeki arşivlerin bu araştırmalarda yeterince değerlendirilebildiğini düşünüyor musunuz?
   </p>
   <p class="MsoNormal">
    İtalya’da ne Osmanlı ne de Türkiye üzerine pek fazla araştırma, çalışma yok. Ancak çalışılmayı bekleyen Orta Doğu, Osmanlı ve Balkanlarla ilgili ciddi arşivler var. Bence Venedik’te bir ‘Osmanlı-Venedik / Türk-İtalyan’ enstitüsü kurulmalı. Bu enstitü Türkiye ve İtalya için çok önemli çalışmalara imza atacaktır. İki ülke arasında pek bilinmeyen bir ortak tarih var. Şu an bu ilişkiler donmuş olsa da tarihten çıkarılacak derslerle yeniden canlanabilir. Yakın zamanda eski bir defter okudum. 18. yüzyılda Osmanlı- Sicilya ilişkileriyle ilgiliydi. Bunun gibi ortaya çıkarılmayı bekleyen pek çok ortak tarih var arşivlerde. Bu ortak tarihi ortaya çıkarmanın vakti geldi.
    <span>
    </span>
   </p>
   <p class="MsoNormal">
    -Osmanlılar döneminde, hatta daha da önce İtalyanlar Doğu ile temas kurmuşlardı. Belki de Yunanlardan bile daha yaygındılar Doğu’da. Ama bugünün İtalya’sında Doğu, İslam ve özellikle de Türklerle alakalı ırkçılığa varan söylemler görüyoruz. Geçmişte yakın olan bu iki ülke bugün birbirine neden bu kadar uzak? Nerede yaşandı bu kırılma?
   </p>
   <p class="MsoNormal">
    1860’larda İtalya’da tek ülke kuruldu. Bu İtalyanların ilk ulus devlet tecrübesiydi. İlk dönemde Osmanlıya karşı bir duruş olmadı. Hatta ilk hükûmet, Osmanlılara çok yakın duruyordu. Çünkü bu hükûmet Avrupa içinde barış istiyordu. Daha çok İtalya’daki iç problemleri çözmek istiyordu. Bu hükûmetin ardından daha geniş bir hükûmet kuruldu ve eski milliyetçi politikalar kolonyalist politikalara döndü. Kolonyalist politikaları güden bu hükûmetten sonra Osmanlı-İtalya ilişkileri rayından çıktı. Libya savaşında da ilişkiler en kötü günlerini yaşadı. Bir daha da eski durumuna dönemedi.
   </p>
   <p class="MsoNormal">
    -İtalyanlar Osmanlı-Venedik ilişkilerini pek bilmese de ülkedeki arşivlerde ciddi miktarda Osmanlı belgesi olmalı…
   </p>
   <p class="MsoNormal">
    İtalya kurulmadan önce eski İtalyan devletleri vardı. Her İtalyan devleti de Osmanlı İmparatorluğu ile ilişki içindeydi. Mesela, Venedik Cumhuriyeti. Osmanlı ile uzun yıllar ciddi ilişki içindeydi. Cenevizliler de böyleydi. Bu devletlerin başkentlerindeki arşivlerde Osmanlı belgeleri mevcuttu. Zira elçileri, tüccarları, casusları vardı İstanbul’da. 1700’lerde Osmanlının da bu ülkelerde diplomatları vardı. Sicilya’da birden fazla olduğunu ispatlayan belgeler var elimizde. Bugün İtalya’daki arşivlerde o dönemlerden kalma çok zengin Osmanlı arşivleri var. Ancona, Cenova, Venedik, Roma ve Palermo arşivlerindeki Osmanlı belgelerini bizzat inceledim. Oldukça zenginler, iyi durumdalar. Bunun dışında çok arşiv var, Vatikan’da çok önemli arşivler var. Sadece Osmanlıca değil, aralarında İtalyanca olanlar da var. Mektuplar, raporlar, yazışmalar, birçok belge var çalışılması gereken.
   </p>
   <p class="MsoNormal">
    -Türkiye’deki arşivlerde de çalışıyorsunuz…
   </p>
   <p class="MsoNormal">
    Evet, Türkiye’deki arşivlerde de çalışıyorum. Mesela bu sefer iki aylığına geldim İstanbul’a. Başbakanlık Osmanlı Arşivleri’nde çalışıyorum. Söz konusu arşivler Venedik ve İtalya dönemiyle ilgili hayli zengin belgelere sahip. Vatikan’la, Papalık’la ilgili hayli belge var çalışılmamış. Sağ olsunlar çalışanlar her konuda yardımcı oluyor. Hiçbir zorlukla karşılaşmadan çalışıyorum burada.
   </p>
   <p class="MsoNormal">
    -İtalyanların Osmanlı kültürüne özellikle ressamlar üzerinden girdiğini görüyoruz. Bunun nedeni ne?
   </p>
   <p class="MsoNormal">
    Çok güzel bir soru sordunuz. Bence Venedik Cumhuriyeti, Osmanlının bir parçası gibiydi. Padişahlar, sadrazamlar, paşalar kendine layık kaliteli kumaşları, elbise ve eşyaları Venedik’te bulabiliyorlardı. O günlerde Venedik mağazacılığın merkeziydi. Osmanlılar da Venedik’teki kaliteli malları kullanıyorlardı. Özellikle de padişah eşlerinin siparişleri oluyordu. Hatta Kanuni Sultan Süleyman altın bir taç sipariş etmişti. Bir dönem İngilizler Venedik’in tanınmış markalarını taklit etmiş, ama Venedik kadar piyasaya hâkim olamamış. Bunun dışında çoğu camilerde Venedik’ten gelen lambalar kullanılıyordu. Osmanlı padişahları hatırlı kimselere Venedik’ten gelen eşyaları hediye ederdi. İtalyan ressamlar oldukça hünerliydi, birçok padişah da İtalyan ressamları tercih ediyordu. Bundan dolayı Türk arşivlerinde bu ressamlarla ilgili belge görülüyor.
    <span>
    </span>
   </p>
   <p class="MsoNormal">
    -Osmanlı, Avrupa’yı yakından takip etmiş…
   </p>
   <p class="MsoNormal">
    Çok yakından takip ediyordu. İspanya ile ilişkilerde sorun yaşandığında İspanya’nın düşmanı Fransa’ya yaklaşıyordu sultan. Osmanlı sultanları, ülkeler arasındaki politik ayrışmaları kendi lehine kullanabilecek kadar iyi biliyordu Avrupa’yı. Denge politikalarını iyi kullanıyorlardı.
   </p>
   <p class="MsoNormal">
    -Avrupa’ya karşı ticari münasebetleri kullanıyor mu Osmanlı?
   </p>
   <p class="MsoNormal">
    Bu konu çok önemli ama elimizde henüz net bir bilgi yok. Konuyu Türk arşivlerinde ciddi bir şekilde araştırmak lazım. Ancak Venedik’ten baktığımızda Osmanlının açık bir ticari politikası görülmüyor. Belki buradan bakıldığında bunun dışında bir durum da çıkabilir. Ticari politikası olmadığı için sonraki yıllarda ciddi sıkıntılar yaşadığı biliniyor. Bir dönem Akdeniz’e hâkim olmasına rağmen ticari gemi filosu yoktu. Başka ülkelere taşıtıyordu mallarını.
   </p>
   <p class="MsoNormal">
    -Venedik elçileri her dönemde İstanbul’da varlık göstermiş…
   </p>
   <p class="MsoNormal">
    Venedik elçileri çok uzun yıllar İstanbul’da bulundular. Savaş döneminde ya Yedikule’de ya da Saray içinde kalıyorlardı (1571 Kıbrıs Savaşı sırasında olduğu gibi). Venedik elçileri daha çok ticari işlerle ilgileniyorlardı. Elçilerin yanında Venedik casuslarının varlığı görülüyor elde ettiğimiz tarihî belgelerde.
   </p>
   <p class="MsoNormal">
    -Belgelerde nasıl geçiyor İstanbul’daki Venedik casusları?
   </p>
   <p class="MsoNormal">
    Özellikle 1571’deki Kıbrıs çıkarması sırasında sayıları epeyce artmış olduğunu görüyoruz. Savaşa dair gelişme ve istihbaratları taşıyorlar Venedik’e. Sadece İstanbul’da değil, Balkanlarda ciddi sayıda casusları vardı. Hatta Müslüman casusları olduğunu öğreniyoruz belgelerden. Gerçi Osmanlının da Hıristiyan casuslar çalıştırdığı biliniyor. Ne Osmanlı ne de Venedik bu insanları kötü emeller için kullanmadılar. Ortada bir ticaret söz konusuydu. Hatta Venedik ile Osmanlı deniz ticaretine zarar veren korsanlara karşı birlikte önlem alıyorlar. Ortada bir çıkar birlikteliği var yani. Hatta kısmi olarak Vatikan’a karşı Venedik’le iş birliği yapıyor Osmanlı. Beni de bu iş birlikleri ilgilendiriyor. Çünkü geçmişteki bu birliktelik ve iş birliği gün yüzüne çıkarılabilirse, günümüzün İtalya-Türkiye ilişkilerinin daha da genişleyeceğini düşünüyorum.
   </p>
   <p class="MsoNormal">
    -Osmanlı ele geçen Venedik casuslarına ne yapmış?
   </p>
   <p class="MsoNormal">
    Konuyla ilgili belgeler retorik. Ne tür bir muameleye tabi tutulduklarını bilemiyoruz. Ama ‘görmezden’ gelmedikleri kesin (gülüyor). Mesela okuduğum belgeler arasında II. Selim döneminde yaşanan bir casusluk olayı var. II. Selim’e Arnavutluk’ta Venedik lehine çalışan bir casustan bahsediliyor. O da o kişinin hemen İstanbul’a getirilmesini istiyor. Belgeye göre İstanbul’a getiriliyor o Müslüman. Sonrasını bilemiyoruz. Şunu da belirtmekte fayda var; Venediklilerin 16. ve 17. yüzyılda Osmanlıda güçlü bir varlıkları vardı. Fransızlar Venedik etkisini kıramadılar 1700’lerde. Ancak 17. yüzyıldaki büyük ekonomik kriz sonrası Venedikliler Osmanlıdaki ekonomik varlıklarını koruyamadılar. Venedik’ten boşalan alana İngilizler yerleşti. Akdeniz ticaretinde iyi olan İngilizler, İzmir limanından girdiler Osmanlıya. Ne zaman ki İngilizler de Akdeniz’i bırakıp ‘Yeni Dünya’ya (Amerika) yöneldi, Osmanlı ticareti Fransızlara kaldı. Herkes Osmanlılarla ticaret yapmak istiyordu.
   </p>
   <p class="MsoNormal">
    -Venedik’ten misyonerler geliyor muydu?
   </p>
   <p class="MsoNormal">
    İtalyan misyonerlerin Osmanlıya geldikleri doğrudur, belgelerde geçiyor. Ama Venediklilerin adı geçmiyor belgelerde. Papalık’tan gelenlerden söz ediliyor. Tüccar olarak gelenler de olmuş, direkt misyoner olarak gelenler de vardı. Osmanlı da biliyordu misyonerleri. Venedikli tüccarlar Papalık’tan gelen bu misyonerlere karşı duruyorlardı. Zira Venedik ile Papalık rekabet içindeydi.
    <span>
    </span>
   </p>
   <p class="MsoNormal">
    -Kıbrıs üzerine çalıştığınızı biliyorum…
   </p>
   <p class="MsoNormal">
    Kıbrıs’ın Venedik hâkimiyetinden çıkış dönemi ile Osmanlıların fethini çalıştım. Savaştan sonra Osmanlının yerleşme politikalarını inceledim. Üç yıl süreyle Venedik, Kıbrıs ve Türkiye’deki arşivlerde çalıştım. Çalışmalarımı bir kitap altında topladım. Bugünlerde Türkçeye çevriliyor.
   </p>
   <p class="MsoNormal">
    -Kitabınızda hangi konular öne çıkıyor?
   </p>
   <p class="MsoNormal">
    Birkaç nokta var. Birincisi, Kıbrıs fethine karşı duranlar vardı. II. Selim’in bu karşı duruşu engellemek üzere şeyhülislamdan fetva alması çok önemli bana göre. Bunu belgeleriyle anlattım kitabımda. İkincisi, Osmanlı adaya çıkınca Venediklilerin yerine Ortodoks kilisesini güçlendirdi. Mesela, Venedik zamanında 50 manastır vardı. Fethin ardından geçen 10 senede 75 manastır inşa edildi adada. Fetihten sonra çoğu din adamı mültezim oldu zaten. Ben Kıbrıs’taki Ortodoks kilisesinin geçmişte Osmanlılardan güç aldığını yazdım. Bir de Osmanlı Kıbrıs’ı ticaret üssü olarak kullanmak istemiş. Gümrükleme sistemini kurmuşlar. Venedikliler de bunu yapıyordu. Ama umduğu kadar kâr elde edemedi İstanbul. Venedik çekilince ticareti zayıfladı Kıbrıs’ın. Mesela, şekerhane vardı Kıbrıs’ta. Bundan çok para kazandılar. Osmanlılar bu üretimhaneyi kullanamadılar pek.
   </p>
   <p class="MsoNormal">
    -İtalya ile Türkiye arasındaki ön yargıları aşmak için ne yapılmalı?
   </p>
   <p class="MsoNormal">
    Ortak tarihimizi daha fazla çalışmamız lazım. Gerek Osmanlı dönemi gerekse Cumhuriyet dönemi Türk-İtalyan münasebetleri araştırılmalı, pek bilinmeyen tarih ortaya konmalı. Ayrıca İtalyan tarihini iyi anlayabilmek için mutlaka Osmanlı tarihini okumak gerek.
   </p>
   <p class="MsoNormal">
    -Osmanlı tarihi olmadan Avrupa tarihi yazılamaz diyenler var. Bu görüşe katılıyor musunuz?
   </p>
   <p class="MsoNormal">
    Kesinlikle katılıyorum. Ben biraz daha daraltıyorum; İtalya tarihini yazabilmek için mutlaka Osmanlı tarihine bakmak lazım. Çünkü Osmanlıların ciddi bir bakışları var Avrupa’ya. Ciddi bağları var. Orada ne olup bittiğini iyi takip ediyorlardı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=26615), [web.archive.org (arşiv bağlantısı)](http://web.archive.org/web/20140826151055/http://www.aksiyon.com.tr:80/aksiyon/newsDetail_getNewsById.action?newsId=26615)
