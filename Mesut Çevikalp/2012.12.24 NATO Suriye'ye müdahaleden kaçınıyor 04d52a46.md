# NATO, Suriye’ye müdahaleden kaçınıyor

*Mesut Çevikalp 2012.12.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   NATO yetkilileri uyarıyor: “Suriye’ye müdahale gündemimizde değil. Patriotlar da savunma amaçlı. Ankara yanlış hesap yapmasın!”
  </font>
 </div>
 <div id="newsText">
  <font class="detail-text">
   <p>
    ‘Libya’ya müdahale kararını 17 günde çıkarmıştık… Ancak bugün güvenliğin tesis edilmesi eskiye kıyasla çok daha zor. Çünkü 2010 Lizbon Zirvesi’nde benimsenen NATO’nun yeni Stratejik Konsept’i kolektif savunma işbirliğine dayanıyor… Küresel güvenliğe dair öngörülemezlikler, belirsizlikler söz konusu. Uluslararası terör, insan ticareti, uyuşturucu, siber saldırı gibi yeni tehditler karşısında yeni yeteneklere ihtiyacımız var. Küresel kriz ve üyelerin kemer sıkma politikaları güvenliği krize sokuyor… Ancak Afganistan’dan çıkış önceliği planlandığı gibi sürdürülmek zorunda…’
    <p>
     NATO Genel Sekreteri Yardımcısı Kolinda Grabar Kitarovic’a ait bu sözler. Antalya’da düzenlenen 19. Uluslararası Güvenlik ve İşbirliği Konferansı’nda sarf etti. Hırvat Büyükelçi’nin kısa sunumundaki bu bölüm, iki gün (14-15 Aralık) süren toplantıyı da özetliyordu aslında… Bir diğer ifadeyle NATO, Suriye’ye müdahale etmeyi düşünmüyor!
     <p>
      Aynı vurgu eski NATO Askerî Komitesi Başkanı ve eski Almanya Genelkurmay Başkanı emekli Orgeneral Klaus Naumann’ın konuşmasına da hâkimdi. Ne Suriye krizi ne de Arap Baharı’na değindi: “2010 Stratejik Konsept çerçevesinde NATO askerî gücünü gelecekte yüzleşeceği yeni tehditlere göre yeniden dizayna girişti. Ancak mali kriz ve diğer unsurlar sürecin yavaş ilerlemesine sebep oldu. Kolektif savunmayı düşen bütçeyle ayakta tutabilmek için ‘Akıllı Savunma’ (Smart Defence - Savunmada ortak havuz oluşturma) gibi fikirler ortaya atıldı. Ancak İttifak gelecekte yüzleşeceği kıtlık, su, iklim çatışmalarına ve siber çatışmalara henüz hazır değil. Bugünkü önceliği, söz konusu savunma kapasitesine ulaşmak…”
      <p>
       Sonraki oturumlarda da benzer tabloyu çizdi NATO yetkilileri. Katılımcılar ile basının Suriye krizine dair sorularını da ustalıkla geçiştirdiler. Patriot sisteminin ‘Güneydoğu sınırını’ korumak amacıyla gönderildiğini üstüne basa basa belirttiler. Günün sonunda salonda oluşan algı NATO’nun ‘kendi derdine düştüğü’ yönündeydi…
       <p>
        NATO Genel Sekreteri Anders Fogh Rasmussen’in Türk yardımcısı Hüseyin Diriöz’e İttifak’ın önceliklerini soruyoruz. Diğerleri gibi o da örgütün ‘Afganistan’dan çekilme’, ‘Bütçe düşüşü karşısında kolektif savunmayı sürdürme’ ve ‘Siber terör gibi yeni tehditlere karşı yetkinlik geliştirmeye’ öncelik verdiğini anlatıyor. Büyükelçi Diriöz, sırf yeni tehditlere karşı strateji geliştirmek üzere ‘Gelişen Güvenlik Sorunları Bölümü’nün (Emerging Security Challenges Division) kurulduğunu, başına yedinci Genel Sekreter Yardımcısının atandığını aktarıyor: “İttifak alan dışı küresel sorunlara el atma kararını 1990’ların başında aldı. Ya alanın dışına çıkılacaktı ya da İttifak’ın misyonu bitecekti. Alan dışına çıkıldı. Afganistan’a, Somali’ye, Libya’ya müdahale edildi. Ancak bu arada tehditler değişti, sınır ötesi maliyetler arttı, üyeler mali krizlere girdi, savunma bütçeleri azaldı. Şimdi NATO etkinliğini düşürmeden yeni tehditleri karşılamak için ‘Akıllı Savunma’ stratejisini çalışıyor. Sınır ötesinde tek başına operasyon yapmamaya çalışıyor. Bu hâliyle her meseleye dâhil olmasını zorlaştırıyor.”
        <p>
         NATO’lu yetkilileri dinlerken örgütün Suriye’yi kaçınılması gereken ‘bataklık’ gibi gördüğünü hissediyorsunuz. 21 aydır kanlı katliamların yaşandığı, 41 bin kişinin yaşamını yitirdiği ülkeye dair herhangi bir hazırlığın bulunmadığı anlaşılıyor. Bir diğer NATO yetkilisine bu umursamaz tavrın sebeplerini soruyoruz. İsmini vermeyen yetkili, İttifak’ın Suriye konusunu karmaşık gördüğünü, müdahaleye sıcak bakmadığını anlatıyor: “NATO böylesi krizlerde uluslararası kabule bakar. Yani BM Güvenlik Konseyi’nin müdahale kararı almasını bekler. BM’den böyle bir karar Rusya-Çin vetosu dolayısıyla çıkmadı. Afrika Birliği gibi bölgesel örgütler de alamadı bu kararı. Ayrıca ortada ciddi bir bütçe sorunu var. Bütün bunlar düşünüldüğünde ben NATO’nun Suriye’ye müdahale etmesini pek mümkün görmüyorum.”
         <p>
          Konferansı düzenleyen Türk Atlantik Konseyi’nin Yönetim Kurulu Üyesi Prof. Dr. Çağrı Erhan’ın hatırlatması da mühim bu noktada. ABD’nin tek başına NATO bütçesinin yaklaşık 50-60’ını, ekip bakımından da neredeyse yüzde 70’ini karşıladığını vurgulayıp soruyor: “ABD’ye rağmen Suriye müdahalesi olabilir mi?” Cevabı kendi veriyor: “Parayı veren düdüğü çalar!”
          <p>
           NATO’nun tavrı böyleyken, 60 yıllık üyeliğine, cephe ve cephe gerisindeki etkin katkısına rağmen İttifak’tan Patriotları binbir nazla alan Ankara’daki yüksek beklentinin kaynağı ne ola ki!
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-34407-nato-suriyeye-mudahaleden-kaciniyor.html), [web.archive.org (arşiv bağlantısı)](http://web.archive.org/web/20121228053512/http://aksiyon.com.tr:80/aksiyon/haber-34407-nato-suriyeye-mudahaleden-kaciniyor.html)
