# Dünya, Suriye üzerinden tekrar kutuplaşıyor: Soğuk Savaş II

*Mesut Çevikalp 2012.02.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye krizini Ortadoğu’daki nüfuzlarını artırmak için kullanan küresel aktörler yeni ‘Soğuk Savaş’a kapı araladı. ABD önderliğindeki ‘Batı’nın Esed rejimine yönelik hamlelerini Rusya, Çin ve İran eksenli ‘Doğu Bloku’ karşılıyor. Şam üzerinde derinleşen kutuplaşma, sorunu masada çözmeye çabalayan Türkiye’yi zayıflatıyor.
  </font>
 </div>
 <div id="newsText">
  <font class="detail-text">
   <p>
    Odasına girdiğimde eli telefondaydı. Görüşme boyunca da telefonu hiç susmadı. Sınır ötesinden gelen çağrılara kayıtsız kalamıyordu. Önüne gelen açık çay çoktan soğumuştu. Sekreterinin ulaştırdığı notların ardından içeriye giren meslektaşına ilk anda anlamsız gelen birkaç kelime sarf edip ‘Durum düşündüğümüz gibi’ dedi. Duraksamayı fırsat bilip yeniden sordum: “Suriye nereye gidiyor?” Cevabı çok kısa ve net oldu: “İki gün önce (5 Şubat) Dışişleri Bakanı Ahmet Davutoğlu, Münih’te Suriye krizini konuşurken ‘Soğuk Savaş’ vurgusu yaptı. Biz istemesek de bugün Suriye üzerinden Ortadoğu’da yeni bir ‘Soğuk Savaş’ yaşanıyor. Ve bu, Suriye’nin normalleşmesini geciktirdiği gibi akan kanı da artırıyor.”
   </p>
   <p>
    Üst düzey yetkilinin odasından ayrılıp ofise ulaştığımda televizyonların ‘son dakika’ haberleri Körfez ülkelerinin Şam’daki büyükelçilerini çekmeye başladığını bildiriyordu. Görüşme sırasında odaya giren yetkili, bu bilgiyi muhatabına iki saat önce yanımda vermişti. Körfez İşbirliği Konseyi (KİK) ülkeleri (Bahreyn, Katar, Umman, Suudi Arabistan, Kuveyt ve Birleşik Arap Emirlikleri), Suriye Devlet Başkanı Beşar Esed’a bağlı özel birliklerin ‘Mevlit Kandili’ gecesi Humus’ta giriştiği katliam karşısında duyarsız kalmayıp Şam’daki elçilerini çekme kararı almıştı. Arap ülkelerinin yanı sıra ABD, Fransa, Hollanda ve İtalya’nın da temsilcilerini çekmesi, dünyanın Esed rejimi ile ipleri kopardığı anlamına da geliyordu.
   </p>
   <p>
    Kariyerinin bir bölümünü Ortadoğu’da yapan yetkilinin işaret ettiği Davutoğlu’nun Münih konuşmasının anlamını, bir diplomatik kaynağa soruyorum. Kaynak, 48. Münih Güvenlik Konferansı kapsamında ‘Yeni Ortadoğu’nun İnşası’ konulu panelde söz alan Davutoğlu’nun Suriye üzerinde derinleşen karşıt kutuplaşmaya dikkat çektiğini anlatıyor. Bölgede Soğuk Savaş refleksleriyle yaşanan ayrışmanın Suriye ve Ortadoğu başta olmak üzere tüm dünya istikrarını negatif etkileyeceğini vurguluyor.
   </p>
   <p>
    Dışişleri Bakanlığı Ortadoğu Dairesi’nde çalışmış bir diğer diplomat, Arap Baharı ile birlikte Batı’ya karşı Doğu’da yeni bir tavır oluştuğunu anlatıyor. İsyan dalgası Libya’ya ulaştığında üstü örtülü kamplaşmanın gün yüzüne çıktığını, ancak beklenmedik uluslararası müdahaleyle devrilen Muammer Kaddafi’nin ardından gerilimin dindiğini hatırlatıyor: “Kutuplaşmayı ilk Libya’daki rejim çatışmalarından sonra hissettik. Kaddafi devrilince sönen Doğu-Batı kutuplaşması, Suriye kriziyle yeniden alevlendi. Rusya ve Çin’in yanında İran ile Irak’ın da Esed rejimine arka çıkması kutuplaşmayı derinleştirdi. Tarafların BM Güvenlik Konseyi’nin Suriye toplantısındaki söylemleri kutuplaşmayı ayyuka çıkardı. Türkiye bu ayrışmayı önlemeye çalışıyor. Birtakım menfaatlere dayanan bu yanlış denklemi düzeltmek hiç de kolay değil.”
   </p>
   <p>
    Kıdemli diplomatın da vurguladığı gibi ‘Batı’ ile ‘Doğu’, 1991’de Sovyetler Birliği’nin çöküşüyle sona eren Soğuk Savaş’ın ardından bir kez daha karşı karşıya geldi. Geçmişte Kore, Vietnam ve Küba üzerinden rekabet eden tarafların bugünkü adresi Ortadoğu. Rusya ile Çin’in 4 Şubat’ta Fas’ın BM Güvenlik Konseyi’ne taşıdığı, Suriye’deki insan hakları ihlallerini kınayan ve şiddete son verme çağrısında bulunan karar tasarısını veto etmeleri, dünya kamuoyunda ‘Ortadoğu’da yeni bir Soğuk Savaş başladı’ algısını oluşturdu. 13 kabul oyuna rağmen Rusya ile Çin’in vetosuyla düşen tasarının, özü itibariyle Esed’ı kınamadan öte bir yaptırımı yoktu. Moskova ve Pekin’in ekimde Suriye’yi kınayan benzer bir BM tasarısını da vetoyla akim bırakması, ‘Doğu Bloku’nun safları sıklaştırdığı manasını taşıyor.
   </p>
   <p>
    <strong>
     Safları sıklaştırdı
    </strong>
   </p>
   <p>
    Bu noktada şu soru öne çıkıyor: Rusya ile Çin dünyayı karşılarına alma pahasına neden Şam rejimi ile eli kanlı lideri Esed’a sahip çıkıyor?
   </p>
   <p>
    Ortadoğu’daki ‘Doğu-Batı’ bloklaşması 2010 sonunda Tunus’ta patlak veren ve kısa zamanda bütün bölgeye yayılan Arap Baharı’na paralel olarak derinleşse de temelleri 2000’lerde atılmıştı. Dağılmanın ardından 10 yıl boyunca sessizliğini koruyan Rusya, 7 Mayıs 2000’de Kremlin’e çıkan yeni Devlet Başkanı Vladimir Putin ile birlikte uluslararası denkleme hızlı bir dönüş yaptı. Ruslara eski Sovyetler gibi muktedir bir ülke vadeden Putin, artan petrol fiyatlarını sıçrama tahtası olarak kullanıp Rusya’nın üzerindeki ataleti attı. Uyguladığı kararlı politikalarla Rusya’ya itibar kazandıran eski KGB ajanı Putin, iç istikrarı sağladıktan sonra Sovyetler’in arka bahçesi konumundaki Orta Asya ve Ortadoğu’ya yöneldi. Eski müttefiklerle ilişkileri yeniden canlandırdı. Bunu kimi zaman muhataplarına ucuz silah sağlamak gibi ‘havuç’, kimi zaman da Gürcistan örneğinde olduğu gibi ‘sopa’ siyasetiyle gerçekleştirdi. Ortadoğu’da Sovyetler’den kalan son kale konumundaki Suriye ile yakınlaşma da yine bu dönemde başladı. Moskova, Esed’ı ucuz silah ve politik destekle yeniden yanına çekti.
   </p>
   <p>
    ‘Doğu Bloku’nun diğer lideri Çin’in Ortadoğu’ya yönelmesi, Suriye ile ilişkiye geçmesi de aynı yıllara denk düşüyor. Pekin, 2001’de Şam’a düzenlediği bir dizi ziyaretin ardından, Suriye ile enerji ve ticaret alanında işbirliğine girişti. Yarı kapalı rejimi ve insan hakları ihlalleri sebebiyle Batı ile sorun yaşayan Çin, totaliter rejimle yönetilen Suriye için uluslararası siyaset alanında iyi bir müttefik oldu. ABD ve Batı karşıtı olan, Filistin meselesinde İsrail’e destek veremeyen ve Ortadoğu’ya yatırıma gelen Çin, Suriye’nin yanında İran için de iyi bir müttefik oldu. Dolayısıyla Esed’ın Batı karşıtı Rusya ve Çin’le yakınlaşması, sıkı müttefiki Tahran tarafından da desteklendi. Çünkü ‘İran İslam Cumhuriyeti’ de her iki devletle münasebetlerini derinleştiriyordu.
   </p>
   <p>
    Fotoğrafın geneline bakıldığında, İran’ın da Batı Bloku ile Ortadoğu üzerinde çatışan Rusya-Çin ekseninde yer aldığı görülüyor. Bölgeye ulaşan Arap Baharı sürecine başından bu yana karşı duran İran, Arap Baharı’na alerji duyan Rusya ve Çin gibi Esed’a açıktan arka çıkıyor. Hatta Şam’a para ve milis gücü yolladığı ayyuka çıktı. Kendi desteğiyle yetinmeyen Tahran, ABD’nin Irak’tan çekilmesinin ardından bağlarını kuvvetlendirdiği ‘yakın müttefiki’ Başbakan Nuri El Maliki iktidarını Şam’a arka çıkmaya çağırdı. Irak’ta ‘Baasçı’ avına soyunan Şii Maliki, Tahran’ın yönlendirmesiyle eski düşmanı ‘Baasçı Esed’a kanat germeye başladı. Benzer tavrı Lübnan’daki Hizbullah örgütü de takındı: “Batı karşıtı, İran’ın dostu Suriye, bizim de dostumuzdur.”
   </p>
   <p>
    İlk bakışta, ‘Yeni Doğu Bloku’nun ‘Batı’ ve ‘Arap Baharı’ karşıtlığında buluştuğu görülüyor. Rusya, Çin ve İran için Esed’a sahip çıkmak, Arap Baharı’nı frenlemek için de bir zorunluluk ayrıca. Ancak ilişkilerin detaylarına inildiğinde ‘Doğu Bloku’nun Suriye denkleminde ekonomik çıkarların da önemli bir yer tuttuğu görülüyor. Yani Esed rejiminin devamı, Rusya, Çin ve İran’ın ekonomik çıkarları açısından gerekli. Mesela Rusya, Esed iktidarda olduğu için Suriye’ye silah satmayı sürdürebiliyor. Çin de Şam’daki yatırımlarının Esed ile güvende olduğunu hesap ediyor. Pekin ayrıca Şam’a arka çıkarak en büyük petrol tedarikçisi konumundaki İran’la safını sıklaştırıyor. Hatta bu yolla ucuz petrol almayı hedefliyor. Suriye’yi ön cephesi olarak gören İran da Batı ile savaşını Şam-Esed üzerinden görüp Arap isyan dalgasının kendi sınırlarına ulaşmadan Suriye’de dinmesini istiyor. İran için Nusayri müttefik Esed’ın iktidarda kalması, Şii ekseninin devamı için de mecburi. Tabloya bakıldığında ‘Doğu Bloku’nun Şam’a ‘duygusal’ gerekçelerle sahip çıktığı görülüyor!
   </p>
   <p>
    <strong>
     Son ‘Sovyet kalesi’
    </strong>
   </p>
   <p>
    Peki, Rusya ile Çin’i Esed rejiminin ‘kınanmasına’ dahi karşı durmaya sevk eden gerekçeler ne? Arap Baharı; Rusya, Çin ve İran’a ne kaybettiriyor? Suriye’ye dönük sınır dışı askerî müdahaleye karşı duran Türkiye, kutuplaşmayı nasıl etkiliyor? Bu ve benzeri soruları Rusya, Çin ve Ortadoğu uzmanlarıyla konuştuk. Türk Dışişleri gibi uzmanlar da karşıt tarafların Suriye üzerinden Soğuk Savaş refleksleriyle çatıştığını doğruluyor. Ancak ‘Yeni Soğuk Savaş’ta geçmişten farklı olarak ekonomik çıkarların ideolojik sebeplerin önüne geçtiğine işaret ediliyor.
   </p>
   <p>
    Ortadoğu Stratejik Araştırmalar Merkezi (ORSAM) Avrasya Danışmanı Dr. İlyas Kamalov, Rusya açısından Suriye’nin Ortadoğu’daki vazgeçilemeyecek bir dayanak olduğunu söylüyor. Ona göre, Moskova Esed’ı son ana kadar savunmayı sürdürecek: “Suriye, Rusya’nın Ortadoğu’ya açılan kapısı konumunda. İki ülke arasında askerî ve ticarî ilişkiler son 7 yılda katlanarak arttı. Moskova, Suriye’ye 2005-2010 arasında 2,5-3 milyar dolar değerinde silah sattı. Şam, 1,5 milyar dolarlık borcunu 2015’e kadar taksitle ödeyecek. Ruslarda ‘Esed giderse borç ortada kalır’ endişesi de var. Diğer taraftan iki ülkenin ticaret hacmi 2 milyar dolar seviyesine ulaştı. Tarafların enerji alanında ortak adımları söz konusu. 2005’te imzalanan anlaşmayla Ürdün, Mısır ve Suriye’yi birbirine bağlayacak doğalgaz boru hattının Suriye ayağını Ruslar inşa edecek. Ayrıca Rus enerji şirketlerinin Suriye’de petrol arama işleri var. Dolayısıyla Moskova için Suriye’deki rejimin değişmesine karşı durmak bir zorunluluk. Bundan dolayı Moskova, Suriye’yi daha önce de birçok kez BM’nin yaptırımlarından kurtardı. BM, 2005’te Refik Hariri suikastı dolayısıyla Suriye’ye ekonomik yaptırım uygulamak istediğinde buna Rusya engel olmuştu.”
   </p>
   <p>
    <strong>
     Suriye ordusunda Rus askerler
    </strong>
   </p>
   <p>
    Rus uçak gemisi Admiral Kozintosov’un Suriye’nin Tartus Limanı’na yanaştığını hatırlatıp Rusya’nın Şam üstündeki askerî çıkarlarını soruyoruz. Moskova’nın Esed ile Tartus’a kalıcı bir Rus üssü kurmak için anlaştığını vurguluyor Dr. Kamalov: “Ruslar, Soğuk Savaş yıllarında Tartus’u ikmal ve bakım üssü olarak kullanmıştı. Bugün bu üs Ruslara ait olmasa da burada çok sayıda Rus askerî görevlisi bulunuyor. Birçoğu danışman sıfatıyla Suriye ordusunda görev yapıyor. Rusya’nın Tartus’ta kalıcı bir üs kurma planları yaptığı biliniyor. Bu konuda Esed ile de anlaştığı ifade ediliyor.”
   </p>
   <p>
    Dr. Kamalov, Moskova’nın Suriye’deki askerî ve ticarî çıkarlarını garanti altına almadan Esed’a verdiği destekten vazgeçmeyeceğini vurguluyor: “Bu saatten sonra Rusya’nın geri adım atması mümkün değil. Çünkü Rusya, muhtemel yeni rejimin, mevcut münasebetleri gözden geçireceğini hesap ediyor. Askerî ve ticarî kazanımlarını (Irak’ta olduğu gibi) kaybetmek istemiyor. Bundan dolayı Moskova, Esed rejimini sonuna kadar savunacak.”
   </p>
   <p>
    Rusya, diğer taraftan Suriye’de Libya benzeri bir ‘oldubitti’ yaşanmasını istemiyor. Güvenlik Konseyi’ndeki kararları veto ederek Libya benzeri bir uluslararası müdahale zemini oluşmasını engelliyor. Zira Moskova, Fransa öncülüğünde başlayan, ardından NATO’nun dâhil olduğu Libya operasyonu sonrasında eski müttefikini ABD-Fransa ikilisine kaptırmıştı. Libya’da Kaddafi sonrasında kurulan yeni iktidar, ülkenin yönünü ABD ve Avrupa’ya döndürmüş durumda. Moskova, Irak’tan çekilen ABD’nin muhtemel bir müdahale ile Suriye üzerinden Ortadoğu’ya dönme ihtimalinden çekiniyor. Sorunun diplomatik yollardan çözülebileceğini savunup haricî askerî müdahalelere karşı duruyor.
   </p>
   <p>
    Esed açısından da Moskova 40 yıldır Baas rejimine destek veren sıkı bir dost. BM tasarılarını veto eden, Suriyeli muhalif gruplara karşı duran Rusya, isyancıları bastırmak için ihtiyaç duyduğu silahları sorgusuz sualsiz temin edebileceği en yakın ülke. Bir bakıma tutunduğu son dal. BM’deki oylamanın hemen ardından soluğu Şam’da alan Rusya Dışişleri Bakanı Sergey Lavrov’a en üst düzey protokol uygulanması, Lavrov’un Şam sokaklarında çiçeklerle karşılanması da bundan.
   </p>
   <p>
    Çin’in ‘Suriye denklemine’ bakıldığında Rusya’nınki gibi ekonomik gerekçelerle örüldüğü görülüyor. Ancak Pekin’in üslubu Moskova’nınkine nazaran daha yumuşak. Irak’taki çekilmeye rağmen ABD’nin Ortadoğu’daki varlığını göz ardı etmeden hareket ediyor. Bir bakıma ABD’nin hamlesine karşı yön belirleyip temkinli davranıyor. Ortadoğu’da askerî varlığı bulunmayan Pekin, Suriye gibi diğer Ortadoğu ülkelerine dönük politikalarını enerji anlaşmaları ve ticarî anlaşmalara göre şekillendiriyor. Arap Baharı’na karşı durmasının bir başka sebebi de bu. Eski rejimlerle yaptığı enerji tedarik anlaşmalarına zarar vermek istemiyor. Suriye onun için hayati bir enerji partneri değil. Pekin’in vazgeçilmezi, Şam’ın sıkı destekçisi İran. Dolayısıyla Suriye politikalarını bir bakıma Tahran’ı göz ardı etmeden şekillendiriyor.
   </p>
   <p>
    Marmara Üniversitesi’nden Çin uzmanı Dr. Çağdaş Üngör, Pekin’in Ortadoğu’da ABD ve Batı’yı bire bir karşısına almaktan kaçındığını, bununla birlikte Suriye gibi diğer Ortadoğu ülkeleriyle geçen 10 yıldan bu yana ekonomik, siyasi ve kültürel ilişkilerini derinleştirdiğini söylüyor. BM vetosuyla yeri geldiğinde Batı’ya direnebildiğini göstermek istediğini düşünüyor: “Reel politik açıdan bakıldığında, ABD Ortadoğu’da ve Afrika’da hangi ülkeye cephe alsa, yaptırım uygulasa, orada Çin için yeni bir fırsat kapısı açıldı. Bu, beraberinde, insan hakları karnesi kötü olan ülkelerin Pekin’den aldıkları destekle mevcudiyetlerini devam ettirdiği eleştirisini getirdi. Son BM vetosu da böyle değerlendirildi.”
   </p>
   <p>
    BM’deki veto Çin’in Ortadoğu’daki pozisyonunu koruma imkânı verse de uzun dönemde negatif etkiyeceği su götürmez bir gerçek. Dr. Üngör de bu görüşte: “Çin’in Suriye’deki enerji sektöründe önemli yatırımları var. Veto kararını, muhtemel bir Batı müdahalesinin Suriye’deki ekonomik varlığını sarsabileceğini hesap ederek aldı. Ancak orta ve uzun vadede yanlış bir tercih yaptı. Normatif değil, reel politik açıdan bakıldığında bile bu veto riskli. Ortadoğu’da bugün Esed yönetiminden rahatsız olan birçok Arap ülkesi var. Arap Baharı sonrasındaki Ortadoğu’nun yapısal değişimler geçireceği göz önüne alınırsa, veto ile eski Ortadoğu’ya sahip çıkan Çin’in yeni iktidarlar döneminde bölgedeki etkinliği zarar görecek.”
   </p>
   <p>
    <img alt="" height="307" src="http://web.archive.org/web/20120413165325im_/http://medya.aksiyon.com.tr/aksiyon/2012/02/13/esed-1.jpg"/>
   </p>
   <p>
    <strong>
     İran petrolü Çin’e
    </strong>
   </p>
   <p>
    Pekin’in veto kararında, stratejik ilişki içinde olduğu İran’ın rol oynadığını düşünenler de var. Çin’in artan enerji ihtiyacını karşılamak için 2011’de İran’dan petrol ithalatını yüzde 30 oranında artırdığı, Tahran petrollerinin yüzde 22’sini ülkesine taşıdığı göz önüne getirildiğinde, Suriye konusunda neden Tahran’ı karşısına almayıp paralel politikalar yürüttüğü daha net anlaşılıyor. İran’ın, Pekin’in tavrı karşısında petrol fiyatında indirime gideceğine dair iddialar, iki ülke ilişkilerinin Suriye konusundaki birlikteliğini yansıtıyor bir bakıma. Ayrıca Çin, Rusya gibi Batı’nın Ortadoğu’da daha fazla güçlenmesini istemiyor. Ancak Rusya olmadan, tek başına ona karşı duramıyor. Bundan dolayı Batı da karşı hamlelerini (NATO Füze Kalkanı projesi gibi) Çin’den ziyade, daha çok Rusya üzerine oynuyor.
   </p>
   <p>
    Arşivler tarandığında, veto kararının, Çin ile Rusya’nın süregelen ABD-Batı politikalarıyla tamamen örtüştüğü görülüyor. Moskova ve Pekin yönetimleri 1990’lardan bu yana ABD-Batı hegemonyasına yer yer karşı durdu, yer yer de onu dengelemeye çalıştı. Bu amaç doğrultusunda Şanghay İşbirliği Örgütü’nü de etkin bir şekilde kullandılar. Fakat Rusya ve Çin’in karşı politikaları Sovyet dönemindeki kadar sert olmadı. Bunda her iki devletin küreselleşen ekonomiden dolayı Washington’a bağımlıklarının yanında iç yapı itibariyle 20 yıl önceki ideolojik tutumlara sahip olmamaları etkili. Ayrıca iki devlet büyük ekonomik gelişme ivmesi yakalasalar da hâlâ süper güç değiller. Dolayısıyla Batı-ABD karşıtlığını Suriye gibi üçüncü devletler ve BM gibi küresel diplomatik platformlar üzerinden yürütebiliyorlar. Sahip oldukları yarı kapalı siyasi sistemler de mücadeleyi bu noktadan öteye taşımalarına imkân vermiyor.
   </p>
   <p>
    <strong>
     Türkiye’yi zayıflatıyor
    </strong>
   </p>
   <p>
    ‘Kutup’lar arasındaki denklemden kendi yaşam alanını oluşturan Esed rejiminin devamı en çok sınır komşusu Türkiye’yi etkiliyor. Suriye’de orantısız, düzenli saldırılara maruz kalan Türk nüfusunun yanında, sınır köylerine sınırın karşı tarafından mermi düşmeye başladı. Çatışmaların şiddetlenip iç savaşa dönüşmesi hâlinde mülteci akımına maruz kalacağını hesap eden Ankara, güney sınırının birkaç farklı noktasında mülteci kampları oluşturmaya başladı. Hâlihazırda 16 bin kadar Suriyeli, Türkiye’ye sığınmış durumda. Irak tecrübesinden hareketle muhtemel mülteci akını, Türkiye’nin iç istikrarını sarsacak. Dahası PKK’nın sınırdan kontrolsüz girişlerden yararlanıp bölgedeki eylemlerini artırma ihtimali de var. Gelinen noktada Esed’ın gidişini kaçınılmaz gören Ankara, sürecin düşük yoğunlukta devam etmesini istiyor. Bu bağlamda Suriyeli muhaliflere de gerekli desteği sağlıyor.
   </p>
   <p>
    <strong>
     Batı kontrolünde hareket
    </strong>
   </p>
   <p>
    Aksiyon’a konuşan kıdemli bir diplomat, Ankara’nın dünyayı Suriye’de Mısırvâri bir çözüme ikna etmeye çalıştığını anlatıyor. Binlerce kilometre öteden, bölgenin gerçekliğinin farkında olmadan hazırlanan müdahale planlarının, sorunu çözmekten ziyade derinleştireceğini ifade ediyor: “Suriye’ye dönük bir dış müdahaleye karşı duruyoruz. Çünkü bu yol hem çok kanlı olur hem de bütün bölgeyi istikrarsızlaştırır. BM Güvenlik Konseyi’nde yaşananlara takılmadan yeni bir süreç başlatacağız. Gerek Arap Ligi gerekse Batılı kurumlarla görüşüp rejimin iç savaşa meydan vermeden değişmesini sağlamaya çalışacağız. Zira aksi çözümler en çok bizi etkileyecek.”
   </p>
   <p>
    Ortadoğu’daki istikrarsızlığın İran ve İsrail’i, istikrarın da Türkiye’yi güçlendirdiği hesaba katıldığında, Ankara’nın izleyebileceği başka bir yol da bulunmuyor. Bundan dolayı Türkiye, güvenlik zafiyeti yaşanana kadar Şam Büyükelçisi Ömer Önhon’u Suriye’de tutmak istiyor. Şüphesiz Önhon’un Şam’da bulunması, sürecin doğru yürütülmesi açısından da önemli.
   </p>
   <p>
    Uluslararası Stratejik Araştırmalar Kurumu (USAK) Ortadoğu uzmanı Osman Bahadır Dinçer, Suriye krizinin büyük aktörlerce Ortadoğu’ya nüfuz enstrümanı olarak kullanılmasının Ankara’nın çözüm çabalarını vurduğunu belirtiyor. Uluslararası aktörlerin Suriye konusunda isteksiz ve meseleyi öteleyen tavırlarının Türkiye’nin çözüm çabalarını sekteye uğrattığını aktarıyor: “Gelinen noktada Türkiye’nin tek başına yapabileceği çok fazla bir şey yok. Tek başına müdahale edemez, etmemeli de. Haricî müdahaleyi de destekleyemez. Ancak Suriye konusunda uluslararası kamuoyundaki farkındalığı artırmaya, Esed’a baskıyı yoğunlaştırmaya çalışabilir. Bunu yaparken de ‘Batı’nın direktifleriyle yol alıyor’ izlenimi oluşturmamalı. Çünkü Türkiye’yi Batı’nın kontrolünde hareket ediyor gibi göstermeye çalışan aktörler var. Nitekim İran bu tür bir propagandaya başladı bile. Türkiye’nin Arap dünyasında artan prestijine zarar vermek istiyorlar. Ankara tahriklere kapılmamak için çok dikkatli olmalı. Atacağı her adımı 10 kez düşünmeli.”
   </p>
   <p>
    Dinçer, Türkiye’nin sorunu çözmek için yeniden başlatacağı diplomatik girişimi olumlu buluyor. Türkiye’nin tek başına hareket etmemesi gerektiğini vurguluyor: “Batılı ülkeler, Arap Ligi ve uluslararası aktörlerle yakın temasta olmamız çok önemli. Ankara, Türkiye’yi marjinalleştirmek isteyenlere prim vermemeli. Özellikle Arapların neyi nasıl algıladığına, düşündüğüne yoğunlaşmalı. Ayrıca Esed konusundaki tavırlarını değiştirmeleri için Rusya, Çin ve İran’la diyalog kurulmalı. Bu bağlamda Başbakan Erdoğan’ın Rus Devlet Başkanı Dmitri Medvedev’i araması çok önemliydi.”
   </p>
   <p>
    Son tahlilde, Suriye’de Mart 2011’den beri yaşananlar Esed rejiminin sonunun geldiğini gösteriyor. Rejim karşıtları 4 binden fazla destekçisini yitirse de gösterilerin dozajı her geçen gün artıyor. Baas rejimi, tarihî bağlar ve bölgesel çıkarlar neticesinde oluşan Rusya-İran-Çin denkleminden güç alıp ömrünü uzatsa da başta Türkiye olmak üzere bölgedeki etkili diğer aktörler Esed’ın devrilmesi noktasında net. Ordudan kopuşun yanında Baas’ın zayıflamaya başladığı göz önüne getirilip Rusya ve Çin’in çıkara dayalı Suriye denklemlerinin her an değişebileceği hesaba katıldığında, rejimin 2013’ü göremeyeceğini söylemek pek de güç değil. Tabii daha önce hariçten bir askerî müdahale olmazsa…
   </p>
   <h3>
    <span>
     20 bin muhalif milis 8 farklı şehirde rejimle çarpışıyor
    </span>
   </h3>
   <p>
    <span>
     Suriye’deki ana muhalif yapı ‘Suriye Ulusal Konseyi’ ile ordusundan kopan askerler ve gönüllü milislerin oluşturduğu ‘Özgür Suriye Ordusu’ndan oluşuyor. Ağustos ayında kurulan İstanbul merkezli Konsey, muhalif grupları temsil eden 120 üyeden oluşuyor. Başkanlığını Burhan Galyun üstleniyor. Albay Riyat el Esat liderliğindeki Özgür Suriye Ordusu da yaklaşık 20 bin gönüllü milisten müteşekkil. Suriye ordusuna karşı çatışmaya girmekten kaçınmayan ve bazı bölgelerde kontrolü ele alan Özgür Suriye Ordusu her geçen gün büyüyor. Hâlihazırda Humus, Hama, İdlib, Saqba, Rastan, Deyr Zor, Zabadani ve Duma’da oldukça etkin. Hafif silahlı milis kuvvetlerinin vurkaç taktiğiyle ağır silahlı Suriye ordusunu bazı bölgelerden püskürttüğü, başkent Şam banliyölerinde etkin olduğu ifade ediliyor.
    </span>
   </p>
   <h3>
    <span>
     Muhtemel çözüm senaryoları
    </span>
   </h3>
   <p>
    <span>
     Türkiye, Batı ve Arap Ligi’nin samimi olarak Esed rejimine karşı baskıları artırıp ordu ve Baas yapısını zayıflatması, muhaliflerin ülkedeki kontrolü sağlaması.  Suriye Baas’ı ve ordusuyla temasa geçerek Esed’dan vazgeçmelerini sağlayıp dönüşümün iç unsurlar eliyle tamamlanması. Mısır örneğinde olduğu gibi.  Esed üzerindeki baskıyı artırarak yetkilerini yardımcılara devredip sürgüne gitmesini sağlamak.  Muhalifleri güçlendirip Esed rejimini devirmelerini sağlamak.  Çok unsurlu uluslararası güçle askerî müdahale. Libya örneğindeki gibi...  Suriye konusunda pragmatist politika izleyen Rusya, İran ve Çin’i Esed’a destekten vazgeçirip yeni Suriye’nin inşasını dış müdahale ile başlatmak.
    </span>
   </p>
   <h3>
    <span>
     İran, Esed rejiminden neden vazgeçemez?
    </span>
   </h3>
   <p>
    <span>
     İran, ABD’nin Irak’tan çekilmesinin ardından Ortadoğu’da nüfuzunu artırma çabalarını hızlandırdı. Bu doğrultuda Irak’taki müttefiki Şii Başbakan Nuri El Maliki üzerinden bir Tahran-Bağdat-Şam hattı oluşturdu. Rejim sorunu yaşayan sıkı dostu Esed’a bu hat üzerinden arka çıktı. Zira İran için Esed rejimi hayati önemde. Çünkü Şam’daki Nusayri yönetimin yıkılması hâlinde iktidarın Sünnilere geçeceğini, bunun da bölgedeki gücünü zayıflatacağını hesap ediyor. İran, Ortadoğu’daki Şii eksenini güçlendirmek, bölgede kendi oyununu kurabilmek için jeopolitik açıdan Suriye’ye ihtiyaç duyuyor. Tahran ayrıca ABD ve Batı’nın kendine yönelik hamlelerini Suriye ön cephesinde karşılamak istiyor. Kapalı rejimi için tehdit gördüğü Arap Baharı’nı da yine önce Şam, olmazsa Bağdat sınırında frenlemek istiyor. Yanına çektiği Suriye ve Irak üzerinden bölge liderliği için üstü kapalı rekabet yürüttüğü Türkiye’yi de dengelemek istiyor. İstikrarsız Suriye’nin Türkiye’yi zayıflattığının da farkında. Dolayısıyla Ortadoğu’daki nüfuz ve hinterlandını korumak, Tahran-Bağdat-Şam koridorunu yaşatmak için Esed’a maddî manevî tüm desteği veriyor. Onu ayakta tutmak için ABD gibi Türkiye’yi de karşısına almaktan kaçınmadığı görülüyor.
    </span>
   </p>
   <p>
    <span>
     <img alt="" height="758" src="http://web.archive.org/web/20120413165325im_/http://medya.aksiyon.com.tr/aksiyon/2012/02/13/esed-2.jpg"/>
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31817-dunya-suriye-uzerinden-tekrar-kutuplasiyor-soguk-savas-ii.html), [web.archive.org (arşiv bağlantısı)](http://web.archive.org/web/20120413165325/http://www.aksiyon.com.tr:80/aksiyon/haber-31817-dunya-suriye-uzerinden-tekrar-kutuplasiyor-soguk-savas-ii.html)
