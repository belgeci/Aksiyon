# Sayılara fısıldayan dâhi

*Mesut Çevikalp 2015.06.02*

<div class="pNewsDetailMainContent" itemprop="articleBody">
 <p>
  Hayatı dâhilikle delilik arasındaki ince çizgide geçen Nobel ödüllü matematikçi John F. Nash, 23 Mayıs’ta geçirdiği trafik kazasında hayatını kaybetti. Fısıldaştığı sayılar yetim kaldı.
 </p>
 <p>
  ‘Sayın Çevikalp, Suriye’deki ve Suriye’nin yakınlarındaki son durum, İsviçre’nin tipik olarak devam ettirdiği tarafsızlığa benzer bir sistematik siyasal tarafsızlığın avantajlarını yeniden anlamamı sağladı. Dolayısıyla ortaya çıkıp sözde ‘bilimsel’ bir çerçeveden (Suriye’ye ilişkin) durumu değerlendirmeye pek de sıcak bakmıyorum. Aslında Oyun Teorisi açısından bakılacak olursa oynanan satranç ya da go (Çin strateji oyunu) nihayetinde kazananındır(!). İçtenlikle, John F. Nash, Jr.’
 </p>
 <p>
  Suriye’de sokak gösterilerinin iç savaşa evrildiği günlerdi… İşte o günlerde ulaştım John F. Nash’e. Oyun teorileri üzerinden Suriye krizini konuşmak istiyordum. E-mailine yazdım. 4 gün sonra (8 Eylül 2012) yukarıdaki akıl dolu mesajı düştü posta kutuma. Sevinçle hüznü aynı anda yaşadım. Nazikçe röportaj talebimi reddediyordu… Ama dünyanın peşinde koştuğu o ‘dâhi’ bana Suriye’de oyunu kuranın kazanacağını fısıldıyordu!
 </p>
 <p>
  Acı haber ulaşınca dönüp eski yazışmalarımızı okudum. Üzüntüm daha da arttı. Son yüzyılın dâhilerinden olsa da kibir, enaniyet sızamamıştı dünyasına. Bilimin doruğunda olmasına karşın son nefesine kadar sadelikten vazgeçmemişti. Kalabalıklardan, insanlarla içli dışlı olmaktan kaçıyordu. Ömrünün büyük bölümünü küçük dünyasında yaşadı. Geçirdiği ruhsal hastalıktan mirastı bu hâl. Ancak münzevi hâli insanlığa hizmetten alıkoymamıştı onu.
 </p>
 <p>
  İstanbul’a ikinci gelişinde (2012) Türkiye’nin matematikte dünyada sondan ikinci olduğunu öğrenince ‘Çocuklarınızı okula yollamayıp evde eğitin’ önerisinde bulundu. Matematik bilmeyen toplumların adaletten yoksun kaldığını vurguladı! Eğitimli bir aileden geliyordu. Teksaslı babası John Forbes Nash elektrik mühendisiydi. Batı Virginia’lı annesi Margaret de Latince öğretmeniydi. 1928’de Batı Virginia’da dünyaya gelen Nash babası gibi mühendis olmak istedi. Carnegie Mellon Üniversitesi’nde kimya bölümüne girdi. Sıkılıp fizik bölümüne geçti. Hocalarının teşvikiyle matematik bölümünde karar kıldı.
 </p>
 <p>
  Doktora için başvurduğu üniversitelerden kabul aldı. Gözü Harvard’daydı ama daha fazla burs verdiği için Princeton’u tercih etti. Görünüşte hiç ders çalışmıyordu. Hiç arkadaşı yoktu. Ama hocaları ondaki cevheri keşfetmişti. Sayılarla konuşan, çözümsüz formülleri yere seren bu öğrenciye aralarında ‘dâhi’ diyorlardı. 1950’de, 21 yaşındayken yazdığı 27 sayfalık doktora tezi (Oyun Teorisi), 44 yıl sonra ona Nobel Ekonomi Ödülü’nü kazandırdı. Literatüre ‘Nash Dengesi’ olarak geçen teorisi özünde rekabet ortamında aynı anda her iki tarafa da kazandırıyordu. Kazan kazan (win-win) diye adlandırılan kuramı; ekonomi, dış politika, finans gibi birçok disipline sıra dışı katkılar sağladı.
 </p>
 <p>
  Doktora sonrası Massachusetts Teknoloji Enstitüsü’nde (MIT) hocalığa başladı. 1957’de Alicia ile tanışıp evlendi. Bir yıl sonra ilk çocuklarının doğumunu bekledikleri günlerde Nash’in ruhsal hastalığı baş gösterdi. Çevresine uzaylıların dünyaya gizli mesajlar gönderdiğini söylüyordu. 1959’da durumu ağırlaştı, paranoid şizofreni teşhisiyle özel bir kliniğe yatırıldı. Elektroşok gibi ağır tedaviler uygulandı. Ancak dayanamadı, iyileşmeden klinikten ayrıldı. 1990’a kadar takıntılı hâli sürdü. Uzaylılardan sonra kızıl komünistlere kafayı takmıştı. 1990’larda eşi ve çocuklarının yardımıyla ruhsal sıkıntıları atlatıp Princeton’daki kürsüne geri döndü. 23 yılda 23 bilimsel makaleye imza attı. ‘23’ takıntısı baki kalmıştı… O matematikten çok sayıları seviyordu: “Sayıları sevmek için illa matematikçi olmaya gerek yok!”
 </p>
 <p>
  “Hayat oyundur.” demişti bir söyleşisinde… New Jersey’de bindiği taksinin hatalı sollaması onunla birlikte eşi Alicia’yı dünya oyunundan çıkardı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/sayilara-fisildayan-dahi_551105), [web.archive.org (arşiv bağlantısı)](http://web.archive.org/web/20150719214629/http://www.aksiyon.com.tr/dosyalar/sayilara-fisildayan-dahi_551105)
