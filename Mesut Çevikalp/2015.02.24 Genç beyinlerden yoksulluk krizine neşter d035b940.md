# Genç beyinlerden yoksulluk krizine neşter

*Mesut Çevikalp 2015.02.24*

<div class="pNewsDetailMainContent" itemprop="articleBody">
 <p>
  Küresel sorunlara dair alternatif çözüm önerileriyle öne çıkan Gülen Enstitüsü ‘yoksulluk’ krizine el attı. Geleneksel uluslararası makale yarışması üzerinden liselileri yoksulluğa çare üretmeye sevk eden Houston merkezli enstitüye tüm dünyadan makale yağdı.
 </p>
 <p>
  Yoksulluk her geçen gün büyüyen küresel sorunların başında geliyor. Teknolojik gelişmeler, artan ürün çeşitliliği ve yardım kampanyaları yoksulluğu frenlemeye yetmiyor. Kötü gidişat Dünya Bankası raporlarına şöyle yansıyor: 2014 itibariyle küresel nüfusun yüzde 46’sı günde 2 dolarla yoksulluk, yüzde 21’i de 1 dolarla açlık sınırında yaşıyor. Global yoksulluk Birleşmiş Milletler’in (BM) de daimî gündemlerinden biri. Örgüt, 2000 yılında New York’ta düzenlediği ‘Bin Yıl Zirvesi’nden bu yana küresel yoksulluğu önlemeye yönelik projeler geliştiriyor. En son BM Genel Sekreteri Ban Ki-moon, enerji fiyatlarındaki tarihî düşüşün yoksulluğu azaltmada fırsata çevirebileceğini duyurdu: “2015, aşırı yoksulluğu bitirmede dönüm noktası olabilir.”
  <br>
   Yoksulluk sorununa düşünce kuruluşları, enstitüler ve sivil toplum kuruluşları da kafa patlatıyor, çözüm arıyor. ABD/Houston merkezli Gülen Enstitüsü de bu kurumlardan biri. Enstitü (Gülen Institute), kurulduğu 2007’den bu yana ‘yoksulluk’,  ‘eğitim’ ve ‘etnik çatışmalar’ gibi küresel sorunları akademik zeminde çalışıyor. Enstitüyü diğerlerinden ayıran özelliği sorun çözme sürecine gençleri de dâhil etmesi. İlk etkinliğini 2011 yılında gerçekleştiren Gülen Enstitüsü Gençlik Platformu (Gülen Institute Youth Platform) küresel meselelere kafa yoran genç kalemleri bir araya getiriyor. Bu yıl beşincisi düzenlenen uluslararası kompozisyon yarışmasıyla gençlerin çözüm önerilerini masaya taşıyor. Platform, nisan ayında sonuçlanacak bu yılki yarışmanın konusunu yoksulluk olarak belirlemiş. 65 ülkeden bin öğrencinin katıldığı yarışmada ilk 30’a giren makalelerin değerlendirme süreci tamamlanmış.
   <br>
    Gülen Enstitüsü Başkanı M. Sait Yavuz, Gençlik Platformu’nun yoksulluk konusunu ele almasının, dünyanın dört bir tarafında yaşayan gençleri bu sorunu çalışmaya sevk etmesinin küresel camiada takdirle karşılandığını belirtiyor. Bir önceki yarışmaya oranla katılımcı öğrenci ve ülke sayısının arttığını, kendilerine ulaşan makaleleri elemede zorluk yaşadıklarını aktarıyor: “2011 yılında mütevazı adımlarla hayata geçen Gençlik Platformu’nun küresel sorunlara dair gençler üzerinden ortaya koyduğu farklı çözüm önerileri yoğun ilgi görüyor. Girişim bir taraftan gençleri şiddet, yoksulluk, eğitim, çocuk işgücü, kaçakçılık, cinsiyet eşitsizliği, açlık, ilaç istismarı gibi küresel konularda fikir yürütmeye teşvik ederken diğer taraftan da onlara meseleleri küresel düşünme yetisi, dil ve ifade becerisi kazandırıyor. Diğer tabirle geleceğin liderlerine kapasite kazandırıyor.”
    <br>
     Yarışmanın dili İngilizce. Dikkat çekici önermeler makalelerin dereceye girmesine yetmiyor. Dil ve yazım açısından da eksiksiz olması isteniyor. Zira enstitüsünün gayelerinden biri de katılımcılarının dil, ifade becerilerini geliştirmek. Makaleleri alanında uzman 40 akademisyen okuyor. University of Houston, North American University, Texas State University gibi itibarlı üniversitelerden gelen jürilerin ismi herhangi bir iltimasa yol açmamak için gizli tutuluyor. Jüriler de makaleleri isimsiz okuyor. Makaleye sadece yazarının ana dilinin İngilizce olup olmadığı notu düşülüyor. Böylece ana dili İngilizce olan yarışmacıların avantaj elde etmesi engelleniyor.
     <br>
      Dereceye giren öğrenciler ödül töreninden bir hafta önce Washington’da ağırlanıyor. Kentetteki tarihî ve önemli mekânlar gezdiriliyor. Program zarfında öğrenciler Senoto’yu, ülkelerinin diplomatik temsilciliklerini ve George Town Üniversitesi gibi bilim yuvalarını ziyaret etme imkânı buluyor. Dereceye giren makalelerini ekâbir heyetlerle paylaşıyor. Gezi programı ödül töreni ile son buluyor. Öğrenciler ödüllerini etkinliğe farklı eyaletlerden katılan devlet yetkilileri, bilim insanları ve önde gelen işadamlarının elinden alıyor. Program boyunca öğrencilerin tüm ihtiyaçlarını, ulaşım ve konaklama giderlerini Gülen Enstitüsü karşılıyor. Enstitü bu yılki ödül törenini 13-16 Nisan arasında Washington’da düzenlemeyi planlıyor.
      <br/>
      Enstitü bu yıl 1000 makale arasından ilk 30’a girenleri ödüllendirecek. Geçen yıl olduğu gibi bu yıl da birinciye 2000, ikinciye 1500, üçüncüye 1000 dolar nakit para ödülü verilecek. Ardından gelen ilk 15 üç yüz, son 15 de yüzer dolarla teselli edilecek. Ayrıca ilk 15 öğrenciye 3 günlük gezi/tatil imkânı sunulacak. Başkan Yavuz’a ödül alan makalelerin yoksulluk sorununun çözümünde hangi ölçüde rol alacağını soruyoruz. Sanal ortamda paylaşılan makalelerin alanda çalışan akademisyenlere farklı ufuklar kazandırdığını belirtiyor. Yarışmacı öğrenciler üzerinden farklı ülkelerde yoksulluk ile ilgili farkındalık oluşturulduğunu aktarıyor.
      <br/>
      Dereceye giren öğrencilerden biri Arif Demirkan. Listedeki tek Türkiyeli. ‘Dünyada Yoksullukla Mücadelede Sivil Toplumlara ve Devletlere Düşen Görevler’ konulu makalesiyle 15’inci olmuş. Yarışmaya Kayseri Kılıçaslan Lisesi’nden katılıyor. Dokuzuncu sınıfa gidiyor. Arif, İngilizce kabiliyetini ‘IB World School’ sistemini uygulayan lisesinde kazandığını vurguluyor. IB okullarında dersler İngilizce veriliyor. Diplomaları dünya çapında kabul görüyor. Demirkan, ödül gecesinde Türkiye’yi temsil edecek olmanın mutluluğunu yaşıyor: “Makale yarışmasının duyurusu eylül ayında elimize geçti. Katılma kararı alınca önce eski makaleleri gözden geçirdim. Ardından konuyu belirleyip formatını tasarladım. Ardından 2 ay zarfınca internet ve kütüphanelerde literatür taraması yaptım. Yeterli birikime ulaşınca makalemi yazmaya başladım. Bir ay zarfında tamamlayıp 15 Aralık’ta Gülen Enstitüsü’ne gönderdim. Geçen ay dereceye girdiğimi bildirdiler. Çalışmamı sözlü olarak da sunmak üzere Amerika’ya davet edildim. Bu benim ilk uluslararası başarım oldu. Yarışma sürecinde desteklerini esirgemeyen okuluma, öğretmenlerime teşekkür ediyorum.”
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/genc-beyinlerden-yoksulluk-krizine-nester_549120), [web.archive.org (arşiv bağlantısı)](http://web.archive.org/web/20150705202500/http://www.aksiyon.com.tr/dosyalar/genc-beyinlerden-yoksulluk-krizine-nester_549120)
