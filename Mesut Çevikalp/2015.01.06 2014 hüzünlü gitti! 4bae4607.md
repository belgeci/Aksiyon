# 2014 hüzünlü gitti!

*Mesut Çevikalp 2015.01.06*

<div class="pNewsDetailMainContent" itemprop="articleBody">
 <p>
  Dünya 2015’e matem havasında girdi. 2014’ün son günlerinde yaşanan facialar yeni yıla girme sevincini kırdı. Kara haber silsilesi 28 Aralık’ta Yunanistan açıklarında seyreden feribotun alev almasıyla başladı. Yunanistan’ın Patra Limanı’ndan İtalya’nın Ancona Limanı’na giden ‘Norman Atlantik’ adlı arabalı feribotun garaj bölümünde çıkan yangında 10 yolcu hayatını kaybetti. Geriye kalan 54’ü Türk 468 yolcu ve mürettebat 34 saat süren çalışma neticesinde kurtarıldı. Kurtarılan yolcuların anlattıkları, feribotta yaşanan can pazarını gözler önüne serdi. Dünya basını olayı Titanik faciasına benzetti. Gemideki söndürme çalışmaları 48 saatte tamamlanabildi. Olayın şoku geçmeden aynı gün ulaştı ikinci kara haber! Bu kez İtalya’nın kuzeydoğusundaki Ravenna Limanı açıklarında bir Türk bandıralı yük gemisi, başka bir gemiyle çarpışarak battı. Geminin 11 Türk mürettebatından 8’i kurtarıldı, geride kalan 3 kişiden 1’nin de cesedine ulaşıldı. Kayıp 2 mürettebat aranıyor. Bir gün sonra aynı acı feryatlar Asya’dan yükseldi. Endonezya’nın Surabaya kentinden Singapur’a gitmek üzere havalanan Malezya’ya ait bir yolcu uçağı yolun yarısında radardan kayboldu. Cava Denizi’nde aynı gün üç ülkenin katılımıyla başlayan arama kurtarma çalışmalarının üçüncü gününde uçağın enkazı bulundu. Enkaz civarında 40 kadar cesede ulaşıldı. Kayıp AirAsia uçağında 2 pilot ve 5 kabin memuru ile birlikte 16’sı çocuk 162 yolcu (155 Endonezya, 3 Güney Kore, 1 Singapur, 1 Malezya, 1 İngiltere ve 1 Fransa vatandaşı) bulunuyordu.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/2014-huzunlu-gitti_540994), [web.archive.org (arşiv bağlantısı)](http://web.archive.org/web/20150616080333/http://www.aksiyon.com.tr/dunya/2014-huzunlu-gitti_540994)
