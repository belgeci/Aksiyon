# NATO’daki komuta reformu Türkiye’nin ağırlığını artıracak

*Mesut Çevikalp 2011.06.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hantal ve külfetli komuta yapısına neşter vuran NATO, tarihî bir reform sürecine girdi. 9 Haziran’da onaylanan komuta reformu, 4 ana üssün kapatılmasını, yüzde 30 personel azaltımını öngörüyor. İzmir Hava Unsuru Komutanlığı’nı Kara Komutanlığı’na çeviren süreç, Türkiye’nin İttifak’taki elini de güçlendirecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     8 Haziran’da Brüksel’de toplanan NATO üyesi savunma bakanları tarihî kararlara imza attı. İki gün süren zirvenin sonunda İttifak, karargâh yapısını yeniden şekillendirecek ‘komuta reform’ sürecini başlattı. Genel Sekreter Anders Fogh Rasmussen’in “İttifak’ı daha yağsız ve daha esnek hâle getirecek, tehditlere karşı koyma gücünü artıracak” diye özetlediği komuta reformu Türkiye’nin birlikteki nüfuzunu artıracak. Bazılarının kapatılması, bazılarının da birleştirilmesiyle NATO üslerinin sayısını 11’den 7’ye düşüren reform, İzmir’deki NATO Hava Unsur Komutanlığı’nı Kara Kuvvetleri Komutanlığı’na dönüştürüyor. Reform kapsamında, İttifak’ın askerî komuta yapılarındaki personel sayısı 13 binden 8 bin 800’e düşürülüyor, Almanya ile İspanya’daki kara komutanlıkları birleştirilerek İzmir’e taşınıyor. Yeni yapılanmada NATO’nun hava kuvvetlerine Almanya ve deniz kuvvetlerine İngiltere ev sahipliği yapacak. İzmir’deki kara komutanlığıyla birlikte söz konusu 3 karargâh doğrudan Belçika Mons’taki Avrupa Harekât Komutanlığı’na bağlanacak. NATO, bu yolla hem tasarrufa gitmeyi hem de etkinliğini artırmayı hedefliyor.
    </p>
    <p class="MsoNormal">
     Uzun pazarlıklar sonucu onaylanan komuta reformu ile reform sürecinin tamamlamasının ardından oluşacak yeni yapının Türkiye’ye bakan yönünü Büyükelçi Mehmet Fatih Ceylan’la konuştuk. Kariyerinin büyük bölümünü NATO ve Savunma Dairesi’nde geçiren Dışişleri Bakanlığı uluslararası güvenlik işlerinden sorumlu Müsteşar Yardımcısı Ceylan yeni komuta yapısının Türkiye’nin İttifak’taki ağırlığını artıracağı görüşünde.
    </p>
    <p class="MsoNormal">
     -NATO daha önce kapatmayı düşündüğü İzmir Hava Unsur Komutanlığı’nı şimdi neden Kara Unsur Komutanlığı’na çeviriyor?
    </p>
    <p class="MsoNormal">
     Esasında NATO İzmir’deki karargâhı kapatmayı düşünmüyordu. Bilakis, İttifak içinde başından bu yana jeostratejik önemdeki Türkiye’de NATO komutasında bir karargâh bulunması gerektiği geniş kabul gördü. Brüksel toplantısında kabul edilen yeni komuta yapısının, birliğin en güçlü kara kuvvetlerinden birine sahip, müşterek savunmayı önemseyen Türkiye’de bir kara komutanlığının konuşlandırılmasını öngörmesi tabiiydi. Yeni komuta yapısında sadece bir hava komutanlığı öngörüldüğü için İzmir yerine Almanya’nın Ramstein kentinde bulunan NATO Hava Komutanlığı’nın muhafaza edilmesi kararlaştırıldı. Ancak bunun yanında Larissa (Yunanistan) ile Eskişehir’deki müşterek hava harekât merkezleri varlığını koruyacak. Doğrudan NATO komuta yapısı içinde yer almayan bu merkezler bir ‘Mutabakat Muhtırası’ temelinde İttifak’la ilintilerini koruyacak.
    </p>
    <p class="MsoNormal">
     -İzmir’deki üssün kara komutanlığına dönüştürülmesinde bölgemizde yaşanan Arap Baharı ile NATO’nun dördüncü ayına giren Libya operasyonunun etkisi var mı?
    </p>
    <p class="MsoNormal">
     Aslında NATO komuta yapısının gözden geçirilmesi kararı bölgede yaşanan olayların çok öncesinde, Şubat 2010’da İstanbul’daki toplantıda alınmıştı. Üyeler Kasım’da Lizbon’da düzenlenen NATO Zirvesi’nde coğrafi dağılımı içermeyen yeni komuta yapısı modeli üzerinde mutabakata varmıştı. Tabiatıyla İttifak Libya’da sürdürdüğü harekâttan edindiği dersleri yeni komuta yapısı çerçevesinde değerlendirdi. Örneğin Libya’daki hava harekâtından alınan bazı sonuçlar ışığında hava unsurunun komuta kontrol yeteneğinin öngörülenden daha fazla desteklenmesi uygun görüldü.
    </p>
    <p class="MsoNormal">
     -İzmir’de konuşlanacak yeni komutanlık İttifak’ın Lizbon’da kabul ettiği yeni ‘Stratejik Konsepti’ ile örtüşüyor mu?
    </p>
    <p class="MsoNormal">
     İzmir’deki yeni komutanlık İttifak’ın yeni vizyonuyla uyumlu şekilde işlev görecek. Bir yandan muhtemel müşterek savunma ve kriz mukabele harekâtlarının kara boyutunun planlaması, sevk ve idaresinden sorumlu olacak, diğer yandan müttefik ülke kara kuvvetlerini desteklemeye gayret edecek. Ayrıca, ortaklık ilişkileri bağlamında da rol üstlenecek.
    </p>
    <p class="MsoNormal">
     -Hâlen İspanya’daki Kara Unsur Komutanlığı’nın İzmir’e kaydırılması NATO’nun Doğu’ya açılma isteğini gösterir mi?
    </p>
    <p class="MsoNormal">
     9 Haziran’da kabul edilen yeni komuta yapısı, NATO içinde öteden bu yana devam eden reform çalışmalarının bir parçası. Tabiatıyla bütün çalışmalarda evrilen uluslararası güvenlik ortamı dikkate alınıyor. Ancak komuta yapısı özel olarak bir bölgeye yönelik politikalardan dolayı gözden geçirilmedi. Atılan adım, NATO’nun genel yaklaşımı, işbirliğine dayalı güvenlik anlayışı ve bölge ülkeleriyle ilişkilerin geliştirilmesini hedefleyen yeni ‘Konsepti’ ile de uyumlu.
    </p>
    <p class="MsoNormal">
     -2010 Lizbon Zirvesi’nde kararlaştırılan Füze Kalkanı Projesi’nin işletim sistemleri ile eylem planı noktasında nasıl bir ilerleme sağlandı? Sistemin Türkiye’de kurulması netleşti mi?
    </p>
    <p class="MsoNormal">
     Lizbon Zirvesi’nin bildirisinden neşet eden görevlendirme temelinde Kuzey Atlantik Konseyi tarafından hazırlanan füze savunması yeteneğinin komuta-kontrol ve danışma düzenlemelerine ilişkin rapor mart ayında yapılan NATO Savunma Bakanları Toplantısı’nda not edilmişti. Görevlendirme kapsamında ayrıca, Konsey tarafından hazırlanan balistik füze savunması yeteneğinin uygulamaya geçirilmesine ilişkin eylem planı da Brüksel’deki NATO Savunma Bakanları Toplantısı’nda onaylandı. Türkiye, gerek komuta-kontrol ve danışma düzenlemelerine ilişkin raporda, gerekse eylem planı çalışmalarına aktif katkıda bulundu. Ancak bu aşamada ülkemizde Balistik Füze Savunma Sistemi’nin bazı unsurlarının konuşlandırılmasına yönelik herhangi bir karar alınmadı.
    </p>
    <p class="MsoNormal">
     -Sistemin Türkiye’de kurulması Ankara’nın İttifak’taki pozisyonunu nasıl etkiler? Bölge ülkeleri ile ilişkilerine zarar verir mi?
    </p>
    <p class="MsoNormal">
     Balistik Füze Savunma Sistemi, tamamen savunmaya yönelik. Bu sistem içerisindeki füzeler gerek önleyici nitelikleri, gerek sayıca az olmaları nedeniyle herhangi bir üçüncü ülkeye karşı saldırı için kullanılamıyor. Yani, İttifak üyelerinden herhangi birine saldırı düzenlenmedikçe füzeler faaliyete geçemez. Saldırı anında bile, önleyici füzeler, sadece fırlatılan füzeyi imha etmeye yarıyor. Dolayısıyla, Türkiye’nin üçüncü ülkelerle ilişkilerini etkilemez.
     <span>
     </span>
    </p>
    <p class="MsoNormal">
     -Bazı ülkeler komutanlıkları kaybederken Türkiye hem üssünü koruyor hem de NATO’daki nüfuzunu nasıl artırıyor?
    </p>
    <p class="MsoNormal">
     Türkiye, izlediği çok yönlü, vizyonlu dış politika sayesinde küresel ve bölgesel düzeyde sözü dinlenen bir aktöre dönüştü. Öte yandan, Türkiye 1952’den beri üyesi olduğu NATO içindeki yükümlülüklerini titizlikle yerine getirdi. NATO’nun ikinci büyük ordusuna sahip olan Türkiye ayrıca Afganistan ve Kosova başta, İttifak’ın istikrar ve güvenliğini sağlamaya yönelik faaliyetlerine kapsamlı katkı sağladı. Bu çabaları ve uluslararası alandaki artan etkinliği kuşkusuz İttifak bünyesinde takdir ediliyor. Örgütteki ağırlığının artmasını sağlıyor.
    </p>
    <p class="MsoNormal">
     -NATO’da üst düzey görevler üslenen Türklerin sayısı da her geçen gün artıyor.
    </p>
    <p class="MsoNormal">
     Türkiye son 30 yılda NATO’da üst düzey bir görev üstlenememişti. Büyükelçi Osman Olcay 1969-1971 yıllarında Genel Sekreter Başyardımcısı, Prof. Dr. Mehmet Nimet Özdaş ise 1973-1979 tarihlerinde bilimsel işlerden sorumlu Genel Sekreter Yardımcısı olarak görev yaptı. Büyükelçi Hüseyin Diriöz’ün NATO savunma siyasası ve planlamasından sorumlu Genel Sekreter Yardımcılığına, emekli Tümgeneral Cihangir Akşit’in ise Standardizasyon Ajansı Direktörlüğü’ne seçilmesi, son dönemde NATO yazmanlığındaki görünürlüğümüzü yükseltti. Bu önemli bir kazanım hâliyle.
    </p>
    <p class="MsoNormal">
     -NATO için Türkiye’nin anlam ve önemi nedir?
    </p>
    <p class="MsoNormal">
     Soğuk savaş döneminde kanat ülkesi Türkiye, müttefiklerinin güvenliğine büyük katkı sağladı. Soğuk savaş sonrası NATO’sunda da Türkiye’nin stratejik önemi arttı. Türkiye 59 yıl önce olduğu gibi bugün de müttefiklerin güvenliğinin yanı sıra, NATO’nun bölgesel, küresel güvenlik ve istikrarın sağlanmasına yönelik çabalarının destekçisi. Türkiye aynı zamanda Bulgaristan, Romanya, Arnavutluk gibi Balkan ülkelerinin İttifak’a üyelik sürecine de destek veriyor. Bu ülkelerin İttifak’a katılmaları Balkanlardaki güvenlik ve istikrarı pekiştirdi. Diğer taraftan Türkiye, Afganistan’daki NATO operasyonunda aktif yer alıyor. Askerî katkıların yanı sıra Afgan ekonomisine, kalkınma planlarına, eğitim ve sağlık sistemlerine yönelik geliştirdiği reel projeleri hayata geçiriyor. Tüm bu çabaları ve tek Müslüman üye olması hasebiyle Türkiye, NATO’nun vazgeçilemez müttefiki. NATO’nun hâlen icra etmekte olduğu harekât ve misyonların tamamı Türkiye’nin yakın çevresinde gerçekleştiriliyor. Türkiye, NATO misyonlarında görevlendirdiği 3 bin 400 personelinin yanında denizaltıları, gemileri, firkateyn ve uçaklarıyla yer alıyor.
    </p>
    <p class="MsoNormal">
     -İttifak Türkiye’nin tarihî birikimi ile bölgedeki soft rolünden mi faydalanıyor?
    </p>
    <p class="MsoNormal">
     NATO’nun ortaklık ilişkisi geliştirdiği Orta Asya, Kafkasya, Ortadoğu, Körfez gibi bölgelerin coğrafi, tarihsel, kültürel yakınlığı, bu bölgelerdeki birikim ve deneyimleri Türkiye’yi NATO açısından önemli kılan diğer bir unsur. Türkiye, yalnızca askerî gücüyle değil, son dönemde dış politikasında başarıyla uyguladığı ‘yumuşak güç’ unsurlarıyla da NATO’nun politikalarına ve icra ettiği misyonlara destek veriyor. Bu yapıcı tavrın bir getirisi olarak, Saraybosna Büyükelçiliğimiz Bosna-Hersek’teki NATO Temas Noktası Büyükelçiliği’ni de deruhte etmekte.
    </p>
    <p class="MsoNormal">
     -NATO Türkiye için neden önemli? İlişkiler nasıl bir zeminde ilerliyor?
    </p>
    <p class="MsoNormal">
     Türkiye’nin NATO üyeliği yalnızca güvenlik ve savunma politikalarının belkemiğini oluşturmakla kalmamış, aynı zamanda Batı’ya aidiyetinin, çağdaş değerlerle yönetilen demokratik toplumlar arasında yer alma hedefinin somut göstergesi olmuş. Günümüzde yaşanan sorunlar, 21. yüzyılın güvenlik ortamı bu tarihî savunma ittifakına eskisi kadar ihtiyaç duyulduğunu açıkça göstermekte. Bununla birlikte NATO’nun tarihî bağlarımızın bulunduğu Kosova ve Afganistan’daki sorunların giderilmesinde sergilediği tutum Türkiye için önem ifade ediyor.
     <span>
     </span>
     Zira söz konusu ülkelerde istikrar ve güvenliğin korunması için müşterek, uluslararası çaba gerekiyor. Bunu en iyi yapabilecek örgüt NATO. Bu nedenle, NATO’nun bu ülkelerdeki varlığı hedeflerimizle örtüşüyor. Aynı şekilde, Libya’da halka yönelik saldırıların durdurulması ve Libya’nın halkın meşru taleplerini karşılayarak demokratik bir rejime kavuşması Türkiye için önem arz ediyor. NATO’nun etkin olduğu bir diğer alan da terörle mücadele. Dolayısıyla, NATO Türkiye’nin hedefleri doğrultusunda kullanabileceği önemli platform ve Türkiye NATO’dan, NATO da Türkiye gibi güçlü müttefikin varlığından istifade ediyor.
    </p>
    <p class="MsoNormal">
     -Yeni Stratejik Konsept’ten hareket eden NATO, Libya örneğinde olduğu gibi bize yakın coğrafyalarda operasyon düzenleyebiliyor. Aynı coğrafyada nüfuzunu artırmak isteyen Türkiye ileride NATO ile karşı karşıya gelebilir mi?
    </p>
    <p class="MsoNormal">
     Kamuoyunda NATO bağımsızmış gibi bir yanlış kanaat mevcut. Oysa bu örgütte tüm kararlar oybirliğiyle alınıyor. Müttefikler tarafından oluşturulan ve müttefiklerin emrinde bir teşkilattan söz ediyoruz. Dolayısıyla, Türkiye’nin arzulamadığı bir kararın alınması mümkün olmadığı gibi, Türkiye’nin üyesi olduğu bu teşkilatla karşı karşıya gelmesi de söz konusu değil. NATO’nun önümüzdeki 10 yılda yeni vizyonunu tanımlayacak olan yeni Stratejik Konsepti, uzun müzakereler sonucu kabul edildi. Süreçte Türkiye de önemli rol üstlendi. Yeni vizyonda, Doğu’ya ‘genişleme’ gündemi de yok.
    </p>
    <p class="MsoNormal">
     -NATO’nun Türkiye’nin güvenliği için ‘gerekli’ olduğu görüşünün giderek zayıfladığını ortaya koyan araştırmalar var. 2004’te yüzde 67 olan ‘gereklidir’ görüşü 2010’da yüzde 41’e gerilemiş. Siz bu algıyı nasıl okuyorsunuz?
    </p>
    <p class="MsoNormal">
     Türkiye’nin NATO’dan uzaklaştığı algısı doğru değil. Soğuk savaş sonrası Türkiye’ye yönelik muhtemel bir konvansiyonel saldırı ihtimali azalmış olsa da ortaya çıkan yeni asimetrik tehditler (terörizm ve siber saldırılar gibi) varlığını koruyor. NATO Türkiye için hâlâ gerekliliğini koruyor. Aynı gereklilik diğer müttefikler için de geçerli. Söz konusu araştırmalara bakıldığında, aynı algının birçok müttefik ülkede de tespit edildiği görülüyor. Türkiye’nin proaktif dış politikasından yararlanarak elde ettiği olumlu sonuçlar kamuoyundaki ülkeye duyulan güveni artırdı. Bu husus ‘NATO’ya gerek yok’ algısını destekliyor hâliyle.
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
     CEYLAN, NATO UZMANI
    </p>
    <p class="MsoNormal">
    </p>
    <p class="MsoNormal">
     1957’de Bursa’da dünyaya gelen Büyükelçi Mehmet Fatih Ceylan, İstanbul Robert Koleji ve Ankara Üniversitesi Uluslararası İlişkiler Bölümü mezunu. Uluslararası ilişkiler yüksek lisansını ABD’deki Rutgers The State University’de tamamladı. 1979’da Dışişleri Bakanlığı’nın Kıbrıs İşleri Dairesi’nde aday meslek memuru olarak başladığı kariyerinin büyük bölümünü NATO ve Savunma Dairesi’nde geçirdi. 1990’dan bu yana aralıklarla NATO Daimi Temsilciliği ile BAB Savunma İşleri Dairesi’nde çeşitli görevler üstlendi. 1990’da NATO Daimi Temsilciliği’nde Büyükelçilik Başkâtibi, Müsteşar, 2002’de NATO ve BAB Savunma İşleri Dairesi’nde Daire Başkanı, 2004’te NATO ve BAB Genel Müdür Yardımcılığı’nda Elçi, Genel Müdür Yardımcısı olarak görev yaptı. 2006’da Sudan’a büyükelçi olarak atandı. Görevini Doğu Avrupa, Kafkasya, Orta Asya ve Uluslararası Güvenlik işlerinden sorumlu Müsteşar Yardımcısı sıfatıyla sürdürüyor. Ceylan evli ve 3 çocuk babası.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29658-natodaki-komuta-reformu-turkiyenin-agirligini-artiracak.html), [web.archive.org (arşiv bağlantısı)](http://web.archive.org/web/20120228145858/http://www.aksiyon.com.tr:80/aksiyon/haber-29658-natodaki-komuta-reformu-turkiyenin-agirligini-artiracak.html)
