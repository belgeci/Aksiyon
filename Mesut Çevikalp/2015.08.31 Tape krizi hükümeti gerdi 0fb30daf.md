# Tape krizi hükümeti gerdi

*Mesut Çevikalp 2015.08.31*

<div class="pNewsDetailMainContent ctx_content" itemprop="articleBody">
 <p>
  Tel Aviv yönetiminin 2010’dan bu yana İran’ı 3 kez vurma hazırlığı yaptığı, operasyonların son anda durdurulduğu ortaya çıktı. Eski Savunma Bakanı Ehud Barak’ın, biyografisini yazan Danny Dor ve Ilan Kfir ile yaptığı özel konuşmaları İsrail Kanal 2 televizyonunda yayımlandı. Söz konusu ses kayıtlarında Barak iki yazara ‘Başbakan Benjamin Netanyahu’nun 2010’dan bu yana İran’ı en az 3 kez vurmaya hazırlandığını, ancak her seferinde operasyonların farklı nedenlerle iptal edildiğini’ söylüyor. Barak’a göre,  Netanyahu yönetimi ilk 2010’da İran’ı vurmak istedi. Ancak operasyon, ordunun yeterli kapasite olmadığını belirtmesi üzerine ertelendi. Bir yıl sonra yeniden gündeme gelen İran operasyonu bu kez dönemin Stratejik İlişkiler Bakanı Moşe Ya’alon ile Maliye Bakanı Yuval Steinitz’in çekince koyması üzerine tehir edildi. 2012’de güdeme gelen üçüncü operasyon hazırlığı da ABD-İsrail ortak tatbikatına denk gelmesinden ötürü iptal edildi. Barak tapelerde Netanyahu’ya yönelik sert eleştirilerde de bulunuyor: “Başbakan zayıf, karamsar ve kararsız bir siyasetçi…” Basına sızan kayıtlar hükümeti kamuoyu önünde zorda bıraktı. Kriz üzerine yazılı açıklamada bulunan Başbakan Netanyahu, Barak’ın ülke güvenliğini ilgilendiren konularda sorumsuzca konuşmasını eleştirdi. Bazı siyaset bilimciler, sızdırılan kasetleri Barak’ın siyasete geri dönüş sinyali olarak değerlendirdi.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/tape-krizi-hukumeti-gerdi_552091), [web.archive.org (arşiv bağlantısı)](http://web.archive.org/web/20151229102948/http://www.aksiyon.com.tr/karakutu-dunya/tape-krizi-hukumeti-gerdi_552091)
