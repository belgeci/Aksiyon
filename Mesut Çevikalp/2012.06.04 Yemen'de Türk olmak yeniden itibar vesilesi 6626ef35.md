# Yemen’de Türk olmak yeniden itibar vesilesi

*Mesut Çevikalp 2012.06.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yemenliler bizi, biz de Yemenlileri ne çok sevmiştik; ‘giden geri gelmiyor’du… 100 yıl aradan sonra Türkler bir kez daha Yemen yollarında. İş adamı, öğretmeni ve diplomatı ülkenin yeniden imarı, kalkınması için çabalıyor.
  </font>
 </div>
 <div id="newsText">
  <font class="detail-text">
   <p>
    Tunus’ta patlak veren isyan dalgasının ilk ulaştığı ülkelerden biriydi Yemen. Yaklaşık bir yıl süren rejim karşıtı çatışmalar, 34 yıldır koltuğunu koruyan Cumhurbaşkanı Abdullah Ali Salih’in görevini devretmeyi kabul etmesiyle son buldu. Önce Suudi Arabistan’a ardından Amerika’ya giden Salih, şubat ayında görevini yardımcısı Abdurabbu Mansur Hadi’ye devretti. ABD ve Suudi Arabistan’ın desteklediği Hadi, ülkeyi demokrasiye taşıyacak ‘ulusal geçiş hükümetini’ kurdu. İki yıl görevde kalacak olan geçiş hükümeti yeni anayasa ile seçim kanunu hazırlamaya başladı…
   </p>
   <p>
    Sınır ötesine ‘işlerin yolunda gittiği’ yansısa da içteki durum pek iç açıcı değil. Tedavisini yarıda kesip Yemen’e dönen Salih’in yanında bazı güçlü aşiretler geçiş hükümetine karşı ciddi muhalefet yürütüyor. Yemen’in iki büyük ‘abisi’ ABD ile Suudi Arabistan da çıkarları gereği ‘yarı değişim’de anlaşmış gözüküyor. Yemen’deki gidişatı, küresel güçlerin yeni denklemini, Ankara’ya bakan yönünü Türkiye’nin Yemen Büyükelçisi Fazlı Çorman’la konuştuk. Büyükelçi Çorman, 21 Mayıs’ta Sana’ya kana bulayan, 100’den fazla kişinin ölümüne yol açan kanlı intihar saldırısının dönüşüm sürecini hedef aldığını vurguluyor.
   </p>
   <p>
    <img alt="" height="346" src="http://web.archive.org/web/20120618105224im_/http://medya.aksiyon.com.tr/aksiyon/2012/06/04/mesut-yemen35.jpg"/>
   </p>
   <p>
    <strong>
     -Arap Baharı Yemen’de neyi değiştirdi?
    </strong>
   </p>
   <p>
    Yemen’de bugünlerde Arap Baharı’nın sonucu olarak bir geçiş dönemi yaşanıyor. Şubatta Cumhurbaşkanı Ali Abdullah Salih’in görevini devretmesinin ardından kurulan geçiş hükümetinde iktidar ve muhalefet yüzde ellişer oranda temsil ediliyor. Geçiş hükümeti 2 yıl zarfında ulusal diyalog konferansı yapacak ve yeni anayasa ile seçim kanunu hazırlayacak. Geçiş döneminde Birleşmiş Milletler (BM) de devrede.
   </p>
   <p>
    <strong>
     -Yemen’deki Arap Baharı süreci birden nasıl kesildi?
    </strong>
   </p>
   <p>
    Suudi Arabistan ile Körfez İşbirliği Konseyi (KİK) Arap Baharı’nı Yemen üzerinde frenledi. Tam durduramasalar da orada sükûneti sağladı. Aksi takdirde sürecin kendilerine yıkıcı biçimde ulaşacağını hesapladılar. Amerikalılar da istedi bu sükûneti. Terörle mücadelede bir üs olarak gördükleri Yemen’deki bu işbirliğini kaybetmek istemediler. Yemen ile olan işbirliğinin sürmesine önem veriyorlar.
   </p>
   <p>
    <strong>
     -Salih’in sürece müdahale ettiği doğru mu?
    </strong>
   </p>
   <p>
    KİK ve BM Güvenlik Konseyi’nin 5 daimi üyesince (P-5) yürütülen müzakerelerde Salih’in görevini devrettikten sonra Etiyopya ya da körfez ülkelerinden birine gideceği söyleniyordu. Fakat Salih 21 Şubat’taki seçimin ardından ABD’den dönüp devir törenine bizzat katıldı. Cumhurbaşkanlığı görevini kendi eliyle eski yardımcısı Abdurabbu Mansur Hadi’ye devretti. Hadi, iki yıl görevde kalacak ‘ulusal geçiş hükümeti’nin seçilmiş cumhurbaşkanı oldu. Salih görevini Hadi’ye bırakmayı kolay kabul etti. Farklı bir isim olsaydı bu devir belki gerçekleşmezdi. Çünkü Salih ve taraftarları açısından Hadi’nin cumhurbaşkanlığı rejimin devamı niteliğinde. Rejim değişikliğinden daha çok vitrin değişikliği hissi uyandırıyor.
   </p>
   <p>
    <strong>
     -Eski rejim geçici hükümette de etkin yani…
    </strong>
   </p>
   <p>
    Hükümetinin yarısı eski rejimin üyelerinden oluşuyor. Yani Salih’in Genel Kongre Partisi’nden (GPC). Kalan yarısı da 3 muhalefet partisinin oluşturduğu Ortak Muhalefet Bloku (JMP) üyeleri. İşte bu nokta Yemen’deki değişimi simgeliyor. Geçiş dönemi hükümeti bir koalisyon ve başbakan muhalefetten. Cumhurbaşkanı ise iktidar partisinden. Böyle bir denklem, denge kuruldu. Salih de bunu kabul etti.
   </p>
   <p>
    <strong>
     -Salih’in yargılanmasının önü kapandı mı?
    </strong>
   </p>
   <p>
    Geçiş dönemi zeminini oluşturan KİK Anlaşması, gelecek 2 yılda Salih’in yargılanmasını engelliyor. Bu zaten anlaşmanın kilit taşıydı. Hatta bu hüküm aşılmasın diye KİK Anlaşması’na Yemen Anayasası’nın üstünde bir konum atfediliyor. Sonra nasıl bir anayasa olacak, bu konu nasıl yürütülecek, Yemenlilerin geçiş döneminde vereceği karara göre şekillenecek.
   </p>
   <p>
    <strong>
     -Bu tablo karşısında Yemen’de değişimden söz edilebilir mi?
    </strong>
   </p>
   <p>
    Yarı değişim, yarı statükonun devamı söz konusu diyebiliriz.
   </p>
   <p>
    <strong>
     -Halkta değişim isteği var mı?
    </strong>
   </p>
   <p>
    Halk değişim istiyor. İlerleme ve kalkınma istiyor. Değişim isteyenlerin oranı hayli yüksek. Ama Salih, ‘Kaddafi’, ‘Mübarek’ gibi değil. Halkına büyük zulümler etmiş bir devlet başkanı olarak görülmüyor. Karşıtlarına sorarsanız, ‘34 yıllık iktidarı boyunca ülkeye hayrı dokunmadı, yolsuzluklara izin verdi, göz yumdu ve aşiretleri birbirine düşürdü.’ Ancak ‘halkını katletmekle’ suçlanmıyor. Halkta önemli soranda destekçisi, seveni var.
   </p>
   <p>
    <strong>
     -ABD yarı değişime nasıl bakıyor?
    </strong>
   </p>
   <p>
    Onların istediği de bu. Muhtemelen yüzde yüz değişim istemiyorlar. Çünkü tümüyle değişirse yeni iktidarla Yemen’deki ‘El Kaide’ karşısında ne kadar eşgüdümlü mücadele edebileceklerini kestiremiyorlar. İnsansız hava araçlarının faaliyetleri Yemen istihbaratı desteğiyle başarılı sonuçlar veriyor. Aden Körfezi’ndeki savaş gemileri de El Kaide ile mücadeleye katılıyor, bir iki defa gemiden atılan füzeler de kullanılmıştı. Eski rejim ve Salih El Kaide ile mücadele konusunda her zaman ABD ile işbirliği içindeydi. Öte yandan bazı muhalifler göre; El Kaide tehdidi Salih’in ABD ile ilişkilerinde kullandığı bir ‘koz’dan ibaretti.
   </p>
   <p>
    <strong>
     -Ne oranda doğru bu?
    </strong>
   </p>
   <p>
    Bilemiyorum. Bu tehdidin varlığından yararlanmış olabilir. Geçmişte bazı bölgelerde onların güçlenmesine imkân sağlayan zafiyetler yaşanmış. Yönetimin ABD’den bir isteği varsa bunu El Kaide tehdidine ve bunun için gereken işbirliğine bağladıkları olmuş. Bunlar zaman içinde daha açıklığa kavuşacak konular. Salih’e atfedilen ünlü bir söz var: Yemen’i yönetmeyi ‘yılanların başında dansa’ benzetiyor. Orada bahsettiği yılanlar aşiret reisleri. Aşiretleri de böyle birbirine kırdırarak yönettiği söyleniyor.
   </p>
   <p>
    <strong>
     -Eski ordu mensuplarının ayaklandığına dair haberler geldi.
    </strong>
   </p>
   <p>
    KİK Anlaşması seçimlerden sonra ordunun yeniden düzenlenmesini şart koşuyordu. Çünkü muhalefet ordunun kritik noktalarında Salih’in yakınlarının bulunmasına şiddetle karşı çıkıyor. Salih’in oğlu Ahmed Ali ve yeğeni Yahya Mohammed önemli konumlarını koruyor. Biri Özel Cumhuriyet Muhafızları’nın diğeri de Merkezî Kuvvetler’in (askerî polis teşkilatı) başında. Hava kuvvetleri komutanı, Salih’in üvey kardeşi. Cumhurbaşkanı Hadi hava kuvvetleri komutanı ile birkaç başka üst rütbeliyi görevden aldığını açıkladı. Ancak hava kuvvetleri komutanı bunu reddetti. Hatta duyduğumuza göre ‘kalkan veya inen ilk uçağı düşürmekle’ tehdit etti. Sana Uluslararası Havaalanı 24 saat kapatıldı. Sonunda ABD ve P-5’in devreye girmesiyle ikna edildi. Böylece hem geçiş sürecinin bir adımı daha atılmış hem de Hadi otoritesini kuvvetlendirmiş oldu. Ancak Yemen’de Salih’in etkisi hâlâ sürüyor. Bu durumu eleştirenler ona ‘cumhurbaşkanının başkanı’ diyor.
   </p>
   <p>
    <strong>
     -İktidara dönme hesabı mı var?
    </strong>
   </p>
   <p>
    Parti üzerinden politika yapmaya devam ediyor. Şahsen yönetime yeniden talip olacağını sanmıyorum. Siyasi faaliyetlerini sürdürmesi, aşiret güçlerini korumaya çalışması beklenebilir. İki yıl sonraki seçimlerde oğlu Ahmed Ali’nin cumhurbaşkanı adayı olacağı konuşuluyor.
   </p>
   <p>
    <strong>
     -Halk oğlunu destekler mi?
    </strong>
   </p>
   <p>
    Yemen ilginç bir ülke; her şey olabilir. Bu büyük ölçüde önümüzdeki iki yılı en iyi kimin değerlendireceğine bağlı. Seçimlerde ne olacağını şimdiden kestirmek zor ama büyük olasılıkla Müslüman Kardeşler’in ‘Islah Partisi’ gücünü artıracak gibi görünüyor.
   </p>
   <p>
    <strong>
     -Yemen’de Müslüman Kardeşler’in yapısı nasıl?
    </strong>
   </p>
   <p>
    Homojen değiller. Hem radikal sayılan hem de dışa açık kesimi var. Mesela partinin önde gelen liderlerinden Sheikh Al-Zindani Amerika’nın ciddi rahatsız olduğu bir isim. Hatta adı BM’deki El Kaide listesinde bulunuyor. Bunun yanında Sana’da aktif, ılımlı, AK Parti çizgisini örnek alan siyasi figürler var. Mesela geçici hükümetin planlama bakanı Islah Partisi’nden. Eğer bu kesim partide ağırlığı elde ederse ilk seçimlerde iktidarı ele geçirebilir. Bunun dışında muhalefette sosyalistler var. İçlerinde ayrılıkçı olanlar var. Sosyalistlerin değişim sürecinde dünya konjonktürüyle ne denli uyumlu çalışabileceğini birlikte göreceğiz.
   </p>
   <p>
    <strong>
     -İran’ın da ülkede etkili olduğunu söyleyenler var.
    </strong>
   </p>
   <p>
    Kuzeyde ‘Hutiler’ diye anılan bir halk var. Onlar Şii. Suudi Arabistan sınırında yaşıyorlar. İran’ın Hutiler üzerinde etkili. Suudi sınırında yaşanan çatışmalara bunlar sebep oluyor. Geçmişte Yemen yönetimi Suudi Arabistan ile birlikte sınırdaki bu bölgeye operasyonlar yaptı. Güney’deki ayrılıkçı akımı destekledikleri de söyleniyor. İran’ın Yemen’de bir ölçüde etkili olabildiği yadsınamaz. Yemenliler radikalliğe yatkın olmadığından dolayı İran etkisi sınırlı kalıyor.
   </p>
   <p>
    <strong>
     -Suudi Arabistan etkili mi?
    </strong>
   </p>
   <p>
    Suudi Arabistan Yemen’i hep  etkisi altında tuttu. Aile bağları var. Yemen’den ellerini ayaklarını hiç çekmediler. Çünkü Yemen kontrol altında olmazsa kendilerini güvende hissetmiyor. Yemen Arabistan ile Ortadoğu’nun Hint Okyanusu’na açılan stratejik limanı. Osmanlı da Hicazı korumak için önem vermiş Yemen’e.
   </p>
   <p>
    <img alt="" height="335" src="http://web.archive.org/web/20120618105224im_/http://medya.aksiyon.com.tr/aksiyon/2012/06/04/yemen-harita.jpg"/>
   </p>
   <p>
    <strong>
     -İpler kimin elinde?
    </strong>
   </p>
   <p>
    ABD’nin Yemen’deki en önemli güç olduğunu söyleyebiliriz. Suudi Arabistan ve KİK ülkeleri de önemli bir bölgesel boyut katıyorlar ülkedeki güçler dengesine. İngiltere, Fransa ve AB’nin de rolleri var.
   </p>
   <p>
    <strong>
     -Amerikalıların Yemen’deki hedefi ne?
    </strong>
   </p>
   <p>
    Öncelik, ülkede konuşlanan ve geçmişte kendilerine saldıran Yemen El Kaide’siyle mücadele etmek. El Kaide’nin kurucusu Usame bin Ladin Suudi olsa da kökleri Yemenli. El Kaide’nin buradan adam devşirdiğini söylüyorlar. Buna karşın İHA saldırıları halkta ciddi bir Amerika karşıtlığı oluşturuyor. Bu da El Kaide’ye yönelimi artırıyor. ABD bu yönden çok eleştiriliyor.
   </p>
   <p>
    <strong>
     -ABD Salih’e yeşil ışık yakar mı?
    </strong>
   </p>
   <p>
    ABD eğer yeni iktidardan istediğini alamazsa Salih’i elinde tutmayı sürdürebilir. Mesela yeni iktidar El Kaide operasyonlarına izin vermezse tekrar Salih’i güçlendirebilir. Ciddi bir imaj kaybına yol açsa da buna katlanır.
   </p>
   <p>
    <strong>
     -Türkiye denklemin neresinde?
    </strong>
   </p>
   <p>
    Türkiye Yemen’deki siyasi sürece başlangıçta fazla dâhil olmadı. Ancak siyasi geçiş sürecinde rol almak istiyor. Yemen hükümetinin kapasitesini artırmak istiyor. Bu bağlamda yakında açılacak TİKA Ofisi büyük katkı sağlayacak. Siyasi, ekonomik destek verecek, imar projeleri planlıyor.
   </p>
   <p>
    <strong>
     -Geçiş hükümeti Türkiye’ye nasıl bakıyor?
    </strong>
   </p>
   <p>
    Birlikte çalışmak istiyor. Başbakan Muhammed Selim Basindva, bakanlar ve üst düzey yetkililerin ortak dileği bu. Türkiye’yi kendilerine yakın buluyorlar. Türkiye’yi bir bakıma model olarak görüyorlar. Türkiye’nin başarısından ümit, güç alıyorlar.
   </p>
   <p>
    <strong>
     -Bir dönem Türklere karşıydılar…
    </strong>
   </p>
   <p>
    Eski karşıt tavır değişiyor. Bunda Türkiye’nin Ortadoğu politikası, İsrail ve ABD’ye gerektiğinde karşı durması çok etkili olmuş. Irak tezkere krizi, Davos ve Mavi Marmara’yı sayıyorlar. Türkiye’nin güçlenmesi ve bu coğrafyalara el uzatmasından dolayı Türklük yeniden itibar kazanıyor. Oradakiler başı daha dik yürüyor artık. Ciddi ilgi ve saygı söz konusu. Osmanlı bakiyesi de daha ön plana çıkıyor.
   </p>
   <p>
    <strong>
     -Davos, Mavi Marmara’dan nasıl haberleri oluyor?
    </strong>
   </p>
   <p>
    Yakından takip ediyorlar. Türkiye’deki her gelişme yansıyor buraya. Aşiret içinde haberler çok hızlı dağılıyor. Normal medyadan hızlı ulaşıyor gelişmeler onlara. Dağın başındaki köylerde bile ‘Davos’, Mavi Marmara’ olaylarından bahsediliyor. Liderlerimizi övgüyle, saygıyla anıyorlar.
   </p>
   <p>
    <strong>
     -Türkiye yeniden cazibe merkezine mi dönüyor?
    </strong>
   </p>
   <p>
    Türkiye’nin güçlenmesine ve dış siyasetindeki gelişmelere paralel olarak Türkiye’ye karşı kırgın ya da uzak duran kesimler de yumuşadı. Artık onlar da Türkiye’yi seviyor. Taşlar yerinden oynadığı için, yerine otururken Türkiye’yi yanlarında görmek istiyorlar. Türkiye’nin deneyimlerinden yararlanmak istiyorlar. Onlar için Türkiye yeniden güç merkezine dönüşüyor. Türkiye’nin bu uygun ortamı iyi değerlendirip Yemen ile ilişkileri geliştirmesi ve varlığını artırması gerekiyor. Taşlar yerinden oynadığı için yeniden tanımlanacak siyasi yapıda katkımız olabilir. Bizden rahatsız olan yok, aksine daha yakın görmek istiyorlar.
   </p>
   <p>
    <strong>
     -Teveccühün kaynağı Osmanlı geçmişi mi?
    </strong>
   </p>
   <p>
    Yemen yaklaşık 400 yıl (1517-1918) Osmanlı’nın hâkimiyetinde kalmış. Tarihlerine maddi manevi katkımız var. Devlet yapısını biz kurmuşuz. Büyük imar çabası olmuş. Osmanlı yapıları hâlâ kullanılıyor. Mesela Yemen ordusunun ana karargâhı ‘El Ordi’ Osmanlı yapısı. Cumhurbaşkanının ofis olarak kullandığı 100 yaşındaki mekânın adı ‘ordu’ sözcüğünden geliyor. Bunun yanında Yemen’in simgesi addedilen Osmanlı yapısı ‘Bab-ül Yemen’ de ayakta. Birçok Osmanlı eseri var, kaleler, camiler, hamamlar. 150’den fazla nitelikli Osmanlı eseri var Yemen’de. Bir kısmına onarım için destek vermişiz. Mesela eski Sana’daki Bekiriye Camii yaklaşık 500 yıllık.
   </p>
   <p>
    <strong>
     -Osmanlı bakiyesi ne durumda?
    </strong>
   </p>
   <p>
    Osmanlının izleri hâlâ çok canlı. Ancak bakiyesi tam bilinmiyor. Yemen’de 300 bin kişi kaybımız oldu deniliyor. Bu kadar büyük kaybı açıklayacak derecede ciddi savaş olmamış. Aslında Yemen’e gidip dönemeyenlerin bir kısmı burada şehit olmuş ama büyük bölümü de çeşitli sebeplerle dönememiş. En azından 200 bini geride kalmış bana göre. Türkülerde de geçiyor ya ‘Giden gelmiyor acep nedendir?’ diye. Bazıları burada yeni bir hayat kurmuş dönememiş; bazıları, örneğin muhafazakâr subaylar, anavatanda olup bitenleri benimsemediğinden kalıp yeni bir hayat kurmuş. Kalanlar Yemenlileşmiş. Türkçeyi unutmuşlar. Ama her zaman “Türk’üz” demişler. Zaten onlar demese de göz ve ten renginden hemen anlaşılıyor Türk oldukları.
   </p>
   <p>
    <strong>
     -Osmanlı küskün ayrılmış Yemen’den…
    </strong>
   </p>
   <p>
    Türkler hüzünlü ayrılmış. Çok kayıp vermiş (300 bin deniliyor). Ankara 1918’deki ayrılmanın ardından ilgisiz kalmış buralara. Büyükelçiliğimiz 24 yıl önce açılmış. 1918 ile 1988 arasında 70 yıllık bir dönemde maalesef yokuz Yemen’de.
   </p>
   <p>
    <strong>
     -Kopan bağları yeniden kurmak için çalışma yapılıyor mu?
    </strong>
   </p>
   <p>
    Dernek çalışmamız var. Yemen-Türk dostluğunu geliştirecek dernek üzerinden iki taraftaki akrabaları buluşturmayı planlıyoruz. Aileler birbirini arıyor, dernek kolayca buluşturacak. Dernek ayrıca ülkeleri birbirine yaklaştıracak, oradaki diasporamızı canlandıracak.
   </p>
   <h3>
    <span>
     Twitter sahada işimi kolaylaştırıyor
    </span>
   </h3>
   <p>
    <span>
     Twitter Yemen’deki ilk günlerimde bana büyük kolaylık sağladı. Sadece Yemen’de değil, dünyanın çeşitli yerlerinde Yemen’i izleyen, kafa yoran nitelikli insanlara kolayca ulaştım. Olayları ve farklı görüşleri takip edip, kendi bakış açımızı yansıttım. Twitter olmasaydı, Sana’daki görevimi daha zor yapardım, bazı şeyler eksik kalırdı. Mesela bu mülakatı da Twitter üzerinden ayarlamadık mı?
    </span>
   </p>
   <h3>
    <span>
     İntihar saldırısıyla Cumhurbaşkanına gözdağı
    </span>
   </h3>
   <p>
    <span>
     Milli gün olarak kutlanan ‘Yemen’in Birleşme Günü’ törenlerinin yapılacağı mahalde ve törenden bir gün önce (21 Mayıs’ta) son provada gerçekleşen, 100 kişinin ölümüne, 300’ün yaralanmasına yol açan intihar saldırısının öneli mesajları var. El Kaide ilk kez başkentin göbeğinde Savunma Bakanı ve Genelkurmay Başkanının bir kaç yüz metre yakınında eylem yaptı. Hedef askerlerdi. Yemen’in güneyinde El Kaide’ye karşı son zamanlarda güçlendirilerek yürütülen operasyonlara karşı cevap niteliğindeydi. ‘İstersek Yemen’i istikrarsızlaştırırız’ mesajı verdiler. Geçiş dönemi hükümeti ile Cumhurbaşkanı Hadi’ye gözdağı veriyorlar. Ancak Cumhurbaşkanı Hadi töreni iptal etmedi, Eksiksiz katılımla düzenlendi. Türk Elçiliği, törene tam kadro katılarak kötü günde Yemen hükümeti ile halkının yanında olduğunu hissettirdi.
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7E90214664D496DC076C8C5D9711D230?newsId=32736), [web.archive.org (arşiv bağlantısı)](http://web.archive.org/web/20120618105224/http://www.aksiyon.com.tr:80/aksiyon/newsDetail_getNewsById.action;jsessionid=7E90214664D496DC076C8C5D9711D230?newsId=32736)
