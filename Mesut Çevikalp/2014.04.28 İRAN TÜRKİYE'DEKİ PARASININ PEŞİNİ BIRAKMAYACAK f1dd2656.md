# İRAN, TÜRKİYE’DEKİ PARASININ PEŞİNİ BIRAKMAYACAK

*Mesut Çevikalp 2014.04.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İran uzmanı Arif Keskin, rejimin Babek Zencani davasını çıkarları doğrultusunda yürüteceğini söylüyor. Üçüncü ülkelere kaçırılan parasını ne pahasına olursa olsun son kuruşuna kadar geri almaya hazırlandığını ifade ediyor.
  </font>
 </div>
 <div id="newsText">
  <font class="detail-text">
   <p>
    12 yıl kadar önceydi. İran yine bugünkü gibi ansızın patlak veren yolsuzluk skandalıyla yüzleşiyordu. Yolsuzluk basına sızınca Dubai’ye kaçan genç işadamı Şehram Cezayiri’nin İran’a iadesiyle başlayan yargı süreci kapalı kapılar ardında, büyük gizlilik içinde yürütüldü. Savcılık çetenin lideri konumundaki Cezayiri’nin kara para ile satın aldığı bakanları, vekilleri, hatta ulemayı tek tek tespit etti. Devrim Muhafızları sayesinde usulsüz birçok kamu ihalesi aldığı ortaya çıkarıldı. Reformculardan muhafazakârlara kadar üst düzey isimlere rüşvet verdiği de… Siyasete girme hevesiyle yaptığı orantısız hamle sonunu getirdi. Oğlu Mücteba Hamaney üzerinden Dinî Lider Ali Hamaney’e rüşvet verme hamlesi basına sızdı. Kirli yapısı bir anda deşifre oldu. Dubai’ye kaçsa da yargılanmaktan kurtulamadı. Zira İran’ın baskısına boyun eğen Dubai, Cezayiri’yi iade etti.
   </p>
   <p>
    Genç yaşta hapse girmenin ağırlığından olsa gerek, savcıya bildiklerini anlattı. Devleti nasıl soyduğunu, kimlere nasıl rüşvet verdiğini, arkasında duran derin yapıyı... Yani derinleri sattı! Ama verdiği bilgiler kendi sonunu getirdi. Yargı, Haşimi Rafsancani’ye, derin bağlantılarına, iş tutuğu ulema ile Devrim Muhafızları’na dokunmadı. Birkaç adamı ile o girdi hapse. Mal varlığına el kondu. O 12 yıldır cezaevinde olsa da yönettiği çete, döndürdüğü yolsuzluk-rüşvet çarkı aydınlatılamadı. Dava rejimin bekasına hizmet edecek şekilde kapatıldı.
   </p>
   <p>
    Cezayiri davası, geçen yıl patlak veren tarihî Babek Zencani skandalını anlama kılavuzu bir bakıma. Cezayiri gibi özünde Devrim Muhafızları ile iş tutan Zencani’nin yargılanmasından da şeffaflaşma, temizlik beklemek mümkün görünmüyor. Rejim yine davayı lehine çevirip kapatacak. Ortaya çıkan iç-dış kozları kullanacak elbette. İran’da sessizce, gizliden yürütülen Zencani davasını İran uzmanı Arif Keskin ile konuştuk. Keskin, rejimin Zencani’nin sınır ötesine kaçırdığı her kuruşun peşine düştüğünü, kayıp meblağı geri alabilmek için eline geçen her türlü kozu üçüncü ülkelere karşı kullanacağını söylüyor.
   </p>
   <p>
    <strong>
     -Babek Zencani kimdir? İran’da yolsuzluk davası öncesinde tanınıyor muydu?
    </strong>
   </p>
   <p>
    <img alt="" height="492" src="http://web.archive.org/web/20140822120004im_/http://medya.aksiyon.com.tr/aksiyon/2014/04/28/mesut-iran-1.jpg">
     Halk tabanında bilinmese de elitlerin bildiği bir isimdi. Futbol, sinema ve edebiyata kadar geniş bir yelpazede kendini göstermeye başlamıştı.
    </img>
   </p>
   <p>
    <strong>
     -Ambargo altındaki İran’da sıradan bir işadamının kısa zamanda multi milyarder olabilmesi şaşırtıcı değil mi?
    </strong>
   </p>
   <p>
    İran’da ekonomi devletin gölgesinde. Rejimin onayı olmadan Zencani gibi figürlerin meşru ya da gayrimeşru yollardan zenginleşebilmesi mümkün değil. Serveti yaklaşık 14 milyar dolar. Büyük kısmı da son 3-4 yılda elde edilmiş!
   </p>
   <p>
    <strong>
     -Devlet mi zenginleştirdi?
    </strong>
   </p>
   <p>
    Tabii ki! Zencani devletle Cumhurbaşkanı Haşimi Rafsancani döneminde (1997) tanışıyor. Askerlik için orduya katıldığında Merkez Bankası Başkanı Muhsin Nurbahş’ın makam şoförü yapılıyor. 2 yıllık askerliği zarfında şoförlüğün yanında Merkez Bankası’nın bazı örtülü işlerini de görüyor. Merkez Bankası adına pazara el altından döviz sokuyor. Her gün sivil giyinip bankadan verilen dövizi pazara götürüp satıyor. İşlem karşılığında günlük 20 bin dolar kadar kazanıyor. Askerliği bitince biriktirdiği bu parayla ticarete atılıyor.
   </p>
   <p>
    <strong>
     -Hangi sektörde?
    </strong>
   </p>
   <p>
    Koyun postu alıp satıyor. Hatta ilk ihracatını Türkiye’ye yapıyor. İlk dönem para kazanıyor. Sonra işi bozuluyor, iflas ediyor. Borçlarını ödeyemediği için 90’larda hapse giriyor. 1 yıl hapis yatıyor. Serbest kalınca yeniden ticarete giriyor. Türkiye’ye geliyor; Türkçe öğrenmeye çalışıyor. 2005’te cumhurbaşkanlığına Mahmud Ahmedinejad gelince yeniden rejimle temasa geçiyor. Onu devlet ile reformcu kanat tanıştırsa da, asıl, muhafazakârlar kullandı.
   </p>
   <p>
    <strong>
     -Nasıl kullanılıyor?
    </strong>
   </p>
   <p>
    Ahmedinejad ekibi iktidara geldiğinde ülkenin eski zenginlerini, elitlerini tasfiyeye girişti. Rafsancani, Hatemi döneminde zenginleşen reformcu işadamlarını bir bir bertaraf etti. Yerine kendi adamlarını getirdi. İhale verildi, imkân sağlandı. Böylece muhafazakârlar zenginlerini oluşturdu. Zencani de bu dönemde rejimin el uzatıp zenginleştirdiklerinden.
   </p>
   <p>
    <strong>
     -Devrim Muhafızları’nın Besic kolundan olduğunu söylüyor zaten…
    </strong>
   </p>
   <p>
    Ahmedinejad döneminde Batı ile ilişkiler gerilip ekonomik ambargolar baş gösterince rejim Devrim Muhafızları güdümündeki Zencani gibi işadamları üzerinden kısıtlamaları delmeye yöneliyor. Zencani bu vazifeyi gönüllü üstlendiğini Facebook sayfasında ikrar etti: “Ben olmasaydım İran petrolünü satamazdı. Ülke Etiyopya’ya dönerdi!”
   </p>
   <p>
    <strong>
     -Elinden geçen petrol miktarı belli mi?
    </strong>
   </p>
   <p>
    İran’ın o dönemde 180 milyar varil petrol ürettiği biliniyor. Ancak 10 milyar varili kayıp. Nerede, kimde olduğu bilinmiyor. Bir kısmının Zencani’de olduğu iddia ediliyor. Yeni iktidar bu paranın peşini bırakmıyor. Devlete geri verilmesini istiyor. Zencani’ye açılan davanın özünde de bu var.
   </p>
   <p>
    <strong>
     -Malvarlığına el konulması bundan mı?
    </strong>
   </p>
   <p>
    Ahmedinejad’ın ardından iktidara gelen Hasan Ruhani ve ekibi, rejimin tıkanmışlığını, ülkedeki ekonomik darboğazı açmak için Dinî Lider Ali Hamaney’in de oluruyla Batı ile temasa geçti. Bu minvalde eski dönemin üstü örtülü rantçı unsurlarıyla hesaplaşmaya girişti. İlk darbe Zencani’ye indi. Hızla büyümüş, görünür olmuştu. Yolsuzluklarının kokusu çıkmıştı. Yeni iktidar devletin sadece Zencani’den 3-4 milyar dolar alacağını gördü. Devlete borcunu sahte belgeler düzenleyerek ödemediğini tespit etti. Bu parayı ülkeye geri getirip ekonomiye nefes aldırmaya yöneldi. Bundan dolayı Zencani’nin faaliyet gösterdiği Türkiye, Tacikistan, Malezya gibi üçüncü ülkelere yargı heyeti gönderdi. Paranın nerede olduğu tespit edilmeye çalışılıyor. Diğer taraftan Ruhani, Zencani davası üzerinden dünyaya, yabancı yatırımcıya ‘çeteleri bitiriyorum, ekonomiyi şeffaflaştırıyorum’ mesajı veriyor.
   </p>
   <p>
    <strong>
     -Dava neden yavaş yürütülüyor o zaman?
    </strong>
   </p>
   <p>
    İran Zencani’nin mal varlığının ne kadar olduğunu, nerede tuttuğunu, kimlerin kontrolünde olduğunu, devleti ne kadar dolandırdığını net olarak bilmiyor. Acele ettiğinde bu kayıp meblağı geri getiremeyeceğini düşünüyor. Bundan ötürü Zencani’nin sorgusu uzatıldıkça uzuyor. Üçüncü ülkelerden bilgi, belge isteniyor. Mesela Türkiye’ye gelen yargı heyetinin Ankara’dan Zencani’ye dair işbirliği talep ettiği ifade ediliyor. Tahran nazarında Zencani dosyası salt yolsuzluk dosyası değil. İran’ın güvenlik siyasetiyle, iç işleyişi ve dış politikasıyla da ilintili. Dava süreci tüm bu iç-dış unsurlar göz önünde tutularak işletiliyor.
   </p>
   <p>
    <strong>
     -Yani dosya rejimin kılcallarına mı uzanıyor?
    </strong>
   </p>
   <p>
    Zencani davasının bir ucunun Dinî Lider Ali Hamaney’in oğlu Müçteba Hamaney’e uzandığı iddia ediliyor. Eğer yargı süreci rejime, Devrim Muhafızları’na veya dinî lidere zarar vermeye kapı aralarsa önü kesilir. Dolayısıyla dosya rejimin amacına hizmet edecek şekilde yürütülüyor. Yani kayıp paranın geri getirilmesine, üçüncü ülkeler üzerinde yeni propaganda zemini oluşturulmasına hizmet edecek. Bundan ötürü dosya süreci olağandışı işliyor. Günün sonunda rejimin çıkarına göre sonuçlanacak.
   </p>
   <p>
    <strong>
     -İpler kimin elinde?
    </strong>
   </p>
   <p>
    Zencani, Yargı İstihbaratı’nın elinde. Onlar sorguluyor. Yaklaşık 4 aydır Tahran’daki Evin Hapishanesi’nde tutuluyor. Yargı İstihbaratı doğrudan Ali Hamaney’e bağlı. Polis ile İran İstihbarat Servisi’ne bırakmadılar onu. Hiçbir şekilde bilgi sızdırılmıyor. Yani ipler Hamaney’de. Aradan geçen 4 ayda sorgusundan dışarı bir cümle dahi sızmış değil. Ortaya çıkan haberler çıkarımlardan ibaret. Dosya tamamen karanlıkta tutuluyor.
   </p>
   <p>
    <strong>
     -Rejim davayı üçüncü ülkelere dönük nasıl kullanabilir?
    </strong>
   </p>
   <p>
    Rejim şu an bu kartı oynamıyor. Şimdilik davayı İran iç meselesi gibi gösteriyor. Ancak bu tavır rejimin bu kartı kullanmayacağı anlamına gelmiyor. İhtiyaç olduğunda İran, Türkiye’ye karşı Zencani kozunu gözünü kırpmadan kullanır. Hangi devlet olursa olsun kullanır. Davayı çıkarlarına göre ilerletip açığa çıkan kozları hazırda bekletecektir. İran, Zencani’nin parasının bir kısmının Türkiye’de olduğunu düşünüyor. Kimin kontrolünde olursa olsun o parayı son kuruşuna kadar geri almaya da kararlı.
   </p>
   <p>
    <strong>
     -Rejim parayı geri alırsa dosyayı kapatır mı?
    </strong>
   </p>
   <p>
    Rejim dosyadan olabildiğince istifade edecek. Parayı geri alsa da dava üzerinden iç-dış alanda siyasi, politik kazanımlar elde etmeye çalışacak. Kara paranın girdiği yerlerde iz bıraktığını biliyorlar. O izler üzerinden üçüncü ülkelerle gerektiğinde pazarlığa, şantaja girişebilir. Rejime zarar vermeyecek şekilde elbette. İran’da herkes Zencani’nin sıradan bir işadamı olmadığının farkında. Kullanım tarihi bittiği için ortadan kaldırılıyor.
   </p>
   <p>
    <strong>
     -Peki, dava nereye kadar ilerleyecek?
    </strong>
   </p>
   <p>
    İran’da dünden bugüne Zencani’nin 10’da 1’i kadar yolsuzluğa bulaşanlar asıldı. Yolsuzluk affedilmiyor. Zencani’nin asılmaması bazı sigortaların varlığını ortaya çıkarıyor. Bize devletin bir kanadının Zencani’nin ortadan kaldırılmasına direndiğini gösteriyor. Bir bakıma Zencani’ye ‘Borcunu öde, serbest kal’ mesajı veriliyor. Zencani’yi asmak istemiyorlar. Asılması durumunda ekonomi, işadamları da etkilenir. Ama Zencani rejime zarar vermeye başlarsa anında temizlerler. Her iki taraf da işi o noktaya taşımazlar!
   </p>
   <p>
    <strong>
     -İran, Zencani bağlamında 17 Aralık operasyonunu izliyor mu?
    </strong>
   </p>
   <p>
    Kesinlikle yakından takip ediyor. İran medyası, Tahran’ın Ankara’ya “Rıza Zarrab’ı sorgulama” talebinde bulunduğunu, Türkiye’nin bu isteği geri çevirdiğini yazdı. İran basını Zencani ile Zarrab arasında bağ kuruyor. Ancak resmî makamlarda bu ilişkiyi reddediyorlar. Amerika’nın faaliyetlerini bildiği, yasa dışı süreçlerini izlediği, sınır ötesindeki ağını çözüp kara listesine aldığı Zencani’yi İran’ın bilmemesi düşünülemez! İşte tam da bu durumdan ötürü rejimin tüm ambargo delme faaliyetlerini Zencani üzerinden yürütmesi beklenemez. Dünyada Zencani prototipinde onlarca örtülü ismin faaliyet gösterdiğini düşünüyorum.
   </p>
   <p>
    <strong>
     -O zaman bu devlet politikası!
    </strong>
   </p>
   <p>
    Rejim, Rafsancani döneminde bunu açıkça itiraf etti. İran İstihbaratı’nın dış ticarette, sınır ötesi yatırımlarda aktif rol aldığı ikrar edildi. Hatemi, iktidara geldiğinde İstihbarat’ın örtülü yapılarını, paravan şirketlerini ekonomiden uzaklaştırmaya çalıştı. Ahmedinejad döneminde eskisinden daha da güçlenerek döndüler. Türkiye’de de benzeri tarzda paravan şirketler olduğu iddia ediliyor. Şimdi Ruhani, aynen Hatemi gibi İstihbarat’ı ekonomiden soyutlamaya çabalıyor. Devrim Muhafızları Komutanı Aziz Caferi geçenlerde buna içerlediklerini açıkladı. Yeni cumhurbaşkanını, Devrim Muhafızları’nın, Besic’in ekonomik gücünden, potansiyelinden faydalanmamakla eleştirdi.
   </p>
   <p>
    <strong>
     -Dava Türkiye’yi etkiliyor mu?
    </strong>
   </p>
   <p>
    Ankara’nın davayı yakından takip etmesi yararına olur! İranlılar Zencani için ‘yolsuzluk denizinde bir damla’ nitelendirmesinde bulunuyor. Türkiye ortadaki bu davadan hareketle rejimin örtülü unsurları bölgede nasıl işlettiğini çözebilir. Çözmelidir de! İran ekonomisi gelecekte de yolsuzluk çarkına bulaşabilir. Sınır komşusu Türkiye’nin gelecekte yeni Zencani’ler ile uğraşmak zorunda kalması kaçınılmaz.
   </p>
   <p>
    <strong>
     -Rejim davayı nasıl sonuçlandıracak?
    </strong>
   </p>
   <p>
    Dava, biz dosyanın hiçbir detayına vâkıf olamadan karara bağlanmış olacak. Zencani’nin sırlarını azınlık bir grup dışında hiç kimse öğrenemeyecek. Bilen elit tabaka da rejimin bekası için konuşmayacak. Dosyadan her ne çıkarsa çıksın rejimin lehine olacak şekilde yorumlanacak. Yani her durumda rejim kazanacak. Kısacası Zencani davası imaj operasyonuna çevrilip, dış ve iç siyasete zarar vermeden kapatılacak. Olan kara paranın girdiği üçüncü ülkelere olacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-38433-iran-turkiyedeki-parasinin-pesini-birakmayacak.html), [web.archive.org (arşiv bağlantısı)](http://web.archive.org/web/20140822120004/http://aksiyon.com.tr:80/aksiyon/haber-38433-iran-turkiyedeki-parasinin-pesini-birakmayacak.html)
