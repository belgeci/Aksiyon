# Takas anlaşması Obama’nın gerçek niyetini gösterecek

*Mesut Çevikalp 2010.05.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İran ile Batı arasındaki nükleer krizin diplomasi yoluyla çözülmesi için devreye giren Türkiye hedefine ulaştı. İmzalanan anlaşma  nükleer krizi ortadan kaldırmasa da çözüm yolunda atılmış ilk adım konumunda.  Yeni süreç İran’ı vurmak isteyenlerin dışında herkesi mutlu etti.
  </font>
 </div>
 <div id="newsText">
  <font class="detail-text">
   <p class="MsoNormal">
    Türkiye, Orta Doğu’da bir tabuyu daha yıktı geçen hafta. ‘Diplomasi tükendi’, ‘krizi sulhla çözmenin imkânı yok’ gibi yıllardır dillendirilen ezberlere takılmadan başlattığı diplomatik girişim sonuç getirdi. Brezilya’nın dâhil edilmesiyle uluslararası platforma taşınan üçlü müzakereler sonunda İran, nükleer sorunun barışçıl yollardan çözülmesi yolunda önemli bir adım attı. 17 Mayıs’ta Tahran’da bir araya gelen Başbakan Tayyip Erdoğan, İran Cumhurbaşkanı Mahmud Ahmedinejad ve Brezilya Devlet Başkanı Luiz Inacio Lula da Silva tarafından imzalanan ‘nükleer takas’ anlaşması Tahran’ın da çözüme yaklaştığının işareti. Peşinen söyleyelim, anlaşma ne İran’ın nükleer silah yapma arzusunu ortadan kaldırdı ne de Batı’nın kriz sebebiyle bu ülkeye uyguladığı ambargoları hafifletti. Hatta İsrail, ABD ve Fransa’dan anlaşmayı küçümseyici açıklamalar geldi. Ancak Türkiye ve Brezilya gibi bu adımı önemseyen ülkeler de mevcut. Şimdi gözler anlaşmanın hayata geçişine kilitlenmiş durumda. Sürecin sağlıklı işlemesi her iki tarafın (Batı ile İran) tutumuna bağlı aslında. Zira anlaşma, İran’ın Türkiye üzerinden Viyana Grubu’na (ABD, Fransa, Rusya ve Uluslararası Atom Enerjisi Kurumu’ndan oluşuyor) göndereceği yüzde 3,5 oranında zenginleştirilmiş 1200 kilo uranyumun karşılığında yüzde 20 oranında zenginleştirilmiş 120 kilo uranyum almasına dayanıyor. Yani her iki tarafın senkronize çalışması gerekiyor.
    <span>
    </span>
   </p>
   <p class="MsoNormal">
    Anlaşmanın her üç ülke için anlamını, Orta Doğu’da oluşturacağı etkiyi ve en önemlisi İran’ın iç siyasetine yansımasını Zirve Üniversitesi Öğretim Üyesi Doç. Dr. Gökhan Bacık ile konuştuk. Bacık, sürecin doğru işlemesi durumunda İran üzerindeki tansiyonun düşeceğini belirtiyor. Ayrıca ABD ve İsrail’in karşıt tutumuna rağmen inisiyatifi başarılı bir şekilde başlatan Türkiye’nin bölgedeki rolünü artırdığını vurguluyor, anlaşmanın Türkiye’ye yönelik risklerini de hatırlatarak.
   </p>
   <p class="MsoNormal">
    -Tahran’da imzalanan anlaşmanın anlamı nedir?
   </p>
   <p class="MsoNormal">
    Anlaşma teknik olarak, İran’ın uranyum zenginleştirme teknolojisini ilerletmesine, bu yolla da nükleer bomba yapabilme kapasitesine engel oluyor. İran’ın ihtiyaç duyduğu zenginleştirilmiş kaynak ise dışarıdan sağlanıyor. Yani İran’ın düşük yoğunluklu uranyumu ikinci bir ülke (Türkiye) üzerinden alınacak, yerine nükleer enerji üretiminde ihtiyaç duyduğu yakıt çubukları verilecek.
   </p>
   <p class="MsoNormal">
    -Anlaşma diplomatik açıdan nasıl okunmalı?
   </p>
   <p class="MsoNormal">
    Diplomatik yönden anlaşmanın anlamı daha keskin. Küresel düzeyde dünyanın öncelikli sorunlarından biri ilk kez büyük güçlerin dışında Türkiye, Brezilya gibi ülkeler tarafından ele alınıyor. Bu inisiyatif, Türkiye’nin dış politikasını ABD’den bağımsız hâle getirdiğini yansıtıyor. Elbette bunun bir riski ve maliyeti vardır. Ancak karar alıcılar süreci ustaca götürürse uzun dönemde Türkiye’nin kazancı büyük olacak.
   </p>
   <p class="MsoNormal">
    -İran uzun zamandır ayak dirediği anlaşmaya neden şimdi evet dedi? Anlaşma aradaki sessiz rekabeti frenler mi?
   </p>
   <p class="MsoNormal">
    Kanaatimce İran bu noktada bir maliyet-fayda analizi yaptı. Bir bakıma karşı karşıya kalacağı yeni yaptırım dalgasıyla beraberindeki yeni sorunları zeminsiz bırakmak istedi. Öte taraftan İran’ın Türkiye üzerinden Batı’yla anlaşması ülke içindeki muhafazakârları pek rahatsız etmeyecektir. Ayrıca olaya teknik açıdan bakarsak anlaşma ile İran’ın nükleer enerji üretimi konusunda ihtiyaçları giderilmekte. İran’ı bu da ikna etmiş olabilir.
   </p>
   <p class="MsoNormal">
    -Takas işlemi nasıl yapılacak?
   </p>
   <p class="MsoNormal">
    Takas şöyle çalışıyor: İran düşük uranyumu, ki bu 1200 kilogramdan başlayacak, Türkiye’ye verecek. Buna karşılık uluslararası camia İran’a nükleer enerji üretmek için ihtiyacı olan zengin yakıt çubuklarını Türkiye üzerinden verecek. Eğer taraflardan biri sorun çıkarırsa Türkiye elindeki emanetleri her iki tarafa geri verecek. Şu noktada takasın işlemesinin Türkiye üzerinden bir sorun olacağını düşünmüyorum. Ancak süreç içinde ABD merkezli baskılarla üçüncü taraflara geri adım attırılabilir. Bu ciddi bir ihtimal. Ancak süreç bir başlarsa, Türkiye elindekileri ilgili taraflara her şekilde verecektir.
   </p>
   <p class="MsoNormal">
    -Sorunsuz işlemesi neye bağlı?
   </p>
   <p class="MsoNormal">
    Sistem güven üzerine çalışacak. Mesela 1970’lerin sonunda İran ile Fransa arasında yapılan anlaşma bağlamında, Tahran bu ülkeye bir milyar dolardan fazla para vermişti. Ancak 1979 devriminin ardından, Fransa bu parayı geri ödemedi. Yani İran’ın takas işinde Batı’ya şüpheyle bakması boşuna değil.
   </p>
   <p class="MsoNormal">
    -Takas sistemi İran’a yönelik uluslararası yaptırım zeminini ortadan kaldırmaya yeter mi?
    <span>
    </span>
    İran’ın nükleer bomba yapmasını engelliyor mu?
   </p>
   <p class="MsoNormal">
    Bu politik bir tartışma. Bana göre bu anlaşma yaptırım zeminini ortadan kaldırmaya yeter. Ancak sanırım ABD’ye yetmiyor! Mesela eğer bilinenin dışında uranyum zenginleştirme tesisi yoksa Tahran’ın bomba yaptığı iddia edilemez. Bunun yanında İran bütün bu sürecin dışında bir başka zenginleştirme programına sahipse o zaman iş değişir. Ancak şu durumda Tahran’ın beyanatını doğru kabul etmek zorundayız.
   </p>
   <p class="MsoNormal">
    -Anlaşmanın İran’ın iç siyasetine etkisi nasıl olur?
   </p>
   <p class="MsoNormal">
    İran’da bugün muhalefeti ılımlı kanat oluşturduğu için iktidardaki muhafazakârlara “ABD’ye karşı geri adım attınız” diye söylenecek karşıt bir grup yok. Eğer İran’da Muhammed Hatemi gibi bir reformcu başta olsaydı o zaman böyle bir muhafazakâr tepkiden söz etmek mümkün olurdu. Şu durumda İran’daki muhalifler yönetimi bu anlaşmadan dolayı ancak takdir eder. Öte yandan işin içinde Türkiye’nin olması meselenin meşruiyetini artırıyor.
   </p>
   <p class="MsoNormal">
    -Anlaşma Türkiye’ye ne kazandıracak?
   </p>
   <p class="MsoNormal">
    Türkiye öncelikli olarak birinci sınıf bir küresel soruna taraf oluyor. Bu bir tür revizyonist müdahaledir. İkinci olarak, Türkiye ‘düzen kurucuyum’ diyor. Bu, şu anlama geliyor: ‘Benim varlığım meşruiyet sağlar’. Ayrıca kendi nükleer süreciyle ilgili muhtemel eleştirileri baştan engelliyor.
    <span>
    </span>
   </p>
   <p class="MsoNormal">
    -Brezilya’yı
    <span>
    </span>
    Orta Doğu’ya çeken unsurlar neler?
   </p>
   <p class="MsoNormal">
    Brezilya hızlı büyüyen kalabalık bir ülke. Geçmişten bu yana dünyadaki karar alma sürecinin Hindistan ve kendisi gibi büyük ülkelerin çıkarlarına aykırı olduğunu söylüyor. Hindistan ve Brezilya ‘BM Güvenlik Konseyi’nin daimi üyesi olsun’ söylemi de var. Bir bakıma Brezilya’nın böyle ortaya çıkışı dünyadaki mevcut yapıyı eleştiren revizyonist bakışın tezahürü. Olaya sadece İran olarak bakmıyor. Batılı ülkeler anlaşmaya razı olsa bile bu revizyonist görünüşe yaşama hakkı vermezler. Çünkü süreç bir takas süreci olmaktan çoktan çıktı. Olay bir bakıma sembolik. Biz bundan sonra uluslararası ilişkiler derslerinde bu olayı başarılı bir revizyonizm olarak okutacağız muhtemelen. Yani ABD ve diğer büyük güçler olmadan bu kadar önemli bir konu ele alınıyor. Bu yerleşik düzen için tüyler ürpertici olmalı.
   </p>
   <p class="MsoNormal">
    -Anlaşma Türkiye’nin nükleer çalışmalarına katkı sağlar mı?
   </p>
   <p class="MsoNormal">
    Türkiye son beş yıldır İran üzerinden uluslararası platformda çok etkin bir rol aldığı için meşruiyet sağlıyor kendine. Uluslararası Atom Enerjisi Ajansı’nın eski başkanı Muhammed el Baradey daha önce Türkiye’nin nükleer enerji projelerini övmüştü. Bundan sonra kimse Türkiye’ye ‘nükleer santral kurma’ demez. Zaten diyen de yok. Sadece Amerikalılar ‘Niye bizimle değil de Ruslarla kuruyorsunuz?’ diyor.
   </p>
   <p class="MsoNormal">
    -Anlaşmanın Türkiye’ye yönelik riskleri neler?
   </p>
   <p class="MsoNormal">
    En büyük risk Türkiye’de emanete verilecek düşük yoğunluklu uranyumun İran’a geri verilme ihtimali ortaya çıkarsa üzerinde ‘verme’ baskısı kurulması olur.
   </p>
   <p class="MsoNormal">
    -“Nükleer teknolojiyi sen geliştirme, biz yakıt veririz” uygulaması nükleer enerji üzerinde yeni bir OPEC oluşturuyor mu?
   </p>
   <p class="MsoNormal">
    Oluşturuyor; ama bu bir kontrol mekanizması. Ayrıca uluslararası hukuka göre işletiliyor. Ama sonuçta ortada bir tekelcilik var.
   </p>
   <p class="MsoNormal">
    -Bugün, Batı nazarında nükleer tehdit sayılan İran ile Pakistan’daki nükleer çalışmaların Batı’nın isteğiyle başlaması şaşırtıcı değil mi?
   </p>
   <p class="MsoNormal">
    ‘Barış için Atom’ 1950’lerde Amerika’nın resmî politikasıydı. İran, Türkiye, Pakistan gibi ülkeler hep bu program çerçevesinde nükleerle tanıştı. Daha sonra Fransa, Almanya sahneye çıktı. O zaman Amerikan bakışı sadeydi. ‘Komünizme karşı bu müttefiklerle bir şeyler yaparız.’ diyorlardı. Ancak sonra bu anlayış çok değişti. İran değişti, Türkiye değişti. Sanırım böyle bir program yeniden yapılsa Amerika sadece İsrail’i içeride tutar.
   </p>
   <p class="MsoNormal">
    -Batı anlaşmadan mutlu olmadı. Özellikle ABD, İsrail ve Fransa neden destek vermiyor?
   </p>
   <p class="MsoNormal">
    İsrail, İran’ın elma üretmesine bile destek vermez. Bunu anlamak lazım. Fransa ise ‘Nükleer tekelim elden gidiyor’ diye korkuyor. İran’ın nükleer sorunu gibi ciddi bir konuda ‘Sen ne diyorsun?’ diye soran yok Fransa’ya. Bu tabii trajik bir durum.
   </p>
   <p class="MsoNormal">
    -Rusya’nın pozisyonu ne?
   </p>
   <p class="MsoNormal">
    Rusya değişik bir dış politika izliyor. BM’de ‘hayır’ der ama teknolojik iş birliğini devam ettirir. Bir de Rusya hiçbir yaptırıma uymuyor, kimse de ‘Neden uymuyorsun?’ diyemiyor.
   </p>
   <p class="MsoNormal">
    -İran kaynaklı nükleer kriz kontrol altına alınırsa İsrail’in nükleer kapasitesi tartışılmaya başlanır mı?
   </p>
   <p class="MsoNormal">
    Bunun işaretleri var; ancak henüz umutlu olmak için erken. İsrail’in bu konuda sorgulanması için ABD-İsrail ekseninin yapısal bir dönüşüme gitmesi lazım. Ancak ABD Başkanı Barak Obama bu konuda en baştan söylediği gibi cesur davranmıyor. Zaten bu olay Obama’nın gerçekten farklı bir lider olup olmadığını ortaya koyacak.
   </p>
   <p class="MsoNormal">
    -İran’ın, Suriye ve Irak gibi Türkiye üzerinden Batı’yla diyalog kurması kimleri rahatsız eder?
   </p>
   <p class="MsoNormal">
    Pek çok kişi rahatsız olabilir. Amerika’daki Neo Conlar, Türkiye’deki statükocular. Velhasıl, statükonun meyvelerini yiyen herkes bundan rahatsız olur.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-26869-takas-anlasmasi-obamanin-gercek-niyetini-gosterecek.html), [web.archive.org (arşiv bağlantısı)](http://web.archive.org/web/20120726203940/http://www.aksiyon.com.tr:80/aksiyon/haber-26869-takas-anlasmasi-obamanin-gercek-niyetini-gosterecek.html)
