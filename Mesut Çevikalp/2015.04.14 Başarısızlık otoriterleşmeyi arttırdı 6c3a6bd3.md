# Başarısızlık otoriterleşmeyi arttırdı

*Mesut Çevikalp 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Akademisyen Behlül Özkan, son dönemde dış politika analizleriyle öne çıkıyor. Ona göre AKP, iktidardan düştüğü gün başına geleceği kestiremediği için otoriterleşmeye başladı. Üstelik bunu son noktasına kadar götürmeye kararlılar.
  </p>
 </blockquote>
 <p>
  Türkiye’nin son dönemde yaşadığı küresel savrulmayı iyi analiz eden isimlerden biri Behlül Özkan… AKP’nin dış siyaset mimarı Ahmet Davutoğlu’nu yakından tanıyor. Aynı lise, aynı üniversite ve aynı bölümden mezun. Yüksek lisans derslerine katılmış. Davutoğlu’nun siyasete atılması üzerine, makas değiştiren Türk dış politikasını analiz edebilmek için hocasının dünden bugüne kaleme aldığı yüzlerce makalesini taramış. Davutoğlu’nun ‘Neo-Osmanlıcı’dan daha çok ‘Pan–İslamcı’ olduğunu iddia eden ‘Türkiye, Davutoğlu ve Pan-İslamcılık Düşüncesi’ başlıklı makalesi dünya çapında ses getirdi. Davutoğlu ve Türk dış politikası ile ilgili analizleri New York Times, Financial Times, Der Spiegel, Le Monde, BBC, Reuters gibi önemli medya kanalarında referans alındı. Hâlen Marmara Üniversitesi Uluslararası İlişkiler Bölümü’nde diplomasi, dış politika analizi, Türk dış politikası dersleri veren Yrd. Doç. Dr. Özkan ile Davutoğlu’nun fikir dünyasını, dış politika algısını, çöken dış politika vizyonunun Türkiye’ye-Türk diplomasisine maliyetini, küresel platformda yaşanan savrulmanın köklerini konuştuk.
 </p>
 <p>
  <strong>
   -AKP’nin son dönemde soyunduğu Batı karşıtlığını nasıl okuyorsunuz?
  </strong>
  <br>
   AKP hükümetinin ABD, Batı veya NATO’dan ayrılma, araya mesafe koyma söylemi olsa da icraata yansıyan bir değişiklik yok. Mevcut iktidar NATO’dan, Batı’dan uzaklaşmaya cesaret edemez. Söz konusu söylemler iç kamuoyuna yönelik. Yurtdışına bakan yönü pazarlık payını artırma. ABD yerine Çin’den füze alma söylemi gibi. Niyetleri Batı ekseninden ayrılmak değil, içerideki keyfî uygulamaları, ortaya saçılan ciddi iddiaları örtme.
  </br>
 </p>
 <p>
  <strong>
   -Hükümet sınır ötesinde nasıl algılanıyor?
  </strong>
  <br>
   İmaj ‘Gezi’ ve ‘17-25 Aralık’ süreçlerinde ağır hasar aldı. AKP hükümeti ve Cumhurbaşkanı Tayyip Erdoğan algısı Batı kamuoyu nezdinde olumsuza döndü. Bugün itibariyle Batılı liderler, devletler zorunlu değillerse Türk hükümeti ve Erdoğan ile aynı kareye girmek istemiyor. Tayyip Erdoğan da bunun farkında. “Batı bizi sevmiyor… Yalnız bırakıldık…” gibi ifadeler bu farkındalığı yansıtıyor. Ama bu hiç de iddia edildiği gibi “değerli bir yalnızlık” değil!
  </br>
 </p>
 <p>
  <strong>
   -Değişen ne?
  </strong>
  <br>
   Erdoğan Türkiye’nin Batı ile ilişki formatını değiştirmeye yöneldi. Batı ile ilişkileri, İran Şahı’nın 1970’lerdeki ABD ile kurduğu yakın ilişkiye benzer şekilde sürdürmek istiyor. Bireysel haklar, hukukun üstünlüğü gibi demokratik değerler zemininde bir ilişki değil de çıkarlar üzerinden kurulacak bir ittifak oluşturmanın peşinde. Batı’ya ‘Sen benim iç işlerime karışma, benden demokrasi bekleme, ben de sana dış politikada istediğini vereyim’ diyor bir bakıma. Önümüzdeki 4-5 yılda Türkiye’nin ne ölçüde otoriterleşip ne ölçüde otoriterleşmeyeceğini biraz da Batı’nın Erdoğan’ın bu “Yeni Türkiye” hayaline ne kadar yeşil ışık yakacağı belirleyecek.
  </br>
 </p>
 <p>
  <strong>
   -Batı otoriter Türkiye ile çalışır mı?
  </strong>
  <br>
   Otoriterleşen Erdoğan ile çalışma ihtimalleri var. Çalışmayıp dışlayabilirler de. Onu dönüştürmeyi de deneyebilirler. Her üç senaryo da mümkün. Burada Erdoğan’ın en büyük kozu yangın yerine dönen Ortadoğu. Batı’nın Ortadoğu’da Erdoğan’ın yönettiği Türkiye’ye mecbur olduğuna inanıyor.
  </br>
 </p>
 <p>
  <strong>
   -Türkiye NATO üyesiyken otoriterleşebilir mi?
  </strong>
  <br/>
  Mümkün tabii! Diktatör Antonio de Oliveira Salazar, 1932-1968 arasında Portekiz’i demir yumrukla yönetirken ülkesi NATO üyesiydi. Rejim içeride otoriter, dışarıda Batı-NATO eksenindeydi. Batı dünyası Soğuk Savaş dönemine rağmen demir yumruk Salazar’a müdahale etmemişti!
 </p>
 <p>
  <strong>
   -AKP kuruluş ilkelerini, demokratik reformlarını çöpe mi atıyor?
  </strong>
  <br/>
  Mutlak iktidar zehirlenmesi böyle bir şey! Geçen 10 yılda ülkede demokratik reformlara imza atan da mevcut hükümetti. Bugünlerde bizzat kendi eliyle hayata geçirdiği reformları geriye çeviren de aynı iktidar. Ben bu hâli mutlak iktidar, mutlak güç zehirlenmesi, yıpranmasına bağlıyorum.
 </p>
 <p>
  <strong>
   -Dış politikadaki kırılma ne zaman yaşandı?
  </strong>
  <br/>
  Dış politikada denge ve kontrol 2011’den sonra kayboldu. Arap isyanları, Suriye krizi gibi önemli dış gelişmelerin etkisi de oldu bu kaymada. Ancak asıl makas değişimi 2009 yılında, Ahmet Davutoğlu’nun dışişleri bakanı olmasıyla yaşandı. Davutoğlu akademide yıllar boyunca dillendirdiği ‘düzen kurucu ülke’, ‘bölgesel/küresel aktör’, ‘tarihin akışını değiştirme’ gibi meydan okuyucu tezlerini hayata geçirmeye soyundu. Kurmayı düşündüğü Pan-İslamcı düzenin demokratik olmayacağı çok açıktı aslında.
 </p>
 <p>
  <strong>
   -Vizyon ne ölçüde hayata geçti?
  </strong>
  <br/>
  Davutoğlu 1990’larda Ortadoğu’daki otoriter rejimlerin çökeceğinin, yerine İhvancı iktidarların geleceğinin hayalini kuruyordu. Bölgedeki Sünni İslamcı İhvan partileriyle işbirliğine gidip Ortadoğu’nun liderliğini yapmayı hedefliyordu. AKP, 2012 yılındaki kongresinde bu hayali gerçekleştirdiğine inandı. Kongreye Tunus’ta seçimi kazanan İhvan ekolünden Nahda’nın lideri Raşid Gannuşi, Mısır İhvanı lideri Cumhurbaşkanı Muhammed Mursi ve Iraklı Sünni İslamcı Tarık Haşimi katıldı. Hamas lideri Halid Meşal Erdoğan’ı İslam dünyasının lideri olarak takdim etti. Davutoğlu ve Erdoğan o gün hayallerini gerçekleştirmenin sevincini yaşadı. Ancak bir yıl sonra tüm bu denklem yerle bir oldu.
 </p>
 <p>
  <strong>
   -Bölgesel aktörlük iddiası o zaman mı çöktü?
  </strong>
  <br/>
  Evet. Dahası başarısızlığı örtmek için dış politikada muhalif kalemler susturulmaya başlandı. Dış politikada başarısızlık otoriterleşmeyi artırdı.
 </p>
 <p>
  <strong>
   -Batı dünyasındaki AKP algısı da değişti mi o dönemde?
  </strong>
  <br/>
  Tartışmasız değişti. Gezi Parkı kriziyle AKP’nin ‘muhafazakâr demokrat’ kimliğinden sıyrıldığını gördüler. 17-25 Aralık yolsuzluk ve rüşvet iddialarıyla da AKP yönetiminin ciddi sorunları olduğunu fark ettiler. Erdoğan ile Davutoğlu’nun ortaya saçılan güçlü iddiaların üstünü örtüp hükümeti ayakta tutabilmek için otoriterleşmeye kaydığını düşünüyorlar. Bunlar sürekli yazılıyor Batı basınında.
 </p>
 <p>
  <strong>
   -Türkiye dünyaya rağmen otoriterleşir mi?
  </strong>
  <br/>
  Ortadoğu’daki otoriter rejimleri incelediğinizde, iktidarların genelde petrol, doğalgaz gibi zengin, ekonomiyi döndüren kaynaklar üzerinde oturduğunu görüyorsunuz. Türkiye’nin böyle bir zenginliği yok. Mutlaka dış sermayeye, yatırıma ihtiyacı var. Uluslararası piyasaların Türk ekonomisine yönelik güveni azalırsa yabancı yatırım, sermaye ülkeden çıkar, iktidar ekonomik krizle yüzleşir, ayakta kalamaz.
 </p>
 <p>
  <strong>
   -AKP ‘2071’e kadar iktidar hesabı yapıyor ama!
  </strong>
  <br/>
  2011 genel seçimlerinde elde edilen yüzde 49,9 oy oranının verdiği havayla söylediler bunları. Ancak bugün aynı havadan eser yok. AKP’yi destekleyen toplumsal koalisyonun önemli parçaları ayrılıyor. Kaldı ki AKP’nin elde ettiği oy oranının bir bölümü güçlü reklam kapasitesi ve yandaş medya varlığından kaynaklanıyor. Gazetecilerin tutuklandığı, basının susturulduğu bir yere geldik. Halkın bu olan bitenden ne kadar haberi oluyor? Herkesin sosyal medyayı takip etme lüksü yok. Ama bir şeylerin yanlış gittiğinin farkına varmaya başladı toplum.
 </p>
 <p>
  <strong>
   -AKP savrulduğu noktadan geri dönebilir mi?
  </strong>
  <br/>
  Mümkün değil... Başlattıkları otoriterleşme sürecini sonuna kadar götürecekler. Götürmek zorundalar! Çünkü iktidardan düştüklerinde kendilerini neyin beklediğini, o gün ne yaşayacaklarını göremiyorlar. Tünelin ucu hâlâ karanlık onlar için.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/basarisizlik-otoriterlesmeyi-arttirdi_550552), [web.archive.org (arşiv bağlantısı)](http://web.archive.org/web/20150707133020/http://www.aksiyon.com.tr/dosyalar/basarisizlik-otoriterlesmeyi-arttirdi_550552)
