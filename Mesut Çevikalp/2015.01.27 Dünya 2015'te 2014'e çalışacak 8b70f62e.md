# Dünya 2015'te 2014'e çalışacak

*Mesut Çevikalp 2015.01.27*

<div class="pNewsDetailMainContent" itemprop="articleBody">
 <p>
  Dünya bu yıl 2015’ten kalan borçları ödemeye çalışacak! Enerji fiyatlarındaki düşüş ve IŞİD terörü, yerküreyi toparlama ve dengeleme çabasını zorlaştıracak.
 </p>
 <p>
  Dünya 2014’e ‘daha iyi bir yıl olsun’ ümidiyle girdi. Ancak 2014 beklentileri boşa çıkardı. 2008’in mirası küresel ekonomik kriz ile, 2011’deki siyasi/politik kırılma giderilemediği gibi daha da derinleşti geçen 12 ayda!
 </p>
 <p>
  Ortadoğu’daki tüm fayları tetikleyen Suriye iç savaşının bir benzeri Avrupa’da patlak verdi. Rusya’nın Ukrayna’yı işgal etmesiyle başlayan kriz kısa zamanda Doğu-Batı çatışmasına dönüştü. Ukrayna üzerinde bilek güreşine tutuşan Batı ile Doğu, Avrupa’yı Soğuk Savaş günlerine geri taşıdı. Keşke hepsi bu kadarla kalsaydı! Kalmadı.
 </p>
 <p>
  Birçok coğrafyada savaş, çatışma, terör ve afetler birbirini izledi. Asya’ya kitlesel ölümlere yol açan doğal afetler damgasını vurdu. Afrika’yı 8 bin kişinin ölümüne yol açan Ebola salgını sarstı. Suriye bataklığında doğan IŞİD terörü küresel terörizmi aktive etti. Dünyanın dört bir köşesi terör saldırılarıyla kana bulandı…
 </p>
 <p>
  Madalyonun diğer yüzü de pek iç açıcı değildi 2014’te. Ekonomik göstergeler yılı tarihî düşüşle kapadı. ABD ve Çin ekonomileri yavaşladı. Yaptırım altındaki Rus ekonomisi çakıldı. Petrol fiyatlarındaki tarihî düşüş (yaklaşık yüzde 50), dolar ve Euro’daki keskin yükseliş küresel finansı kilitledi. Günün sonunda küresel siyaset ve ekonomideki atbaşı düşüşler 2014’ün kötü gidişine, 2015’in umutsuz gelişine kapı araladı. Sizin için, yeni yılda öne çıkması muhtemel dış politika gündemlerini yorumladık:
 </p>
 <p>
  <strong>
   1. Amerika:
  </strong>
 </p>
 <p>
  <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552559.jpg "/>
  <br>
   Washington penceresinden 2014 savaşların noktalandığı yıl (Irak ve Afganistan) olarak lanse edilse de ABD henüz her iki cepheden de sıyrılabilmiş değil. Irak-Suriye ekseninde beliren IŞİD terörü, Afganistan’da ikame edilemeyen yerel ordu Amerikalıları bu cephelere geri çağırdı. Meclis’in her iki kanadını Cumhuriyetçilere kaptıran, yasa ve reformları tıkanan Başkan Barack Obama’yı zor bir yıl bekliyor. ‘Savaşları bitiren Başkan’ algısına yatırım yapan Obama, IŞİD terörü, Suriye krizi, Irak ve Afganistan dosyalarında başarısız olmak istemiyor. Son iki yıllık Beyaz Saray performansını ‘tarihe iyi geçmek’ için Filistin barışı gibi daha küresel ve sorunsuz gündemlere harcayacağı düşünülüyor.
  </br>
 </p>
 <p>
  <strong>
   2. Ukrayna:
  </strong>
 </p>
 <p>
  <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552560.jpg "/>
  <br>
   2014 başında Kiev’deki Rus yanlısı Cumhurbaşkanı Viktor Yanukoviç’in Ukrayna-AB İş Birliği Anlaşması’nı imzalamaması üzerine patlak veren rejim karşıtı eylemler eski liderin Moskova’ya kaçması ile çetrefilleşti. Rusya’nın Ukrayna’daki Rusları koruma bahanesiyle Mart ayında Ukrayna sınırını ihlal edip Kırım’ı ilhak etmesiyle gerilim yerini düşük yoğunluklu çatışmalara bıraktı. Moskova’nın Ukrayna’ya gizlice soktuğu silahlı Rus milisler üzerinden Kiev’deki Batı yanlısı yeni iktidarı hedef alması üzerine ABD ile AB de dâhil oldu soğuk savaşa. Hâlihazırda Ukrayna’nın doğu bölgesinde özerlik ilan eden Rus yanlısı isyancılarla Kiev hükümeti arasındaki düşük yoğunluklu çatışmalar sürüyor. Krizin bu yıl zarfında tüm Avrupa bölgesini istikrarsızlaştıracak şekilde büyüyeceği hesap ediliyor.
  </br>
 </p>
 <p>
  <strong>
   3. Suriye - IŞİD:
  </strong>
  <br>
   <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552561.jpg "/>
   Arap Baharı rüzgârıyla 2011’de sokak gösterileriyle başlayıp bir yıl zarfında iç savaşa evirilen kriz 2014’te daha da derinleşti. IŞİD gibi El Kaideci muhaliflerin cephede güçlenmesi ılımlı muhalifleri zayıflatırken rejimi güçlendirdi. IŞİD’in Batılı tutsakları hunharca katletmesi ılımlı muhaliflere yönelik Batı desteğini engelledi. IŞİD terörünü nazara veren Esed rejimi yüzde 20’ye kadar düşen saha hâkimiyetini yeniden yüzde 50-60’a çıkardı. 2014 boyunca rejim-muhalifler-El Kaideciler üçgeninde aralıksız süren çatışmalarda 76 bin kişi hayatını kaybetti. Yüz binlercesi mülteci konumuna düştü. İç savaş hâlinin 2015’te şiddetlenerek süreceği görülüyor. Paris saldırıları sonrası IŞİD karşıtı küresel koalisyonun ılımlı muhalifleri ‘eğit-donat’ planıyla yeniden güçlendirmesi cephe savaşını alevlendirecek. Muhaliflerin Türkiye sınırında eğitilecek olması Ankara’yı açık hedef hâline getirecek.
  </br>
 </p>
 <p>
  <strong>
   4. İsrail - Filistin:
  </strong>
  <br>
   <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552562.jpg "/>
   İsrail-Filistin cephesinde geçen yıl ABD önderliğinde başlayan barış süreci akim kaldı. Tel Aviv’deki aşırı sağ koalisyon hükümetinin, sallantıdaki iktidarını sürdürebilmek için yeni yılda da Filistin’e yönelik uzlaşmaz, sertlik yanlısı politikasını sürdüreceği öngörülüyor. Madalyonun diğer yüzünde, Filistin yönetiminin BM ve Uluslararası Ceza Mahkemesi’nde giriştiği ‘devlet’ olarak tanınma iniyasitifini yürütmesi bekleniyor. Filistinlilerin bu yolda mesafe katetmesi durumunda gidişatın provokatif eylemlerle baltalanmak istenebileceğini düşünüyor. Ortadoğu’da zihinleri işgal eden IŞİD krizi sebebiyle İsrail’de yeni bir barış sürecinin başlatılması ihtimal dışı görülse de mart ayındaki genel seçimlerle siyasete güçlü şekilde geri dönmeye hazırlanan İşçi Partisi’nin yeni yılda yeni bir barış söylemi kazandırabileceği öngörülüyor.
  </br>
 </p>
 <p>
  <strong>
   5. İran:
  </strong>
  <br/>
  <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552564.jpg "/>
  2014’te nükleer krizin yönetimi üzerinden Batı dünyasıyla yeni bir diyalog köprüsü kuran Cumhurbaşkanı Hasan Ruhani, İsrail’in başını çektiği ‘İran’a askerî müdahale’ algısını dağıtmayı başardı. Arap Baharı sürecinin Irak ve Suriye ön cephesinde karşılanması ülke içindeki rejim karşıtı potansiyelin kontrol altında tutulmasını sağladı. Ancak petrol fiyatlarındaki düşüş, Suriye ve Irak’taki savaşçıların sponsorluğu ve Ahmedinejad döneminden miras yolsuzluk faturaları Tahran’ın belini büküyor. Halkı sıkmaya başlayan ekonomik daralma 2015’te rejim karşıtı kitlesel harekete dönebilir.
 </p>
 <p>
  <strong>
   6. Rusya:
  </strong>
 </p>
 <p>
  <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552563.jpg "/>
 </p>
 <p>
  2014’te hızlıca düşen petrol fiyatları nedeniyle petrol geliri yarı yarıya azalan, Kırım işgali ile 130-140 milyar dolar kaybeden Rusya yönetimini sıkıntılı bir yıl bekliyor. Ekonomik daralmanın piyasalara yansımasıyla halk desteği azalan Rus lider Vladimir Putin ‘dış tehdit’, ‘düşman’ söylemleriyle halkı iktidarı çevresinde toplamaya çalışıyor. Ancak ekonomik gücünün hızla azalması, Ukrayna üzerinden ABD ve AB ile ilişkileri yıpratması, Suriye’de koşulsuz arka çıktığı Esed rejiminin yeni yılda küresel kıskaca alınma ihtimali Putin ile Rusya’nın yeni yılda bir hayli terleyeceğine işaret ediyor. Moskova’nın yeni yılda ilk icraat olarak kıtalar arası bir füze projesine imza atması Batı-Doğu mücadelesine dönüşen Ukrayna krizinin derinleşeceğine işaret ediyor.
 </p>
 <p>
  <strong>
   7. Afganistan:
  </strong>
  <br/>
  2015’te Batı İttifakı’nın çekilmesiyle Afganistan’da oluşacak güvenlik boşluğunun Taliban/El Kaide tehdidini yeniden canlandırmasından endişe ediliyor. Cumhurbaşkanı Eşraf Gani, Taliban’ın eylem ve etkinliğini artırdığına, Afgan ordusunun ülkeyi savunmada henüz yeterli olmayacağına dikkat çekip, ABD’den çekilme tarihinin yeniden gözden geçirmesini istedi.
 </p>
 <p>
  <strong>
   8. Çin:
  </strong>
 </p>
 <p>
  <img alt="" src="http://web.archive.org/web/20150703004256im_/http://medya.aksiyon.com.tr//aksiyon/2015/01/27/552565.jpg "/>
  Pekin yönetiminin 2014’te hız verdiği yolsuzlukla mücadele inisiyatifinin yeni yılda da süreceği görülüyor. Yolsuzluk ve rüşvete bulaşan binlerce bürokrat ve yöneticinin yargılanmaya başlanması halkı olumlu anlamda motive etti. Ancak bu Çin lideri Xi Jinping’i rahatlatmaya yetmedi. Hong Kong ve Tayvan’da patlak veren Pekin karşıtı gösteriler, ABD’nin Ortadoğu’dan Asya’ya yönelmesi ve Güney Çin Denizi’nde derinleşen sınır/paylaşım gerilimlerinin yeni yılda Pekin’in önünde çözüm bekleyen sorunların başında geliyor.
 </p>
 <p>
  <strong>
   ENERJİ:
  </strong>
  <br/>
  Ortadoğu’yu etkisi altına alan Arap Baharı isyanları ile IŞİD terörünün rayından çıkardığı küresel enerji tedariki dünyayı alternatif kaynaklara yöneltti. ABD’nin kaya gazına, Avrupa’nın solar enerjiye, Çin’in yerel kaynaklara yönelmesi ile enerji fiyatlarında yüzde 50 oranında düşüş meydana geldi. Suudi Arabistan ile İran’ın üretimi yavaşlatması ve Rusya’nın pazarın dışına itilmesi, enerji istikrarsızlığının 2015’te de süreceğine işaret ediyor.
 </p>
 <p>
  <strong>
   EBOLA:
  </strong>
  <br/>
  2014’te Batı Afrika’dan dünyaya sıçrayıp 4 kıtada 8 bin kişinin ölümüne sebep olan Ebola salgınının yeni yılda kontrol altına alınıp bitirilmesi planlanıyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/dunya-2015te-2014e-calisacak_541172), [web.archive.org (arşiv bağlantısı)](http://web.archive.org/web/20150703004256/http://www.aksiyon.com.tr/ust-manset/dunya-2015te-2014e-calisacak_541172)
