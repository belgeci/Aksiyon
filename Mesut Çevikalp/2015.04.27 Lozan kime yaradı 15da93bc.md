# Lozan kime yaradı?

*Mesut Çevikalp 2015.04.27*

<div class="pNewsDetailMainContent" itemprop="articleBody">
 <p>
  İran rejimi, Lozan’da P5+1 ile imzaladığı çerçeve anlaşmasını diplomatik manivelaya çevirdi. Ön anlaşmayı ‘nihai’ gibi pazarlayıp sınır ötesinde imzaladığı anlaşmalarla ambargoları deldi, ticaretini geliştirdi, kendi ömrünü uzattı.
 </p>
 <p>
  Lozan’da kim kazandı? Beyanatlara bakılırsa her iki taraf da kazandı! P5+1 grubu ‘tarihî zafer’ şeklinde sundu ‘çerçeve’ anlaşmasını. ‘Mollalara diz çöktürdük’,  ‘Nükleer tehdidi bertaraf ettik’ algısı oluşturdu Batı başkentlerinde… İran cephesinde de benzer bir ‘zafer’ havası hâkimdi. Rejim, nükleer programını kısıtlamaya matuf ön mutabakatı ‘engellerin bertaraf’ edilmesi şeklinde sundu. İç kamuoyunda ‘küresel ambargoların sona erdiği’, ‘ülkenin dünya sahnesine taşındığı’ hissiyatı oluşturuldu. İltisaklı medyada hiçbir anlaşmanın İran’ı nükleer enerjiden mahrum edemeyeceği işlendi itinayla…
 </p>
 <p>
  Beyanlardan sıyrılıp sahaya yansıyan analiz edildiğinde, masada büyük kazananın İran olduğu görülüyor. Rejim, çerçeve anlaşmasının imzalandığı 2 Nisan’dan bu yana sınır içi ve dışında önemli kazanımlar elde etti. Yazım müzakeresi süren mutabakatı ‘nihai’ anlaşma gibi sunup bir dizi kritik anlaşmaya imza attı. ‘Kıvrak’ diplomasisiyle oluşturduğu ‘de facto’ zemin sayesinde ambargoları esnetti, ticaretini ve küresel kabulünü artırdı. Hem de son imzayı atmadan!
 </p>
 <p>
  Rejim, ‘Lozan havasını’ ilk Ankara üzerinde test etti. İsviçre dönüşü Türkiye’yi Tahran’da ağırlayan (7 Nisan) Mollalar, Ankara ile 8 önemli anlaşmayı hayata geçirdi. Cumhurbaşkanı Erdoğan’ın MİT Müsteşarı Hakan Fidan ve 6 bakanla düzenlediği günübirlik ziyarette imzalanan anlaşma ve mutabakatların ambargo altındaki İran’a sınır ötesinde manevra imkânı tanıdığı gözlendi. Lozan’daki anlaşmanın hemen sonrasında İran’ın Türkiye ile bir oturuşta hayata geçirdiği anlaşmaların ekonomiden sağlığa, diplomasiden ulaşıma kadar çok yönlü ve boyutlu oluşu da dikkat çekti.
 </p>
 <p>
  <strong>
   İlk anlaşma Türkiye ile
  </strong>
 </p>
 <p>
  O anlaşma ve mutabakat zabıtları şöyle: Dışişleri Bakanlığı Diplomasi Akademisi ile İran İslam Cumhuriyeti Dışişleri Bakanlığı’na bağlı uluslararası ilişkiler okulu arasında işbirliği, sağlık ve tıp alanlarında işbirliği, çevre alanında işbirliği, demiryolları alanında niyet beyanı, KOSGEB ile İran Küçük Ölçekli Sanayi İşletmeleri ve Sanayi Bölgeleri Kurumu (ISIPO) arasında mutabakat zaptı, Türk Patent Enstitüsü ile İran icra ve mülkiyet kaydı için devlet kuruluşunun fikrî mülkiyet merkezi arasında işbirliği, kadın ve aile faaliyetleri arasında niyet beyanı, taşıtların ve eşyanın uluslararası dolaşımına dair elektronik veri değişimi mutabakatı.
 </p>
 <p>
  Gergin geçmesi beklenen günübirlik ziyarette Türk tarafının tam 8 anlaşmaya imza atması şaşkınlık oluşturdu. Zira Erdoğan, ziyaretin hemen öncesinde (26 Mart) Fransız haber kanalı France 24’e verdiği özel röportajda ‘İkinci Evi’ni yerden yere vurmuş, İranlıları Yemen, Suriye ve Irak başta olmak üzere bölge politikalarında samimi davranmamakla suçlamıştı: “İran’ın bölgedeki rolünden kaygı duyuyoruz. İran yaptığı girişimlerle tüm bölgeyi hâkimiyeti altına almaya çalışıyor. Suriye ve Irak’taki durumu görüyorsunuz, fakat maalesef İranlılarla konuştuğumuzda beklediğimiz anlamda bir yaklaşım sergilemiyorlar. İran’ın politikaları samimi değil. Söylemleri mezhepçi. DAEŞ’in (IŞİD) bölgede yol açtığı boşluğu kendileri doldurmak istiyor.” Erdoğan’ın bu beyandan 12 gün sonra ‘beklediği yaklaşımı sergilemeyen’ İran ile 8 anlaşma ve mutabakatı hangi saikle imzaladığı merak konusu oldu! İşin bir boyutu, tuttuğunu koparan Acem diplomasisi olsa gerek…
  <br>
   Lozan S-300 kilidini de çözdü
  </br>
 </p>
 <p>
  Tahran’ın ikinci hamlesi çerçeve anlaşmasının 15. gününde (16 Nisan) geldi. Moskova’ya giden İran Savunma Bakanı Hüseyin Dehkan iki hayati anlaşmaya imza attı. İlk anlaşmada, Moskova İran’dan alacağı petrol karşılığında Tahran’a teknoloji ve inşaat malzemeleri ile buğday verecek. İkinci anlaşma Tahran açısından daha mühim. Rusya, İran’ın 2007’de 800 milyon dolar ödeyerek satın aldığı, ancak uluslararası yaptırımlar sebebiyle sevkiyatı askıya alınan 5 adet S-300 füze sistemini Tahran’a teslim etmeyi kabul etti. İran tarafı füze sistemlerinin kısa sürede ülkeye geleceğini duyurdu. Böylece Tahran, Lozan’ın rüzgârıyla hem Rusya’daki S-300’lerin kilidini çözdü hem de ambargolar nedeniyle temininde sorun yaşadığı gerekli teknik araç, askerî ekipman ve yedek parçalara ulaştı. Dolayısıyla yeni anlaşmalar İran-Rusya işbirliğini stratejik ortaklığa çevirdi.
 </p>
 <p>
  Gazi Üniversitesi’nden Ortadoğu uzmanı Doç. Dr. Mehmet Akif Okur, İran’ın Türkiye ve Rusya ile bir çırpıda imzaladığı anlaşmaları Tahran açısından çok hayati buluyor: “Lozan’da P5+1 ile varılan ön mutabakattan sonra İran, S-300’lerini elde ederek, Irak ve Yemen krizlerinde aktivizmini artırarak iki ana adrese mesaj gönderiyor. İçeride, nükleer anlaşmasının İran’ı jeopolitik açıdan güçlendireceği düşüncesini canlı tutuyor. Dışarıda da masadan kalkan İran’ın çıkarabileceği sorunları ilgili taraflara hatırlatıyor.”
 </p>
 <p>
  Rejim ön anlaşmayı iç siyasette lehine kullandı. Lozan’ı halka zafer gibi sunup toplumda ağır ambargolardan ötürü biriken rejim karşıtı enerjiyi boşalttı. Yine ön imzayla ülkeye yönelik askerî müdahale baskısını öteledi. Ülke küresel platforma çıktı. Böylece rejimin halk nazarındaki popülaritesi arttı. Bunda dinî lider Ali Hamaney’in çerçeve anlaşmasının rejime, ülkeye ve nükleer programa zarar veremeyeceğini beyan etmesi rol oynadı. Bir İsrail uzmanı, İran’ın çerçeve anlaşması üzerinden sınır ötesinde aceleyle yol alma hâlini, nükleer anlaşması sürecinin Mollalar eliyle akim bırakılma ihtimaline bağlıyor: “Tahran, çerçeve anlaşmasını büyük bir ustalıkla diplomatik manivelaya çevirdi. Küresel ambargolardan dolayı zarar gören iç ve dış nüfuzunu yeni anlaşmalarla telafi etmeye soyundu. Bu bizde ‘Mollaların bir aşamadan sonra nükleer anlaşması sürecinden geri çekilebileceğini’ hissettiriyor.”
 </p>
 <p>
  <strong>
   Anlaşmazlıklar sürüyor
  </strong>
 </p>
 <p>
  İsrail uzmanını haklı çıkaracak doneler de var ortada. Dinî lider Hamaney, henüz imzalar kurumadan “Daha nihai anlaşma olmadı. Henüz kimseyle anlaşmadık. Amerikalılara güvenmem.” diyerek sürecin geri kalan kısmının daha çetrefilli geçeceğine işaret etti. Başmüzakereci Dışişleri Bakanı Cevad Zarif de “Ambargolar kalkmadan nihai imzayı atmayacağız.” diyerek Hamaney’e destek verdi. Ayrıca rejim, ne müzakere sürecinde ne de çerçeve anlaşması metninde ‘nükleer çalışmalarını tamamen bırakacağını’ vadetti. Sadece sınırlandırmayı kabul edeceğini vadetti!
 </p>
 <p>
  Lozan’da atılan imzalara rağmen taraflar arasında tam anlaşma da sağlanmış değil. İran, yaptırımların hemen kaldırılmasını isterken; P5+1 grubu, ambargoların ancak rejimin anlaşmaya uyduğunu kanıtlamasından sonra kaldırılacağını söylüyor. Ayrıca P5+1 İran’da askerî üsler dâhil tüm nükleer tesislerin denetlemeye açılmasında ısrar ederken, Tahran istediği tesisleri gözetime açacağını belirtiyor. Daha da önemlisi İran’ın anlaşmaya uymaması durumunda yaptırımların yeniden nasıl konulacağı hâlâ net değil. İran’ın elindeki nükleer yakıt stokunu nerede tutacağı, nasıl yok edeceği de henüz netleştirilemedi.
 </p>
 <p>
  Son tahlilde, Tahran’ın, Lozan’ı kazanca çeviren taraf olduğu söylenebilir! Hem de Yemen, Suriye ve Irak gibi ağır yüklerine rağmen! İran, Lozan rüzgârı ve diplomatik kıvraklığıyla küresel platformda hızla yol alırken, Ankara’nın geçen 10 yılda inşa edip son 3 yılda kaderine terk ettiği ‘bölgesel aktörlük’ zemini altından kayıyor. Dinî lider Hamaney’in, Türkiye Cumhurbaşkanı Recep Tayyip Erdoğan’ı Ankara’ya uğurladıktan sonra attığı tweet dünyaya açılan İran’ın ‘Turan’ mücadelesinden vazgeçmediğini ortaya koyuyor: “Az gelişmiş bir ülke, ‘Eğer İran (uranyum) zenginleştirme yapabiliyorsa biz de isteriz’ diyor. Yapabiliyorsanız hiç durmayın!”
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/lozan-kime-yaradi_550706), [web.archive.org (arşiv bağlantısı)](http://web.archive.org/web/20150807160857/http://www.aksiyon.com.tr/diplomasi/lozan-kime-yaradi_550706)
