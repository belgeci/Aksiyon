# Afganistan’ı çekilme değil, seçim bölebilir

*Mesut Çevikalp 2013.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Afganistan’ı Kabil’den dünyaya anlatan sayılı Batılı muhabirden biri Cem Rıfat Sey. 1970’ten bu yana takip ettiği ülkenin kritik bir yol ayrımına geldiğini düşünüyor. Batı’nın çekilmesi olmasa da derinleşen siyasi krizlerin ülkeyi bölünmenin eşiğine getirdiğini vurguluyor.
  </font>
 </div>
 <div id="newsText">
  <font class="detail-text">
   <p>
    Gazetecilik sevdasıyla üniversiteyi bırakanlardan Cem Rıfat Sey. Lise çağlarında yakalandığı bu hastalığın müsebbipleri Mehmet Ali Birand, Sami Kohen ve Aydın Engin. Ankara Koleji’nin ardından 1980’de girdiği Boğaziçi Üniversitesi Elektronik Mühendisliği Bölümü’nde aradığı heyecanı bulamaz. Yarıda bırakıp Almanya’ya, Berlin Teknik Üniversitesi’ne geçer. Bu kez Ekonomi Bölümü’nde başlar yüksek tahsiline. Ne fayda! Virüsü kapmıştır bir kere. Okulu yarıda bırakıp atılır gazeteciliğe. 1983’te askerî cunta karşıtı haftalık ‘Türkiye Postası’ gazetesinde yazmaya başlar. Sonraki 30 yılın nasıl geçtiğini o da pek anlamaz! Bir ayağı serbest muhabirlikte sabit kalsa da medyanın hemen her biriminde çalışır; gazeteden haber ajansına, televizyondan radyoya… ANKA Haber Ajansı, Cumhuriyet, Güneş, TRT-INT, CNN Türk, TRT Radyosu aklına gelen ilk yerli kurumlar. En az o kadar yabancı medya organlarında çalışmış geçen yıllarda; BBC Türkçe, Deutsche Welle, Alman Die Tageszeitung ve İngilizce yayımlanan The New Anatolian.
   </p>
   <p>
    Türk okuyucusu en son Taraf’ta gördü yazılarını. Berlin’den dünya meselelerini analiz ediyordu. Sıkı takipçilerinin fark ettiği üzere sık sık Afganistan konusuna giriyordu. 1970’lerden bu yana izlediği ülkelerden biriydi Afganistan. Bir yanı Afgan olacak kadar içselleştirmişti meseleyi. O kadar ki, Kabil’in nabzı Berlin’den, İstanbul’dan tutulamayacak kadar hızlanınca Afganistan’a taşınma kararı alır. Alman eşi Adrienne Woltersdorf için Kabil’de oluşan iş imkânı süreci hızlandırır. Bir yıldır Kabil’de yaşıyor. Bugünlerde ağırlıklı Die Tageszeitung, Financial Times Deutschland ve N 24 Televizyonu gibi Alman medya kuruluşlarına çalışıyor. Bunun yanında Batılı kuruluşların sponsorluğunda Berlin, Brüksel ve Washington’da kazandığı birikimini Afgan gençlerine aktarıyor. Radyoculuk, muhabirlik seminerlerinin yoğun ilgi gördüğünü söylüyor.
   </p>
   <p>
    <img alt="" src="http://web.archive.org/web/20130603043141im_/http://medya.aksiyon.com.tr/aksiyon/2013/03/25/mesut-cem-rifat-(1).jpg"/>
   </p>
   <p>
    <strong>
     -Berlin’den sonra Afganistan’da nasıl bir başkent karşıladı sizi?
    </strong>
   </p>
   <p>
    Kabil, Berlin ve Ankara da dâhil olmak üzere bildiğim bütün başkentlerden çok farklı tabii. Sadece iç savaşta tahrip olmasından kaynaklanmıyor bu fark. Aynı zamanda devlet örgütlenmesi de son derece yetersiz. Bir anlamda, Batı ülkelerinde, Türkiye’de gördüğümüz, hissettiğimiz devlet gelenekleri görülmüyor Kabil’de.
   </p>
   <p>
    <strong>
     -Batı medyası ne tür haberler talep ediyor?
    </strong>
   </p>
   <p>
    Ağırlıklı olarak Alman medyasına çalışıyorum. Onlar Alman birliğinin kayıplarına, patlamalara, çatışmalara ilgi gösteriyor. Afganistan’a ve Afgan halkına dair olumlu kabul edilebilecek haber ve yazıları genellikle ‘bunlar kimseyi ilgilendirmiyor’ diyerek geri çeviriyor. Türkiye’de de muhafazakâr eğilimli medyanın dışında pek ilgi duyan yok Afganistan’a. Onlar da tek yanlı ilgi duyuyor maalesef.
   </p>
   <p>
    <strong>
     -13. yılına giren işgal Afganistan’da ne değiştirdi?
    </strong>
   </p>
   <p>
    2004’te ilk geldiğimde gördüğüm Afganistan ile bugünkü Afganistan arasında dağlar kadar fark var. Taliban dönemiyle (2001 öncesi) kıyaslığında insanlar daha özgür denebilir. Televizyon izliyor, radyo ve müzik dinleyebiliyorlar. Maddi durumlarına göre eğitim alabiliyorlar. İstediği meslekte çalışabiliyorlar. Fakat savaş ülkenin kalıcı ekonomik altyapıya, uluslararası rekabet gücüne kavuşmasını önlüyor. Yer yer taş devrinden kalma, İslam öncesine ait gelenekler yaşanıyor. Geçen 10 yılda koşullar karşılaştırılamayacak kadar düzelse de halkın o tarihteki umutlarının yok olduğu, mutsuzluğun yaygınlaştığı da aşikâr.
   </p>
   <p>
    <strong>
     -Ülke 2014’teki çekilmeye hazır değil o zaman.
    </strong>
   </p>
   <p>
    Daha hazır değil ama hızla çalışıyor. Afgan hükümeti çekilme sonrası için ekonomik strateji oluşturma, hukuksal reforma girişme ve yolsuzluklara gem vurma konusunda samimi. Son dönemde dünyaya yabancı askerler çekilir çekilmez Afgan devletinin çökeceği söylentisi yayılıyor. Bu öngörüleri gerçekçi bulmuyorum.
   </p>
   <p>
    <strong>
     -Neden?
    </strong>
   </p>
   <p>
    Halkın Afgan ordusuna güveni son dönemde arttı. Yıllardır sürdürülen eğitim programları sonuç vermeye başladı çünkü. Son bir yılda yabancı orduların çekildiği bölgelerdeki denetimi yeni oluşturulan bu Afgan birlikleri ele aldı. Görevi başarıyla da yerine getiriyorlar. Ordu mensuplarıyla karşılaştığınızda da disiplin, eğitim ve yeteneklerinin oldukça arttığını görüyorsunuz.
   </p>
   <p>
    <strong>
     -Polis gücünde durum ne?
    </strong>
   </p>
   <p>
    Polis birimi için henüz bunları söylemek çok zor. Arada bir başarılı operasyonlar yapsalar da hem Afganlar hem de yabancılar üzerinde bıraktıkları izlenim olumlu değil. Yolsuzluğa bulaştıkları, içlerinde güçlü ideolojik kamplaşmanın sürdüğüne dair algı polise güven duyulmasını zorlaştırıyor. Maddi nedenlerle planlanan büyük ordu inşasından vazgeçilmesi halkı huzursuz ediyor.
   </p>
   <p>
    <strong>
     -Batı İttifakı hedeflerine neden ulaşamadı?
    </strong>
   </p>
   <p>
    Modern dünyada savaşlar bir ordunun diğerini yok etmesiyle kazanılmıyor. ‘Düşmanı denize dökme’ günleri bitti. Bunu Amerikalılar Irak Savaşı’nda çok net ve acı şekilde yaşadı. Bu Afganistan için de geçerli. Burada da savaş bir tarafın diğerini tamamen yok etmesiyle ‘kazanılmayacak’. Sonucu hangi tarafın amaçlarına daha çok ulaştığı belirleyecek. Bundan dolayı ABD-NATO’nun Afganistan’da ‘yenildiği’ söylemini kuşkuyla karşılıyorum. ABD’nin ilk hedefine, (El Kaide’yi bölgeden çıkarma, Usame bin Ladin’i yakalama), yüzde yüz ulaştığı görülüyor. İkinci hedefi olan ‘demokrasi ihracı, Taliban’ın iktidardan uzaklaştırılmasıyla da hayli yol aldı. Burada başarı Bush yönetiminin değişmesiyle yakalandı.
   </p>
   <p>
    <strong>
     -Obama ile ne değişti?
    </strong>
   </p>
   <p>
    Yeni yönetim, Taliban’ın halkta tabanı olduğunu, siyasal sistem içinde temsil edilmesinin önlenemeyeceğini idrak etti. Stratejiyi bu yönde değiştirdi. Ancak yeni stratejiye rağmen uluslararası topluluğun aşırı koordinasyonsuz çalışması, Irak işgali ve Başkan Hamid Karzai’nin oluşturduğu siyasi sistemi ile ülkedeki yolsuzluk çarkı başarıyı etkiledi. ABD-NATO, hedeflerine yüzde yüz ulaşamadı ama kazanma-kaybetme eşiğinin kazanma tarafına geçti.
   </p>
   <p>
    <strong>
     -Karzai hükümetinin başarısızlıktaki etkisini biraz açsanız.
    </strong>
   </p>
   <p>
    Başkan Karzai başından itibaren ülkeyi zayıf muhalefetle yönetmek istedi. Bunu icraat yapabilmenin önkoşulu olarak gördü. Bu nedenle oluşturulan siyasi sistem devlet başkanına çok geniş yetkiler verdi. Yetkiler alt kademelere inildikçe daralıyor. Meclis ve siyasi partiler kademesine geldiğinizde onlara hemen hiçbir rol kalmıyor. Karzai arzu ettiği kararları muhaliflerle uzlaşmadan hızla çıkardı. Ancak bu yolla demokrasinin kilit taşı konumundaki Meclis’in işlevini asgariye indirdi. Toplumda Meclis’in hiçbir işe yaramadığı, partilerin anlamı olmadığı algısı oluştu. Siyasetten istediğini bulamayan birçok milletvekili, parti yöneticisi elde ettikleri konumu şahsi konumlarını yükseltmek için kullanmaya yöneldi.
   </p>
   <p>
    <strong>
     -Halkın demokrasiye inancı kalmadı yani!
    </strong>
   </p>
   <p>
    Halkın 2000’lerde büyük ümit bağladığı demokrasi düşüncesi yıprandı. Siyasi tartışmalar toplumsal katılım olmadan sürdürülüyor çünkü. Afgan halkı siyasi karar alma süreçlerine iyice yabancılaştı, kapalı kapılar ardında yürütülen tartışmaların sonuçları ile baş başa kaldı. Yaşanan büyük yolsuzluk skandalları da cabası. Bir kısmı araştırıldı, büyük kısmı kulaktan kulağa dolaştı. -Ne tür yolsuzluklardı bunlar?
   </p>
   <p>
    Yolsuzluk hayatın her aşamasında karşınıza çıkıyor. Yolda durdurup kimliğinizi soran polis memurunun ‘beni ihya etmezsen işini zorlaştırabilirim’ diyen bakışlarından, resmî işlemler için başvurduğunuz makamlara kadar. Bir hizmetten yararlanmak isteyen yabancılara özel fiyatlar söylenmesi, güçlü tanıdıklarınız olmadan işlerin çözülmemesi gibi.
   </p>
   <p>
    <strong>
     -Yer altı kaynaklarının sömürülmeye başlandığı doğru mu?
    </strong>
   </p>
   <p>
    ABD’nin, Batı’nın Afganistan’a petrol, doğalgaz gibi kaynakları denetlemek için girdiğine dair görüşler sık sık ortaya atılıyor. Katılmasam da, sahayı incelemek gerektiğini düşünüyorum. Afganistan’daki doğal kaynaklar dünya ekonomisinde belirleyici öneme sahip değil. Fakat bölge ülkeleri için ilginç. Zira yabancı orduların çekilmesinden sonraki dönemin ekonomik stratejisini oluşturma çabalarında yer altı kaynakları ile kullanımı büyük rol oynuyor.
   </p>
   <p>
    <strong>
     -Planlamaları kim yapıyor?
    </strong>
   </p>
   <p>
    Planlamaları Batılı uzmanların desteğiyle Afgan yetkililer yapıyor. Kaynakların işletmesini Batılı uzmanların yönlendirmesi ve telkinleriyle Çin, Hindistan gibi ülkeler üstleniyor.
   </p>
   <p>
    <strong>
     -Taliban ne durumda? Hâlâ halk desteği var mı?
    </strong>
   </p>
   <p>
    Taliban’ın eski günlerine dönemeyeceği kesin. Halk nezdinde ‘temiz ve dürüst Taliban’ imajını korumakta zorlanıyor. Çekilme sonrası örgütlü destekçilerin bulunduğu, daha çok Peştunların yaşadığı kırsal alanda etkisini artırabilir, büyük bir bölgeyi kontrol altına alabilir. Ancak nüfusun ağırlığı kentlere göçtü. Dolayısıyla çoğunluğu kontrol etmesi güç. Şimdiden Taliban denetiminde bulunan bölgelerde halk yer yer örgüte karşı ayaklanıyor. Özellikle okul ve hastaneleri ‘kapatma’ tavrına karşı duruyor. Yine de dikkate değer bir siyasi desteğe sahipler. Bunun için Batı ile Kabil hükümeti Taliban’ı siyasi sisteme entegre etmeyi tek çıkar yol olarak görüyor. Örgüt içinde de böyle bir duruş var. Fakat taraflar kesin kararını henüz vermedi. İki taraf için de kolay değil zira.
   </p>
   <p>
    <strong>
     -Pakistan denklemin neresinde?
    </strong>
   </p>
   <p>
    Bir ölçüde denklemde. Ama “Taliban Pakis-tan’ın oyuncağı, İslamabat desteğini keserse biter” diye düşünmek yanlış. Hatta Pakistan demek de çok doğru değil, çünkü tıpkı Türkiye gibi, Pakistan’da da birbiriyle çelişen iktidar odakları var. Şurası çok açık; Pakistan Afganistan ile yaşadığı sorunlar marjında Taliban’ı koz olarak elinde tutmaya çalışıyor. Kabil ile Taliban arasında görüşme zemini belirdiğinde Pakistan birdenbire Taliban’ın kilit adamlarının yerini tespit etti ve ‘terörist’ oldukları gerekçesiyle bu kişileri tutukladı. Böylece dışında kalacağı görüşme sürecinin önünü tıkadı.
   </p>
   <p>
    <strong>
     -Çekilme sonrası saldırılar artar o zaman!
    </strong>
   </p>
   <p>
    Batı’daki bu yaygınlaşan karanlık senaryoyu paylaşmıyorum. Çünkü Uluslararası Güvenlik Destek Gücü’nün (ISAF) görevi 2014 sonunda bitse de, çoğu Batılı ülke Kabil ile imzaladığı ikili anlaşmalar çerçevesinde askerlerini Afganistan’da bulundurmayı sürdürecek. Mesela ABD 25-30 bin asker bırakacak. Temel görevleri Afgan güvenlik kuvvetlerini eğitmek olsa da, talep gelmesi durumunda operasyonlara da katılacaklar. Dolayısıyla çekilmenin ardından ülkenin çökeceğine dair işaret yok. Ancak önümüzdeki ilkbaharda (5 Nisan 2014) yapılması planlanan başkanlık seçimi çok kritik. Eğer seçim adaletli gerçekleştirilemezse çekilme sonrasına yönelik riskler kontrol edilemez.
   </p>
   <p>
    <strong>
     -Ülke hazır mı seçime?
    </strong>
   </p>
   <p>
    Henüz adil seçime hazır değil. Karzai seçim yasasını Meclis’e yeni gönderdi, seçimlere yetişmeme ihtimali var. Henüz seçmen kütükleri de oluşturulmadı. Kulağa hoş gelen ‘E-Tezkere’ yani elektronik kimlik uygulamasının da elektrik sıkıntısından dolayı uygulanabilirliği meçhul. Eğer önceki seçimlerdeki gibi bunda da adalet sağlanamazsa Kabil’in yönetim krizine girmesi işten bile değil. İç savaş tehlikesi belki de en ciddi risk.
   </p>
   <p>
    <strong>
     -Ne tür riskler söz konusu?
    </strong>
   </p>
   <p>
    Taliban ile iç savaştan çok ülkede yaşayan etnik grupların (Tacik, Özbek, Peştun ) birbirine girme tehlikesi var. Geçmişten kalan korkular, önyargılar ve düşmanlıklar hâlâ had safhada. O kadar ki, bunları aşmanın, Taliban ile anlaşmaktan çok daha zor olduğu izlenimine kapılmak mümkün. Önümüzdeki iki yıl içinde böylesi etnik kökenlere dayanan grupların birbiri ve hükümetle ilişkileri gelecek için çok belirleyici önemde olacak. Bölünmeyi kimse arzu etmediği hâlde, maalesef her şey mümkün. Bu nedenle Karzai hükümeti ‘bölünme’, ‘federasyon’ söylemlerine çok sert tepki veriyor. Önünü almaya çabalıyor. Fakat geçmişin mirası çok ağır.
   </p>
   <p>
    <strong>
     -Nüfus sayımı da yapılamadı.
    </strong>
   </p>
   <p>
    Sayım ağır siyasi sonuçlar doğuracak çünkü. Afganistan’ın bugün bütün dramı burada zaten. Ülkedeki gerçek durumun tüm çıplaklığıyla söylenmesi büyük olasılıkla çatışmalara, ciddi etnik sürtüşmelere yol açacak. Sayımdan bir etnik grubun ülke nüfusu içindeki oranının ne olduğu ortaya çıkacak ve o zaman bazı gruplar kendi siyasi temsillerinin artırılmasını, diğerlerinin ise azaltılmasını talep edecek diye korkuluyor ki, ben sonucun açıklandığı günün akşamı televizyonlarda birçok kişinin tam da bunu talep edeceğinden adım gibi eminim. Bir de çıkacak sonuçların kimin elinde toplanacağı sorunu var. Dolayısıyla nüfus sayımını iç rahatlığıyla yapmak mümkün değil.
   </p>
   <p>
    <strong>
     -Ülke 10 yıl öncesine geri dönse Batı yeniden gelir mi?
    </strong>
   </p>
   <p>
    Bugünden kestirmek kolay değil. Fakat gerçek şu ki, Batı ciddi ikilem içinde artık. Bir yandan, Afganistan’ın son derece stratejik önemi olan bir ülke olduğunu biliyor, buradan çok ağır-yaygın yeni çatışmalar doğabileceğini ve bu çatışmaların bütün Asya’yı sarabileceğini görüyor. Öte yandan da, Batı kamuoyunun Afganistan’a destek vermekten bıktığının farkında. Ekonomik krizin Batılı devletlerin bütçelerine getirdiği ağır yükler de cabası. Yine de, ‘önümüzdeki 10 yıl ülkeye destek olma’ söylemini sürdürüyor şimdilik.
   </p>
   <p>
    <strong>
     -Geleceğe dair pozitif projeler çarpıyor mu gözünüze…
    </strong>
   </p>
   <p>
    Her şeye rağmen ülkede umut veren projelere de şahit oluyoruz. Bu noktada Türkiye’nin, Türk halkının desteklediği projeler (hastaneler, okullar gibi) öne çıkıyor.  Batılı yardım kurumlarının gerçekleştirdiği enerji projeleri, su projeleri ve daha birçok başka proje de var. İnsanların eğitimine yapılan önemli yatırımlar var. Yani sadece bürokrasi ya da yolsuzluklar nedeniyle becerilememiş projelerden söz etmek, 10 yıldan uzun süreden beri Afgan halkıyla samimi bir dayanışma içine girmiş binlerce insanın çabalarına saygısızlık olur.”
   </p>
   <hr/>
   <p>
    <strong>
     Taliban korkusuyla göç başladı
    </strong>
   </p>
   <p>
    Taliban’ın yeniden iktidara geçeceğini hesap eden zengin Afganlar mülklerini paraya çevirip Dubai gibi ülkelere taşınmaya başladı. Zengin Afganların kendilerini risklere karşı sağlama aldıkları anlaşılıyor. Fakat daha da endişe verici olanı, son 10 yıl içinde yetişmiş, nitelikli gençlerin de yurtdışına çıkma fırsatı buldukları takdirde büyük oranda geri dönmemeyi seçmesi. Özellikle genç kadınlar arasında endişeler ve yurtdışına çıkma çabaları çok yaygın.
   </p>
   <p>
    <strong>
     Batı afyona alternatif ürün çıkaramadı
    </strong>
   </p>
   <p>
    2004’te Tora Bora dağının eteklerinde afyon yetiştiren köylülerle röportajlar yaptım. Tarlalarını gösterdiler. Suyu 90 metre derinden çekiyorlar. O kadar suyla o arazide afyon dışında tek alternatifleri gül suyu üretimi. Ama o piyasada rekabet o kadar büyük ki, Afgan köylülerinin oradan pay kapması olanaksız. Zaten o nedenledir ki, Batılıların aklına da bugüne kadar ekinleri yakmak ve yok etmek dışında bir çözüm gelmedi. O da çözüm değil tabii. Eğer Afganistan’da ekonomik büyümenin kalıcı hâle gelmesini sağlayacak bir ekonomik strateji oluşturulup uygulanamazsa afyon üretimini ve uyuşturucu kaçakçılığını önlemek mümkün olmayacak.
   </p>
   <p>
    <strong>
     Dilenenlerle karşılaşınca derin bir utanç hissediyorum
    </strong>
   </p>
   <p>
    Uzun yıllardan beri Afganların ne denli sıcak kalpli insanlar olduğunu biliyordum. Nasıl güçlükler içinde yaşamak zorunda kaldıklarını da. Fakat Kabil’e yerleşince ülkeyi, insanını daha yakından tanıdım. Yapılan hataları, eksikleri, hiç gerek olmayan bazı sıkıntıları da fark etmeye başladım hâliyle. Afgan halkının bu dünyada en ağır bunalımların kurbanı olması beni derinden üzüyor. Bir de, caddelerde trafikte durmuş arabaların camına yapışıp dilenmek zorunda kalan ufacık çocuklara alışamıyorum. Her defasında derin bir utanç hissediyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35158-afganistani-cekilme-degil-secim-bolebilir.html), [web.archive.org (arşiv bağlantısı)](http://web.archive.org/web/20130603043141/http://aksiyon.com.tr/aksiyon/haber-35158-afganistani-cekilme-degil-secim-bolebilir.html)
