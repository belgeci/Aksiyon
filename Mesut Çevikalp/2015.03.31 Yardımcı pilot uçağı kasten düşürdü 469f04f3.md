# Yardımcı pilot uçağı kasten düşürdü

*Mesut Çevikalp 2015.03.31*

<div class="pNewsDetailMainContent" itemprop="articleBody">
 <p>
  İspanya’dan Almanya’ya giderken Fransa’nın güneyindeki Alpler’e düşerek 150 kişiye mezar olan Alman yolcu uçağının üzerindeki sis perdesi aralanıyor. Olayı soruşturan Marsilya Başsavcısı Brice Robin, 24 Mart’ta Barcelona-Düsseldorf seferi sırasında düşen Germanwings Havayolları’na ait Airbus A320 tipi uçağın, Alman yardımcı pilot Andreas Lubitz (28) tarafından kasten düşürülmüş olabileceğini ileri sürdü: “Öncelikle yardımcı pilota odaklanmamız lazım. Kokpitteki ses kayıtlarına göre kaptan pilot kokpiti terk ettikten sonra yardımcı pilot bir kelime bile söylemiyor. Kokpitte tam bir sessizlik var. Daha sonra aniden çığlıklar duyuluyor ve çarpma gerçekleşiyor.” Lubitz hakkında soruşturma başlatan Alman savcılığı da psikolojik tedavi gören yardımcı pilotun uçağı kasten düşürdüğünü düşünüyor. Polis, Lubitz’in hastalığını şirketten gizlediğini, kaza günü raporlu olduğunu ortaya çıkardı. Karakutu kayıtlarından, uçuşun başında Lubitz’in kaptan pilota kibarca hitap ettiği, ancak kaptan pilotun Lubitz’i ‘terslediği’ anlaşılıyor. Uçuş esnasında kokpitten çıkan kaptan pilotun geri döndüğünde kapıyı açamadığı, zorlamalar kâr etmeyince kapıyı kırmaya çalıştığı, bu sırada “Bırak içeri gireyim” dediği duyuluyor. Uzman ekipler, 144 yolcu, 6 mürettebata mezar olan uçağın enkazı üzerindeki incelemelerini sürdürüyor. Almanya İçişleri Bakanı Thomas de Maiziere, yardımcı pilotun geçmişte herhangi bir ‘terör eylemine’ karışmadığını açıkladı.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/yardimci-pilot-ucagi-kasten-dusurdu_550321), [web.archive.org (arşiv bağlantısı)](http://web.archive.org/web/20150707045211/http://www.aksiyon.com.tr/dunya/yardimci-pilot-ucagi-kasten-dusurdu_550321)
