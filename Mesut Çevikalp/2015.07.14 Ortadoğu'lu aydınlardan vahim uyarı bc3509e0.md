# Ortadoğu'lu aydınlardan vahim uyarı

*Mesut Çevikalp 2015.07.14*

<div class="pNewsDetailMainContent" itemprop="articleBody">
 <blockquote>
  <p>
   Fatih Üniversitesi ile İstanbul Enstitüsü’nün imza attığı ‘Ortadoğu aydınlarının Türkiye algısı’ araştırması, Ankara’nın son dönemde takındığı siyasi tavrın ülkeyi sahada uçuruma sürüklediğini ortaya koydu.
  </p>
 </blockquote>
 <p>
  Türkiye, sınır ötesinde nasıl algılanıyor? Türk hükümetinin son dönemde Ortadoğu’da değersizce yalnızlaştığı sır değil. Arap Baharı süreciyle (2011) başlayan, Suriye iç savaşı ve IŞİD krizi ile derinleşen bölgeden ‘kopma hâli’ hız kesmeden sürüyor. Türk hükümeti, sınır ötesinde kendi eliyle oluşturduğu ‘komşularla sıfır sorun’ zeminini ‘sırf sorun’a çevirdi. Arap sokağındaki ‘model’ algısını yıktı. İsrail, Mısır, Irak, Suriye ve Yemen gibi bölgenin başat ülkeleriyle diplomatik ilişkilerini sıfırladı! Hariciye’nin asırlık ‘Arapların kendi aralarındaki kavgalarına karışmama’ ilkesini kırmanın ağır faturasıyla yüzleşti. Çok değil, 5 yıl önce bölgede lafına itibar edilen, arabuluculuk rolü verilen Türkiye, artık istenmeyen, varlığından şüphe edilen, güvenilmeyen bir ülke konumunda!
 </p>
 <p>
  Arap Birliği Genel Sekreteri Nebil El Arabi, 28-29 Mart’ta Mısır’ın Şarm Eş-Şeyh kentinde düzenlenen 26. Arap Birliği Zirvesi’nde kitabın ortasından konuştu. Türk hükümetine ‘yanlış yolda seyrettiği’ uyarısında bulundu: “Bölgedeki sorunların önemli bölümü dış müdahaleden kaynaklanıyor. Arap ülkeleri sürekli sorun çıkaran ve krizlere neden olan üç komşu ülkeye sahip. Bunlar İsrail, İran ve Türkiye. Türkiye bölgesel konulara müdahil olmak istiyor.” Benzer mesajlar Tunus, Libya ve İran hükümetlerinden de gelmişti.
 </p>
 <p>
  <img alt="" src="http://web.archive.org/web/20150731104841im_/http://medya.aksiyon.com.tr//aksiyon/2015/07/14/569955.jpg "/>
 </p>
 <p>
  Türkiye’nin değersiz yalnızlığının dur durak bilmeden büyüdüğünü ortaya koyan güncel yoklamalar da var elimizde. Fatih Üniversitesi ile İstanbul Enstitüsü’nün gelenekselleşen ‘Ortadoğu Aydınlarının Türkiye Algısı’ araştırması, Arap sokağındaki Türkiye rahatsızlığını ortaya koyuyor. 15 Ocak-15 Haziran arasında yapılan çalışma Mısır, Lübnan, Tunus, Libya, Suriye, Irak, İsrail, Filistin, İran ve Fas’ı kapsıyor. Ekip her ülkeden ortalama 50 aydına Türkiye, Türk dış politikası, Hizmet Hareketi, AKP, Suriye krizi ve IŞİD ile ilgili 16 soru yöneltmiş.
 </p>
 <p>
  Siyaset, bürokrasi, akademi, STK, basın gibi etkili sektörlerden gelen denekler ‘Türkiye’nin yeni dış politika yönelişinin bölgede rahatsızlık oluşturduğu’ paydasında buluşuyor. Ankara’yı ‘başka ülkelerin iç işlerine karışmakla’ itham ediyor. Bölgeyi kana bulayan IŞİD terörüyle mücadelede ‘gevşek’ buluyor. Daha da önemlisi Türkiye’nin Ortadoğu’da etkili olabilmesi için komşu ülkelerle diplomatik ilişkilerini yeniden kurması gerektiği tezini savunuyor. Bölgede çevresiyle barışık bir Türkiye’ye ihtiyaç duyulduğunu vurguluyor.
 </p>
 <p>
  <strong>
   ‘Model ülke’ imajı çöktü
  </strong>
 </p>
 <p>
  Araştırma, temelde ‘Ortadoğu aydınları Türk dış politikasını nasıl algılıyor?’ sorusuna cevap arıyor. Elde ettiği güncel verileri de 2013 ve 2014’te yayımladığı verilerle kıyaslıyor. 2015 araştırmasının en çarpıcı sonucu, ‘Türkiye’nin askerî ve ekonomik kapasitesini aşan dış politika hedeflerine odaklandığına’ işaret etmesi. Aydınların yüzde 47’si Türkiye’nin cüssesini aşan, başarılı olma ihtimali olmayan hedeflere yöneldiğini düşünüyor. Keza 2013 anketinde bölgede sevilen ülkelerin başında gelen Türkiye’nin son ankette gerilere düştüğü görülüyor. Aydınlar, Arap Baharı, Suriye krizi ve IŞİD sorununda yanlış politika izleyen Türkiye’nin Arap sokağındaki sempatisini kaybettiğini belirtiyor.
 </p>
 <p>
  Ortadoğu aydınları Türkiye’nin son dönemde düştüğü arabuluculuk pozisyonuna geri dönmesinin tüm bölgeye olumlu yansıyacağını düşünüyor. Deneklerin yüzde 40’ı Suriye iç savaşının ancak masa başında çözülebileceğine inanıyor. Bu noktada Türkiye’nin de Esed rejimi ile savaşmak yerine diplomatik çözüme destek vermesi gerektiğini vurguluyor. Irak, Tunus ve Fas elitleri Türkiye’nin Suriye konusunda kesinlikle tarafsız kalması gerektiğini söylüyor. Aydınların yüzde 48’i Ortadoğu’da huzurun tesisi için Türk hükümetinin Mısır yönetimi ile ilişkilerini normalleştirmesi gerektiği fikrini savunuyor. Türkiye’nin yeni Ortadoğu siyasetinin Filistin meselesine de hizmet etmediğini iddia ediyor. Deneklerin ağırlığı (yüzde 42,4) Türkiye’nin bölgedeki tüm siyasal aktörlerle diyalog içinde olması gerektiğini vurguluyor.
 </p>
 <p>
  Projenin Koordinatörü Fatih Üniversitesi Öğretim Üyesi, İstanbul Enstitüsü Başkan Yardımcısı Doç. Dr. Savaş Genç, 2015 araştırması derinlemesine analiz edildiğinde, komşu ülke aydınlarının Türkiye’nin Ortadoğu politikasının iyi gitmediği noktasında birleştiğinin görüleceğini söylüyor. Türk hükümetinin yanlış siyasal tercihlerinin Arap sokağındaki ‘model ülke’ algısını çökerttiğini, Türk diplomatlarını ‘istenmeyen adam’ seviyesine indirdiğini vurguluyor:
 </p>
 <p>
  “Ortadoğu aydınları Türkiye’nin bölgede silikleşmesinden hoşnut değil. Ankara’nın yeniden itibar kazanması için AKP iktidarının üstüne basa basa sürdürdüğü Müslüman Kardeşler’i destekleme, Esed’i devirme ve Sisi’yi iktidardan indirme siyasetini terk etmesi gerektiğini vurguluyorlar. Bu bağlamda Ankara’ya saplandığı bataklıktan zararsız çıkış için üç altın öneride bulunuyorlar. Türk hükümetinin din, ırk, mezhep gözetmeksizin tüm Ortadoğu halkları ve yönetimleriyle yeniden diyalog kurması, dış siyasetteki ütopik iddiasını frenlemesi, komşu ülkelerin iç işlerine müdahil olmaması durumlarında yeniden itibar kazanacağını savunuyorlar. Türkiye’nin kısa zamanda arabulucu-model ülke rolünü yeniden elde edebileceğine inanmasam da mevcut siyasetini terk etmesi durumunda bölgede ciddi bir rahatlama yaşanacağını düşünüyorum.”
 </p>
 <p>
  <img alt="" src="http://web.archive.org/web/20150731104841im_/http://medya.aksiyon.com.tr//aksiyon/2015/07/14/569956.jpg "/>
 </p>
 <p>
  <img alt="" src="http://web.archive.org/web/20150731104841im_/http://medya.aksiyon.com.tr//aksiyon/2015/07/14/569957.jpg "/>
 </p>
 <p>
  Ortadoğu’da Türk hükümetine yöneltilen eleştirilerin başında IŞİD tehdidi karşısında takındığı ‘yumuşak’ tavır geliyor. Aydınların yüzde 45,6’sı AKP iktidarının başta IŞİD olmak üzere bölgedeki terörist örgütlerle mücadeleye yeterince destek vermediğini öne sürüyor. IŞİD’in Ortadoğu’da kalıcı olmayacağına ancak etkisini kırmak için uzun-ince bir mücadele sürecinin gerektiğine inanıyor. Kanlı örgütü frenlemenin yolunun Batı ile İslam dünyası arasında eş güdümle yürütülen kapsamlı stratejilerden geçtiğini vurguluyor.
 </p>
</div>


Kaynak: [www.aksiyon.com.tr](http://www.aksiyon.com.tr/dis-politika/ortadogulu-aydinlardan-vahim-uyari_551580), [web.archive.org (arşiv bağlantısı)](http://web.archive.org/web/20150731104841/http://www.aksiyon.com.tr/dis-politika/ortadogulu-aydinlardan-vahim-uyari_551580)
