# Snowden ajanları da deşifre etti

*Mesut Çevikalp 2015.06.23*

<div class="pNewsDetailMainContent" itemprop="articleBody">
 <p>
  Rusya’ya sığınan ABD Ulusal Güvenlik Ajansı (NSA) eski çalışanı Edward Snowden’in (31) bazı İngiliz ajanlarını deşifre ettiği ortaya çıktı. İngiliz basını, Rusya ve Çin istihbarat servislerinin Snowden’in sızdırdığı 1,7 milyon adet şifreli gizli belgeyi çözdüğünü, sahadaki bazı İngiliz ajanlarını tespit ettiğini yazdı. Konuyu doğrulayan İngiliz hükümeti yetkilileri, Rusya ve Çin istihbaratlarının Snowden’in sızdırdığı NSA belgeleri üzerinden sınır ötesinde İngiltere Dış İstihbaratı (MI6) ajanları başta olmak üzere bazı Batılı ajanların kimlik ve faaliyet bilgilerine ulaştığını doğruladı. Deşifre olan ajanların bir kısmının geri çekildiğini, bazılarının da görev yerlerinin değiştirildiğini belirtti. İngiliz hükümeti yetkilileri, Rusya ve Çin’in İngiltere’ye özgü bilgi toplama tekniklerini de öğrendiğini, bunun ülke birikimi ve güvenliği açısından büyük bir kayıp olduğunu vurguladı. İngiliz Lordlar Kamarası Üyesi Amiral Lord West, Amerikalı eski ajan Snowden yüzünden İngiltere’nin güvenliğinin tehlikeye girdiğini söyledi. 2013’te Rusya’ya sığınan eski ajan Snowden ABD istihbarat servislerinin tüm dünyayı izleyip dinlediğini belgeleriyle ortaya çıkarmıştı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dunya/snowden-ajanlari-da-desifre-etti_551334), [web.archive.org (arşiv bağlantısı)](http://web.archive.org/web/20150702090406/http://www.aksiyon.com.tr:80/dunya/snowden-ajanlari-da-desifre-etti_551334)
