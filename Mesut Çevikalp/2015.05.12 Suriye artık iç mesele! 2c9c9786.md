# Suriye artık iç mesele!

*Mesut Çevikalp 2015.05.12*

<div class="pNewsDetailMainContent" itemprop="articleBody">
 <p>
  Suriye krizini alternatifsiz, tek yönlü, kutuplaştırıcı politikalarla ele alan Ankara, sahada arzuladığı çözüme ulaşamadığı gibi ‘savaşı’ kendi eliyle Türkiye’ye taşıdı!
 </p>
 <p>
  Biz Suriye konusunu bir dış mesele olarak görmüyoruz. Suriye meselesi bizim iç meselemizdir. Oradaki sesleri duymak zorundayız, duyuyoruz ve tabii ki gereğini de yapmak durumundayız.”
 </p>
 <p>
  Dönemin başbakanı Erdo-ğan’a ait bu sözler… 6 Ağustos 2011 akşamı katıldığı Birlik Vakfı’nın iftar yemeğinde sarf etti. Erdoğan’ın ‘Suriye iç meselemizdir’ çıkışı ertesi gün iri puntolarla oturdu ülke gündemine. Erdoğan’a arka çıkanlar olsa da aklıselim sahipleri, emekli siyasetçi ve diplomatlar ‘iç mesele’ söylemine karşı çıktı. Hükümete uluslararası sistemde her devletin kendi çıkarlarını öncelemesi gerektiğini hatırlattılar. Ama onlar bile iktidarın Suriye krizini ‘iç krize’ dönüştürebileceğini düşünmedi. Erdoğan söylediğini gerçekleştirdi! Türkiye’nin kendi içinde bir ‘Suriye sorunu’ var artık! Suriyeli mülteci krizi iç meselelerin başında geliyor.
 </p>
 <p>
  Suriye krizini en başında itibaren yanlış okuyan Türk hükümeti, sahada ve masada attığı yanlış adımlarla Türkiye’yi geri dönülmez bir yola soktu. Altı ayda devrileceğini öngördüğü Esed rejimini bir çırpıda hedefe koydu, tüm kartlarını Suriye muhalefeti üzerine oynadı. Küresel duruşun önünde yürüyüp öngördüğü yeni İhvan iktidarının hamiliğine soyundu. Ama masadaki hesap sahada tutmadı. Sınır, terör örgütlerinin kontrolüne geçti. Güney illeri karşı ateşle dövüldü. Bombalamalar, kaçakçılık ve faili meçhuller sınır boyunu terörize etti. Hükümet, ağır hasara ve üstlendiği devasa külfete rağmen pozisyonunu değiştiremedi. Esed ile masaya oturan küresel güçlerin çizgisine gelemedi. Diplomasinin doğasını yok sayıp manevra payı bırakmadan yol aldı zira.
 </p>
 <p>
  <strong>
   TÜRKİYE’YE MALİYETİ 17 MİLYAR DOLAR
  </strong>
 </p>
 <p>
  AKP’nin ortaya koyduğu ‘Sıfır Sorun’ vizyonu Arap Baharı ile sarsıldı, Suriye krizi ile çöktü. Çatışmanın eşiğine gelen Türk hükümeti Suriye muhalefeti ile ilişki dozunu ayarlayamadı. Gerektiğinden fazla yakın durdu. Haddinden fazla açık oynadı. Suriye İhvanı’nın hamisi gibi davrandı. Her platformda onlar adına konuştu. Cepheyi yönlendirdiği imajı oluşturdu. Suriye muhalefetini bu denli sahiplenip rejimi açıktan hedef alınca savaşın neticesi olarak sınırına dayanan mültecileri geri çeviremedi. Ancak o konuda da hazırlıksızdı! 100 bin mülteciyi ‘kırmızı çizgi’ ilan etti fakat 2 milyon ile yüzleşti. BM Kalkınma Programı (UNDP) bu yıl  sonu rakamın 2,5 milyona ulaşacağını öngörüyor! Sınırdan geçen her yeni mülteci Türkiye’nin üzerindeki sosyo-ekonomik külfeti artırıyor. Ankara, sığınmacılar için geçen yıl 5,6 milyar dolar harcadı. Savaş dolayısıyla yaşadığı ihracat kaybı da 6 milyar doları aştı. Buna savaşın yan hasarı eklendiğinde maliyet 17 milyar dolar.
 </p>
 <p>
  Ekonomik külfet işin bir yönü… Bir de sosyal hasarı var. Hükümet mültecileri toplumdan soyutlayamadı. Yeterli barınma imkânı veremediği gibi iş kapısı da açamadı. Suriyelileri ülke içinde kendi başına bıraktı. Parası olan işini kurdu, iş bulan çalıştı… Ama gayriresmî şekilde. İş kuranların çoğu devlete vergi vermiyor. Hatta ekseriyeti kaçakçı tüccarlığı yapıyor. İşçi olanlar da kayıt dışı çalışıyor. Çoğu karın tokluğuna istihdam ediliyor. İnşaat, tekstil, tarım ve makine gibi sektörlerde güvencesiz çalıştırılıyor. Sokak işlerinde çalışanlar günlük 5-10 lira kazanıyor. İş bulamayıp suça yönelenler de var. Yüz binlercesi gecekonduda, kenar mahallerde hatta sokakta yaşıyor. Çoğu zaman iki-üç aile bir evde barınıyor. Parasızlık, onları yasa dışı işlere de itiyor. Mültecilerin yoğun olduğu illerde dilencilik, hırsızlık, gasp ve fuhuş suçları artıyor. Kaçak elektrik ve su kullanımı gözleniyor. Hâliyle bu durum yerel halkı geriyor. İlk günlerdeki ‘ensar-muhacir’ bakışı değişiyor. Toplumdaki mülteci karşıtlığı artıyor. Ekranlara yansıyan haberlerden bir kesit şöyle:
 </p>
 <p>
  <strong>
   21 Nisan:
  </strong>
  Zeytinburnu’nda bir bakkal, esnaf ziyareti kapsamında dükkânına gelen AKP’li Zeytinburnu Belediye Başkanı Murat Aydın’a tepki gösterdi. Suriyelilerin yanı başında açtıkları bakkaldan vergi alınmadığını, kaçak sigara satmalarına göz yumulduğunu iddia etti. Aydın’ın durumu hadislerle savunmaya çalışması üzerine esnaf sözünü kesti: “Adam kaçak sigara satıyor, sen diyorsun ki öyle bakmayacaksın. O zaman ben de bakkalı bir Suriyelinin üstüne yapacağım, ne de olsa vergi yok, algı yok!”
 </p>
 <p>
  <strong>
   29 Nisan:
  </strong>
  El Kaide’nin Suriye kolu El Nusra Cephesi’nin Hatay sınırındaki Cisr eş Şuğur kentinde bir Alevi köyüne saldırması üzerine Hataylı Nusayriler kentteki Suriyelilere karşı yürüyüşe geçti. Öfkeli Hataylılar mültecilerin yaşadığı mahallelere girdi, evleri taşladı. Kalabalık, polis müdahalesiyle dağıldı.
 </p>
 <p>
  <strong>
   4 Mayıs:
  </strong>
  Şanlıurfa’da Suriyeliler ile yerel esnaf arasındaki yer kavgasında 3 kişi yaralandı. 200 kişi Suriyelilere tepki gösterip dükkânlarını taşladı. Gerilim polisin Suriyeli esnafa kepenk kapattırması üzerine dindi.
 </p>
 <p>
  <strong>
   7 Mayıs:
  </strong>
  İstanbul İkitelli’de Suriyelilerin Türk çocuklarını dövdüğü iddiası üzerine ayaklanan Mehmet Akif Mahallesi halkı sopalarla Suriyelileri kovaladı, ev ve işyerlerini taşladı. Gerilim, polisin araya girmesi ve bazı Suriyelilerin mahalleden ayrılmasıyla dindi.
 </p>
 <p>
  <strong>
   HAYATTA KALMA SAVAŞI SÜRÜYOR
  </strong>
 </p>
 <p>
  Aksiyon’a konuşan Antakyalı esnaf Ali H., devletin başıboş bıraktığı ve görmezden geldiği mültecilerin yerel ekonomik düzeni bozduğunu söylüyor: “Hatay’da dükkân ve ev kiraları fahiş oranda arttı. Hatay’da itibar gören her işe girmeye çalışıyorlar. Biri dükkân açıp işletemezse bir diğeri gelip devralıyor. Kaçak, sahte malın haddi hesabı yok…”
 </p>
 <p>
  Şanlıurfalı avukat H., benzer hikâyeleri Urfa için anlatıyor. Ticarete atılan bazı Suriyelilerin kâr etmek için çalıntı mal dâhil her türlü yola başvurduğunu naklediyor. Ticarette tutturamayanların da yasa dışı işlere yöneldiğini belirtiyor: “Bir defasında Suriyeli kadınların polis sorgusunda bulundum. Polise gözyaşlarıyla aç çocuklarına ekmek götürmek için 20-30 liraya fuhuş yapmak zorunda kaldıklarını anlattılar. O an Suriyelilere millet olarak sahip çıkamadığımızı anladım.”
 </p>
 <p>
  Gaziantep Zirve Üniversitesi’nden Yrd. Doç. Dr. Alper Dede, hükümetin Suriye krizinin başından bu yana alternatifsiz, tek yönlü, kutuplaştırıcı bir siyaset izlediğini, çözüm ihtimallerini imkânsız kıldığını belirtiyor: “Yüzleştiği 2 milyonluk mülteci sorunu yanlış politikalarının faturası bir bakıma. Suriyelilerin kısa ve orta vadede ülkelerine geri dönmeyeceği hesaba katıldığında Türkiye’nin yükünün daha da artması muhtemel. Kulislere yansıyan ‘mültecilere vatandaşlık verme’ düşüncesi hükümetin de Suriyelileri artık kalıcı görmeye başladığını hissettiriyor.”
 </p>
 <p>
  Son tahlilde, Esed zulmünden kaçan milyonlarca Suriyelinin hayatta kalma savaşı aynı çileyle sürüyor!
 </p>
 <p>
  <strong>
   “ASKER 5 METRE GİRSE SEÇİMLER ERTELENİR”
  </strong>
 </p>
 <p>
  CHP Genel Sekreteri Gürsel Tekin, 7 Mayıs’ta Taraf’taki röportajında Cumhurbaşkanı Erdoğan ile AKP hükümetinin iki gün içinde Suriye’ye girmeyi planladığını söyledi. Tunceli’de konuşan HDP Eş Genel Başkanı Selahattin Demirtaş da Erdoğan’ı “Suriye’de savaş çıkarmaya çalışmakla” itham etti. Hükümet kanadından konuyla ilgili ilk açıklama Enerji ve Tabii Kaynaklar Bakanı Taner Yıldız’dan geldi. İddiaları açıktan yalanlamayan Yıldız, Tekin’e kaynağını açıkla çağrısında bulundu! ABD merkezli itibarlı haber sitesi Huffington Post, 12 Nisan 2015’te benzer iddiaları gündeme taşımış, Türkiye’nin Suudi Arabistan ile Esed’i devirmek amacıyla ittifak kurduğunu, Arabistan’ın hava desteği ile Türk ordusunun karadan Suriye’ye girmeyi planladığını yazmıştı. İddiaları Akisyon’a değerlendiren bir emekli subay, Türk askerinin Suriye’ye girmesi durumunda ummadığı sürprizlerle karşılaşabileceğini, savaşı başlatan Ankara olsa da istediği anda bitiremeyeceğini vurguluyor. Eski asker, Türk askeri Suriye’ye 5-10 metre girse bile Anayasa’nın hükümete 7 Haziran seçimlerini 1 yıl kadar erteleme imkânı vereceğini hatırlatıyor!
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/suriye-artik-ic-mesele_550873), [web.archive.org (arşiv bağlantısı)](http://web.archive.org/web/20150721122240/http://www.aksiyon.com.tr/diplomasi/suriye-artik-ic-mesele_550873)
