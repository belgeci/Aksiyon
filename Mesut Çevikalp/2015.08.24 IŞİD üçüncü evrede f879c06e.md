# IŞİD üçüncü evrede

*Mesut Çevikalp 2015.08.24*

<div class="pNewsDetailMainContent ctx_content" itemprop="articleBody">
 <p>
  Suriye VE Irak’ta devletleşme sürecini tamamlayıp  savaşçıların bazılarını ülkelerine hücrelenme için yollayan IŞİD, küresel intifada için düğmeye bastı. İşte IŞİD’i 5 yılda küresel tehdide dönüştüren üç adımlı strateji.
 </p>
 <p>
  5Ağustos: Suri-ye’nin Karyatayn kentinde aralarında Süryani, Hıristiyan ve Sünnilerin bulunduğu 230 Suriyeli kaçırıldı. Tutsakların akıbetinden endişe ediliyor...
  <br>
   10 Ağustos: Afganistan’ın doğusundaki Nangarhar şehrinde “Taliban’a yardım ettikleri” iddiasıyla kaçırılan 10 Afgan vatandaşı toprağa yerleştirilen bombalar üzerine oturtularak topluca infaz edildi…
   <br>
    12 Ağustos: Mısır’da kaçırılan Hırvatistan vatandaşı Tomislav Salopek (30) başı kesilerek infaz edildi. İki çocuk babası Salopek, bir Fransız şirketinde çalışıyordu…
   </br>
  </br>
 </p>
 <p>
  Bu ay içinde dünyaya yansıyan vahşet karelerinden birkaçı bunlar… Kan donduran eylemlerin coğrafyaları ve failleri farklı olsa da arkasındaki zihniyet aynı! Irak Şam İslam Devleti Örgütü (IŞİD) kastımız… Dünyanın dört bir tarafından ardı arkası kesilmeden IŞİD’e ithaf edilen terör saldırıları örgütün üçüncü evresine geçtiğine işaret ediyor. Yani örgüt Suriye-Irak enlemini aşıyor. Kanlı eylemlerini küreselleştiriyor. 7 Ocak’ta Charlie Hebdo dergisine (Paris) düzenlenen kanlı baskınla başlayan bu yeni sürecin hedefi ‘Cihadi’ savaşı dünyaya yaymak! Örgütün kendi içinde ‘üçüncü adım’ şeklinde kodladığı yeni aşama, dünyayı ‘11 Eylül’e geri götürmeye gebe!
 </p>
 <p>
  ‘Üçüncü adım’,  diğer tabirle ‘küresel cihad’ aşaması IŞİD’i çalışan uzmanlar için sürpriz değildi. Örgüt bu hedefini gizlemedi zira. IŞİD lideri Ebubekir El Bağdadi’nin, Musul’da 5 Temmuz 2014’te ilan ettiği ‘Hilafet Devleti’nin sınırları dünyanın neredeyse yarısını kapsıyordu! Örgütün bugünlerde Suriye-Irak dışında giriştiği eylemler ilan edilen ‘Hilafet Devleti’ sınırları dâhilindekiler. Afganistan, Mağrip bölgesi, Hicaz ve Avrupa… Örgütün siyah haritasına aldığı Türkiye’de de eylem sürecine girdiği sır değil artık! Merkezi Levant’ta olmak üzere, Afrika’dan Asya’ya, Yemen’den Kafkaslara uzanan devasa bir imparatorluk kurmak var hedeflerinde.
 </p>
 <p>
  Sınırları aşan Hilafet Devleti hedefi, IŞİD’i ilham aldığı Afgan El Kaide’sinden ayıran ana unsur. El Kaide sınır ötesi eylemlere imza atsa da 27 yıllık geçmişinde sınırları ilan edilmiş bir devlet kuramadı. Aynı anda üç farklı ülkede eylem düzenleyemedi. Dahası terör ‘cazibesini’ küreselleştiremedi. Oysa IŞİD bugünlerde Selefî radikallerin ortak paydasına dönüştü âdeta. Eylemleri, ‘cazibesi’, markası sınırları aştı, küreselleşti…
  <br>
   Örgütün 4 yıl gibi kısa zamanda kapasite ve kabiliyet açısından 27 yıllık El Kaide’yi aşmasının ardında planlı, stratejik ve temkinli hareket etmesi yatıyor. Kökü 2003 ABD işgalinin ardından Irak’ta kurulan Irak El Kaide’sine/ Ebu Musab Zerkavi’ye dayanan IŞİD, Arap Baharı kalkışmasını ‘yeniden doğum’ zeminine çevirdi. 2011’de önce Suriye ardından Irak’ta yeniden vücut bulup, hatırı sayılır oranda güçlenince yola birlikte çıktığı El Kaide ve El Nusra Cephesi’nden ayrılıp kendi yolunu çizdi. El Kaide’den farklı olarak devletleşti, ele geçirdiği kentlerde şeriat mahkemeleri kurdu. Hilafet’e biat eden halklara ulaşım, konaklama, temizlik hizmeti götüren yerel yönetimler oluşturdu. Yerel yönetimler ile cephede savaşan ‘ordu’, tepede Bağdadi liderliğindeki, bayrağı, parası ve resmî dili ilan edilen Hilafet Devleti’ne bağlı. Eylemcilere hedefler verip cephelere sevk eden devlet her türlü ihtiyaçlarını karşılıyor, maaşlarını aksatmadan ödüyor. Örgüt kendi içinde kabaca devletleştiği bu dönemi (2011-2014) ‘birinci faz; kontrol et ve yönet’ olarak kodluyor.
  </br>
 </p>
 <p>
  <strong>
   18 ülkede hücrelendi!
  </strong>
 </p>
 <p>
  Örgüt birinci döneminde Irak-Suriye paydasında elde ettiği devasa petrol zenginliği, silah gücü ve ses getiren vahşi eylemleriyle dikkat çekti. El Kaide’nin aksine vur-kaç yapmadan, alan zapt etme prensibiyle yol alması, İsrail, Ürdün ve Lübnan gibi ABD müttefiklerine tehdit oluşturması ve El Kaidecilerin hayal ettiği ‘İslam Devleti’ni iki yılda kurmasıyla küresel radikallerin motivasyon unsuruna dönüştü. Evlerine geri dönen binlerce radikal Suriye’ye gelip IŞİD’e katıldı. Dünyanın dört bir köşesinden savaşçı akını IŞİD’e 20 bin tecrübeli eylemci kazandırdı. Washington yönetimine sunulan istihbarat raporlarına göre IŞİD’in hâlihazırdaki savaşçı sayısı 60 bini aştı.
 </p>
 <p>
  İkinci aşama ise ‘Sızma harekâtı’ diye adlandırılıyor. IŞİD 2014-2015 arasını kapsayan bu dönemde Suriye-Irak enleminde hayata geçirdiği ‘radikal akımları’ yanına çekme stratejisini dünyaya yaydı. Suriye’ye gelen yabancı savaşçıları doktrin olarak yeniden kodlayıp vatanlarına geri gönderdi. Bu yolla üçüncü ülkelerdeki radikal grupları IŞİD’e davet etti. Kimi zaman tehdit/yıldırma kimi zaman para/silahla yanına çekti. Onlarca ülkede hücrelendi. Hâlihazırda 18 ülkeden 40 kadar radikal grubun IŞİD’e destek vermeyi, işbirliği yapmayı kabul ettiği ifade ediliyor. Gizli hücrelere bulundukları ülkelerde yaşanan toplumsal gerilimleri yönlendirme talimatı verdi. Lübnan, Suudi Arabistan, Cezayir eylemleri örgütün uyandırdığı hücrelerce işlendi. Yemen, Suudi Arabistan ve Irak’ta Şii kutsal mekânların vurulması, özellikle Irak’ta hükümet karşıtı gösterilere kan bulaşması da gizli IŞİD hücrelerine mal ediliyor.
 </p>
 <p>
  IŞİD 2015 itibarıyla geçtiği üçüncü ve son aşamasını ‘Küresel Cihad’ şeklinde adlandırıyor. Örgüt bu dönemde, eylemcilerinden uygun şart ve zamanda bulundukları ülkedeki ‘düşman’ hedeflerine saldırmalarını istiyor. IŞİD karşıtı koalisyona destek veren ülkeler başta olmak üzere ‘cihadi savaşı’ üçüncü ülkelere taşımasını bekliyor. Afganistan’da ‘Horasan Vilayeti’, Mısır’da ‘Sina Vilayeti’, Nijerya, Kamerun, Nijer ve Çad’da Boko Haram’ın eylemlerine hız vermesi örgütün üçüncü aşamaya geçmesi olarak okunuyor. Sınırı aşan eylemler birlikte düşünüldüğünde örgütün BM üyesi birçok devletten daha büyük ve etkili bir orduya sahip olduğu görülüyor!
 </p>
 <p>
  Kıdemli Ortadoğu uzmanı Patrick Cockburn, IŞİD’in öngörülemeyen hızla büyümesini, 3 yıl gibi kısa sürede küresel bir tehdide dönüşmesini İslam coğrafyasındaki âciz devletler ile IŞİD karşısında eyleme geçmede çekingen davranan Batı’ya bağlıyor: “IŞİD’in 2011’den bu yana Irak ve Suriye’deki patlayarak büyümesinin kilidi, bir savaş makinesi olarak kapasitesi. Bu kapasite; dinî bağnazlık, askerî uzmanlık ve aşırı şiddetin bileşiminden kaynaklıyor. Ek olarak örgütün başarıları; cılız, yozlaşmış ya da var olmayan iktidar ve ordulara karşı çıkmasıyla mümkün oldu.”
  <br>
   Son dönemde ABD önderliğindeki IŞİD karşıtı koalisyon ‘çekingen’, ‘pasif’ duruşunu değiştirse de ağırlaştırılan hava bombardımanlarının ‘yükünü almış’ örgütü frenlemeye yetmeyeceği ortada. Eski Bordo Bereli Binbaşı Mete Yarar, Batı’nın hız verdiği operasyonlarla aslında sayıları 10 binle ifade edilen yabancı savaşçıların ülkelerine geri dönmelerine mâni olmaya çalıştığını düşünüyor: “Avrupa’da birkaç yıl önce kanlı eylemlere girişebilecek terörist sayısı onlarla ifade ediliyordu. Bugün IŞİD’den dolayı bu sayı 3 bini aştı. Bu savaşçıların ülkelerine geri dönmesi Avrupa gibi ABD’nin de güvenlik sisteminin çökmesi anlamına gelir! Batı buna mâni olmak için IŞİD’e müdahale etme kararı aldı.”
  </br>
 </p>
 <p>
  Ahi Evran Üniversitesi’nden Ortadoğu uzmanı Doç. Dr. Serhat Erkmen de, ABD-Türkiye mutabakatı ile genişleyen karşıt operasyonların IŞİD’i sadece çevreleyeceğini, bitirmeye yetmeyeceğini iddia ediyor. Doç. Dr. Erkmen, operasyonların özünde ‘Batı’nın yabancı savaşçıları Suriye’de toprağa gömme isteğinin’ yattığı tezine katılıyor. Ancak örgütün Türkiye dâhil onlarca ülkede hücrelendiğine dikkat çekiyor!
 </p>
 <p>
  Bugünlerde dünyanın IŞİD tehdidi karşısında birlikte hareket etmesi önemli bir kazanım elbette. Ancak bu durum sorunun yüzde yüz bertaraf edileceği anlamına gelmiyor! Hele de kara ordusu olmaksızın sadece havadan yürütülen bombardımanlarla… Afganistan, Irak ve Somali örnekleri bize ‘El Kaideci’ yapıların bir çırpıda bitirilemediğini gösteriyor!
 </p>
</div>


Kaynak: [www.aksiyon.com.tr](http://www.aksiyon.com.tr/teror/isid-ucuncu-evrede_552063), [web.archive.org (arşiv bağlantısı)](http://web.archive.org/web/20151225124627/http://www.aksiyon.com.tr/teror/isid-ucuncu-evrede_552063)
