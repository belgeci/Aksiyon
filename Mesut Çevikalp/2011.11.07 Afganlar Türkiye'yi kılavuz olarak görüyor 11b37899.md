# Afganlar Türkiye’yi kılavuz olarak görüyor

*Mesut Çevikalp 2011.11.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Afganistan ile birlikte Asya’nın en büyük oluşumunun temeli atıldı. Kabil Büyükelçisi Basat Öztürk, ‘İstanbul Süreci’nin tüm coğrafyayı normalleştireceğini belirtiyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Geçen hafta Çırağan Saray’ından tüm dünyaya yansıyan fotoğraf, tarihî önemdeydi. O karede Cumhurbaşkanı Abdullah Gül, kavgalı Afganistan ile Pakistan’ın cumhurbaşkanlarını kendisinin kullandığı makam aracıyla öğle yemeğine götürüyordu. Bu tek karelik fotoğrafın maddi mesajı şöyleydi: “Türkiye, 20 Eylül’deki bir suikastın ardından âdeta savaşın eşiğine gelen iki ülkeyi barıştırdı.” Manevi anlamı da bir o kadar derindi o karenin: “İşleri yoluna direksiyondaki Türkler koydu.”
   </p>
   <p class="MsoNormal">
    Türkiye, 1-2 Kasım’da iki önemli zirveye ev sahipliği yaptı. Afganistan merkezli bu iki buluşmaya 20’den fazla ülke ve uluslararası kuruluştan devlet başkanı ve bakan gibi üst düzeyde temsilci hazır bulundu. 1 Kasım’daki Türkiye-Afganistan-Pakistan Üçlü Zirvesi’nde Kabil ile İslamabad arasındaki gerilim sonlandırıldı. Hemen bir gün sonra düzenlenen Afganistan İçin İstanbul Konferansı’nda da Asya’da devasa bir inisiyatifin temeli atıldı. Adı ‘İstanbul Süreci’ olarak konulan bu yeni oluşum ile 6.sı düzenlenen üçlü zirvenin sonuçlarını Türkiye’nin Kabil Büyükelçisi Basat Öztürk ile konuştuk.
   </p>
   <p class="MsoNormal">
    -Afganistan Cumhurbaşkanı Halid Karzai, İstanbul zirvelerinin ardından ülkelerine bazı sorunları çözmüş olarak döndüklerini söylüyor. Türkiye, gerçekten Afganistan ile Pakistan’ın sıkıntılarını gideriyor mu?
   </p>
   <p class="MsoNormal">
    Türkiye, her iki ülke için çok önemli. Her iki ülkeyle tarihten gelen sıkı bağlarımız var. Afganistan gibi Pakistan halkı da Türkleri ‘dostları’ ve ‘kardeşleri’ olarak görüyor. Çünkü Türkiye geçmişten bugüne bu insanlara hep dostluğunu göstermiş. Bizden onlara hiçbir zarar gelmemiş. Bizden sadece fayda görmüşler, dostluk ve vefa görmüşler. Sel olmuş yardıma koşmuşuz, deprem olmuş yardıma koşmuşuz. Bu ülkelerin tabii kaynaklarına gözümüzü dikmemişiz. Askerimiz topraklarına ayak basmış ama insanlarına kurşun sıkmamış, hatta canını siper edip onları korumuş. Askerini, polisini, öğrencisini karşılıksız eğitmiş. Okullar kurup öğretmenlerimizi göndermişiz. Dolayısıyla Türkiye, karşılık beklemeden verdiği katkılar dolayısıyla her iki tarafın sorunlarının çözümünde rol alabiliyor. Durum böyle olunca meselelerin çözülmesi kolay oluyor hâliyle.
   </p>
   <p class="MsoNormal">
    -Bu bağlamda 1 Kasım’daki Türkiye-Afganistan-Pakistan Üçlü Zirvesi ne tür sorunlara çözüm sağladı?
   </p>
   <p class="MsoNormal">
    2007’den bu yana Cumhurbaşkanı’mızın ev sahipliğinde yapılan bu zirvelerde olumlu sonuçlar alındı. Son zirvede de bir dizi ticari anlaşmaya ve güvenlik anlaşmasına imza attı taraflar. İstihbarat paylaşımıyla ilgili olanı çok önemli. Zira iki tarafın da bu konuda beklentileri vardı. Zirve, Yüksek Barış Konseyi Başkanı Rabbani’ye düzenlenen suikasttan sonra rayından çıkan ilişkileri yeniden yerine oturttu. Tarafları yeniden yakınlaştırdı. Bu çok da kolay kotarılacak bir mesele değildi. Geçmişte bazı devletlerin başarısız kalan girişimleri akıldan çıkarılmamalı. Taraflar arasında yeniden itimat sağlandı.
   </p>
   <p class="MsoNormal">
    -Üçlü zirveden bir gün sonra düzenlenen Afganistan İçin İstanbul Konferansı’nın misyonu neydi?
   </p>
   <p class="MsoNormal">
    Konferansla birlikte Asya’nın kalbi konumundaki Afganistan merkezli yeni bir sürecin temeli atıldı. ‘İstanbul Süreci’ olarak kayıtlara geçen bu yeni inisiyatif uzun soluklu olacak. Burada Kabil merkezde olsa da salt Afganistan gündemiyle yol alınmayacak. Türkiye ve Afganistan’ın eşbaşkanlığındaki İstanbul Süreci’ne Afganistan’ın sınır komşularının yanında Rusya, Çin, Suudi Arabistan gibi bölge ülkeleri de dâhil. Ayrıca ABD, İngiltere, Fransa ve Almanya gibi Afganistan’a destek sağlayan Batılı ülkeler ile BM, NATO, AGİT, ŞİÖ gibi uluslararası kuruluşlar da sürecin içinde. Katılımcılar ve uzandığı coğrafya göz önünde bulundurduğunda, güvenlik, işbirliği ve istikrar alanlarında yeni girişimlere soyunan İstanbul Süreci’nin önemi ortaya çıkıyor. Asya’da bu denli büyük bir yapı ilk kez kuruluyor. Türkiye, Asya’nın güvenlik ve istikrarının, Afganistan’ın güvenlik ve istikrarından geçtiğini söylüyor. Aynı şekilde bölge ülkelerinin işbirliği ve istikrarı, Afganistan’ın kalkılmasına vesile olacak. Zira Pakistanlı şair Muhammed İkbal’in dediği gibi “Afganistan Asya’nın kalbi”dir.
   </p>
   <p class="MsoNormal">
    -İstanbul Süreci nasıl ilerleyecek?
   </p>
   <p class="MsoNormal">
    İkinci buluşmanın Haziran 2012’de Kabil’de yapılması planlanıyor. Aradaki süreçte, İstanbul’da kabul edilen ortak bildirideki adımların hayata geçirilmesi için heyetler arasında görüşmeler yapılacak. Kabil buluşmasında dışişleri bakanları bir araya gelecek ve katedilen mesafe teyit edilip temel prensipler güçlendirilecek. Kısacası İstanbul Süreci uzun soluklu olacak, geniş bir coğrafyaya hitap edecek.
   </p>
   <p class="MsoNormal">
    -Afganistan’a siyasi ve ekonomik destek amacıyla son birkaç yılda Bonn, Londra ve Roma gibi Batı başkentlerinde bir dizi konferans yapıldı. İstanbul Süreci’nin farkı ne olacak?
   </p>
   <p class="MsoNormal">
    Evvela İstanbul Süreci, salt Afganistan’ı ele almıyor. Merkezinde Afganistan var ama tüm coğrafyanın sorunlarına eğilecek. Daha geniş bir alana hitap edecek. Bunun yanında karar merkezini bölge ülkeleri oluşturuyor. Dışarıdan destek var ama bölge ülkeleri sorunlarını kendi zaviyelerinden çözecek. Ayrıca bahsettiğiniz konferanslara göre yeni sürecin çalışma konuları daha geniş. Salt güvenlik ve sınır-mülteci problemlerine eğilmeyecek. Ekonomi, kültür ve eğitim konularında da yeni inisiyatifler alacak, iş birliktelikleri kuracak, yeni vizyonlar ortaya koyacak.
   </p>
   <p class="MsoNormal">
    -İstanbul Süreci’ni AGİT’e benzetip ‘Asya Güvenlik ve İşbirliği Teşkilatı’ gibi görenler oldu…
   </p>
   <p class="MsoNormal">
    Bu tür değerlendirmeler için henüz çok erken. Süreç geniş coğrafyada, çok kapsamlı ve uzun soluklu olacak. Ancak hangi yönde derinleşeceğini 20’yi aşan katılımcı ülke şekillendirecek.
   </p>
   <p class="MsoNormal">
    -İstanbul Süreci, Afganistan sorununu ele alan girişimlere nasıl bir katkı sağlayacak?
   </p>
   <p class="MsoNormal">
    Mesela, önümüzdeki ay Almanya’da toplanması beklenen II. Bonn Konferansı buradaki buluşmanın olumlu etkisini kullanacaktır. Bonn’da, 2014’teki çekilmenin ardından ülkelerin Kabil hükümetine vereceği iktisadi ve siyasi destek masaya yatırılacak. Yabancı askerlerin yerini Afgan askerlerinin alması konuşulacak. Dolayısıyla bölge ülkelerinin İstanbul’da buluşup işbirliğini ve dayanışmayı konuşması, Afganistan’da çözüm isteyen tüm tarafları memnun eder. Dolayısıyla süreç kendisinden önce ve sonraki oluşumları engellemeyecek, bilakis onlara destek olacak.
   </p>
   <p class="MsoNormal">
    - II. Bonn Konferansı’nda bir nevi Afganistan’ın Afganlara bırakılmasının zemini konuşulacak. Batı İttifakı bir bakıma Türkiye’nin 2001’den bu yana ortaya koyduğu siyasete mi yöneliyor?
   </p>
   <p class="MsoNormal">
    Afganistan’daki koalisyon gücü, askerî açıdan misyonunu tamamladı artık. Bu gücün Afganistan’da daha fazla kalması soruna çözüm de getirmeyecek. Şimdi tüm taraflar 2014’e kadar yabancı askerlerin ülkeden çekilmesi noktasında anlaştı. Bu noktada Türkiye’nin 2001’den beri sergilediği siyaset ön plana çıkıyor. Yani çekilmenin sağlanabilmesi için yerel siyasetin, ordunun ve iç uzlaşının güçlendirilmesi gerekiyor. Bakınız Ankara bu konuda çok önemli projeler hayata geçirdi geçen yıllarda. 500 Afgan polisinin eğitimi hâlâ sürüyor Türkiye’de. Bunun yanında 20 bin Afgan askerini eğitti. Ayrıca Afgan hükümetinin güçlenebilmesi için eğitim, imar ve iskân konularında kalıcı yardımları hayata geçirdi. Özellikle il imar ekiplerimiz, yerel yönetimleri güçlendiren bir hayli önemli çalışmaya imza attı. Batı koalisyonunun Türkiye’nin durduğu noktaya gelmesi, ülkenin geleceği açısından sevindirici.
   </p>
   <p class="MsoNormal">
    -Batı, Afganistan hususunda bizim dediğimiz noktaya geldi…
   </p>
   <p class="MsoNormal">
    Özellikle 2009’dan sonra bu yöne doğru döndü Batı müttefikleri. Bir hayli zaman kaybedildi. Bu vizyon daha önce de sergilenebilirdi. Olmadı. Zararın neresinden dönsek kârdır. Biz sadece Afganistan için değil, Irak için de aynı siyaseti izledik. Şimdi tüm taraflar Afganistan’ı Afganlara bırakma noktasında hemfikir.
   </p>
   <p class="MsoNormal">
    -Peki, Afganistan’ın normalleşmesi için hangi adımların atılması gerekiyor?
   </p>
   <p class="MsoNormal">
    Üç ana konuda iyileşme olması gerekiyor. İlki güvenlik. Ülkedeki güvenlik Afgan unsurlarına devredilmeli. Tabii bunun için yerel güvenlik unsurlarının güçlendirilmesi şart. Uluslararası camianın bu noktada Türkiye gibi uzun dönemli eğitim ve teçhizat desteği vermesi gerekiyor. İkinci konu kalkınma. Bugüne kadar işin bu yönü geride kaldı. Artık yerel çarkları harekete geçirecek yeni projeler gerekiyor. Afgan ekonomisinin kendi ayakları üstünde durmasına hizmet edecek adımlara ihtiyaç var. Bu konunun Afgan hükümetine bakan yönleri de var. Son olarak da iç uzlaşının sağlanması gerekiyor. Taliban gibi hükümete karşı savaşan unsurların, silah bırakmaya ikna ve siyasi uzlaşma sürecine dâhil edilmesi gerekiyor. Bunun için dışta ve içte fikir birliği oluşuyor. Ayrıca mültecilerin geri çağrılması da iç uzlaşı için gerekli. Türkiye geçmişte olduğu gibi bugün de bu noktada üzerine düşenleri yerine getirmeye hazır. Afganlar, Türkiye’yi kılavuz olarak görüyor.
   </p>
   <p class="MsoNormal">
    -Karzai, İstanbul’da Yüksek Barış Konseyi Başkanı Rabbani’ye düzenlenen suikastın ardından Taliban ile görüşmeleri durdurduklarını açıkladı ama…
   </p>
   <p class="MsoNormal">
    Afganistan’da iç uzlaşı sürecinin mimarı, eski Cumhurbaşkanı Burhaneddin Rabbani, Türkiye’de çok sevilen bir liderdi. Ankara’ya defalarca geldi. Oğlu, Afganistan’ın Ankara Büyükelçisi idi. Rabbani, barış yolunda hayatını kaybetti. Öleceğini bilseydi yine bu yolda ilerlerdi. Rahmetliyi barış sürecinin ilerlemesini istemeyenler öldürdü. Ancak barış ve uzlaşma süreci salt Taliban üzerinden okunmamalı. Başka unsurlar da var. Onlarla da uzlaşmaya varılması gerekiyor. Türkiye’nin ısrarla üzerinde durduğu nokta da bu. Ulusal manada bir uzlaşı gerekiyor.
   </p>
   <p class="MsoNormal">
    -Uzlaşı nasıl sağlanacak?
   </p>
   <p class="MsoNormal">
    Afganlar kendi sağlayacak bunu. Süreci kendileri yönetecek, prensipleri kendileri koyacak… Dışarıya bırakmadan kendileri yürütecek. Bunun yanında komşu ve destekçi ülkelere düşen roller de olacak. Türkiye, Afgan makamlarından bu noktada gelecek her konuya açık. Artık Pakistan da destek verme niyetinde. Bu bağlamda Cumhurbaşkanı’mızın himayelerinde 6.sı düzenlenen üçlü zirvede önemli bir mesafe de katedildi. Ortak sonuç bildirisinde uzlaşının sağlanmasına yönelik prensipler var. Ayrıca Türkiye’nin desteğiyle Afganistan ile Pakistan arasında kurulan Rabbani Suikastını Araştırma Komisyonu, hem ortadaki gerilimi düşürme hem de tarafları birbirine yaklaştırma açısından da önemli.
   </p>
   <p class="MsoNormal">
    -Taliban’la uzlaşı ofisinin Türkiye’de açılması konusu gündeme taşınmıştı.
   </p>
   <p class="MsoNormal">
    Ofis kurulur mu, kurulmaz mı? Bizim işimiz değil. Bu, Afgan kardeşlerimizin karar vereceği bir mesele. Türkiye, bu konuda geçmişte olduğu gibi bugün de Afganların yanında. Ankara, ülkenin geleceğine katkı sağlamak üzere her konuda Kabil’e desteğe hazır. Bu konuda Afgan makamlarından bir talep gelirse ve bu talep ülke menfaatineyse Türk makamları yardımcı olabilir. Ama dediğim gibi uzlaşı sürecini Afgan makamları yönetecek. Onlar isterse biz yardımcı oluruz, kolaylaştırırız. Buna arabuluculuk olarak da bakılmamalı. Kolaylaştırıcı bir rol üstlenilebilir. Tabii ABD, Avrupa ve Pakistan gibi meselenin taraflarının takınacağı tavır da önemli. Onların da bizim gibi uzlaşı sürecine dışarıdan destek vermesi çok önemli.
   </p>
   <p class="MsoNormal">
    Van depreminin ardından duygu yüklü mektuplar aldık
   </p>
   <p class="MsoNormal">
    Afgan halkı, Van depremini duyar duymaz teyakkuza geçti. Çok sayıda başsağlığı mesajı aldık. Telefonla aradılar, e-mail ve mektup gönderdiler. Çok duygu yüklü mesajlar ulaştı bize. Yardıma ihtiyaçları olmalarına bakmaksınız bize yardım teklif etmeleri, ekmeklerini paylaşmak istemeleri hepimizi duygulandırdı. Cumhurbaşkanı Halid Karzai de ellerindeki kısıtlı imkânları seferber etmeye hazır olduklarını söyledi. Bu tablo, Afganların Türkleri kardeşleri gibi sevdiklerini bir kez daha gösterdi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30939-afganlar-turkiyeyi-kilavuz-olarak-goruyor.html), [web.archive.org (arşiv bağlantısı)](http://web.archive.org/web/20120225003517/http://www.aksiyon.com.tr:80/aksiyon/haber-30939-afganlar-turkiyeyi-kilavuz-olarak-goruyor.html)
