# Başkanın oğluna hapis

*Mesut Çevikalp 2015.03.31*

<div class="pNewsDetailMainContent" itemprop="articleBody">
 <p>
  Batı Afrika ülkesi Senegal’in eski Devlet Başkanı Abdoulaye Wade’in adı yolsuzluklarla anılan oğlu Karim Wade, hapse mahkûm oldu. Karim Wade, yargılandığı davada resmî belgede sahtecilik, ihaleleri belli bir kesime verme, devlet ihalelerinden komisyon alma, rüşvet alma, haksız mal edinme ve yolsuzluk suçlamalarından 6 yıl hapis ve para cezasına çarptırıldı. Baba Wade döneminde dört bakanlık görevini yürüten ve ‘Süper Bakan’ olarak tanınan oğul Wade, mahkemece 228 milyon dolar gibi yüklü bir para cezasına da çarptırıldı. Nisan 2013’te gözaltına alınan ‘Süper Bakan Wade’in yargılanması uzun süre kamuoyunu meşgul etmişti. Dönemin en güçlü siyasi isimlerinden Karim Wade’in yargılama süreci fiilen 2014’te başlamıştı. Hakkında görevi kötüye kullanma, rüşvet, yolsuzluk gibi birçok konuda dava açılarak yargılanmaya başlanan Wade, ilk davalarına katılmamıştı. Devlet Başkanlığı seçimlerinden önce yolsuzlukla mücadele sözü veren Senegal Devlet Başkanı Macky Sall, oğlu ve diğer bakanların yolsuzluk yapmasına göz yummakla suçladığı Abdoulaye Wade’e karşı kurduğu koalisyon ile seçimlerde yüzde 65 oy alarak devlet başkanı seçilmişti. 2 yıldır hapiste bulunan Karim Wade, kalan 4 yılını başkent Dakar’da bulunan Prison Rebeus Hapishanesi’nde geçirecek.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/baskanin-ogluna-hapis_550320), [web.archive.org (arşiv bağlantısı)](http://web.archive.org/web/20150801031458/http://www.aksiyon.com.tr/karakutu-dunya/baskanin-ogluna-hapis_550320)
