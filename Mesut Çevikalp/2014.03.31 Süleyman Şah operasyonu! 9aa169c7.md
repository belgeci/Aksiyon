# Süleyman Şah operasyonu!

*Mesut Çevikalp 2014.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Halep’teki Süleyman Şah Türbesi’nin kuşatılmasıyla başlayıp Suriye jetinin düşürülmesiyle tırmanan gerilim; fail, zamanlama ve yöntem bakımından oldukça manidar! Türkiye’yi kimler, nasıl bir tuzağa itiyor? Türk askerini orada neler bekliyor?
  </font>
 </div>
 <div id="newsText">
  <font class="detail-text">
   <p>
    Sıra dışı gerilimin kıvılcımı 20 Mart’ta parladı. Video paylaşım sitesi Youtube’a düşen ‘tehditkâr’ klip Türkiye’yi teyakkuza geçirdi. 15 Mart’ta çekildiği anlaşılan 1 dakika 42 saniyelik görüntünün açıktan hedefi Ankara’ydı zira. Irak Şam İslam Devleti (IŞİD) adına konuştuğunu belirten maskeli eylemci Süleyman Şah Türbesi’nin 3 gün zarfında boşaltılmasını, aksi hâlde vurulacağını söylüyordu. Suriye’nin kuzeyinde güçlenen El Kaide bağlantılı IŞİD örgütü ‘bid’at/şirk’ ilan ettiği türbe ve mezarları tahrip etmişti. Tehdide anında, aynı sert üslupla cevap veren Ankara, söz konusu türbeye yönelik her türlü ihlale misliyle karşılık vereceğini ilan etti. Açıklamayla yetinmeyip 21 Mart itibariyle sınır bölgesi birliklerini alarma geçirdi. Ankara’da oluşturulan kriz masasında gerekli tedbirler, olası operasyon senaryoları değerlendirildi. TSK bünyesinde özel bir müdahale timi oluşturuldu. Seçkin askerlere ‘hazır olun’ emri verildi. Fiilî olarak da türbedeki Türk bayrağının can pahasına korunacağı hissettirildi.
    <p>
     Halep Karakozak bölgesinde bulunan Süleyman Şah Türbesi alelade bir kabir değil Türkiye nazarında. Osmanlı’nın kurucusu Osman Bey’in dedesi Süleyman Şah’ın burada yatması mekâna simgesel değer de kazandırıyor. Ayrıca 10 bin 96 metrekarelik alan Türkiye’nin sınırları dışında kalan tek toprağı. Önce Ankara Anlaşması (1921), ardından da Lozan Antlaşması (1923) ile hukuken de Türkiye’ye bağlanan bölge 1938’den bu yana Türk askerlerince korunuyor. Türbenin bitişiğinde kurulan muhafız karakolu Şanlıurfa’daki 20. Zırhlı Tugay Komutanlığı’na bağlı. Türkiye’ye yaklaşık 30 km mesafedeki türbede nöbet tutan Mehmetçikler de bu tugaydan seçiliyor. Nöbet değişimi 15 günde bir Şanlıurfa-Suruç-Halep hattını kullanan zırhlı araçlarla gerçekleştiriliyor. Normal şartlarda türbede 1’i rütbeli 10-12 asker görev yapıyor. Ancak yaşananlar şartları değiştirdi elbette… Özellikle 23 Mart’ta bir Suriye savaş uçağının Türkiye sınırını ihlal ettiği gerekçisiyle Türk F16’larınca vurulup düşürülmesinden sonra!
     <p>
      Üst düzey bir Türk yetkili ile uygulamaya konan yeni tedbirleri konuştuk. İsmini saklı tutan yetkili, toplantıda IŞİD ve El Kaidece jeo-stratejik addedilen Türk toprağının her ne pahasına olursa olsun korunması kararı alındığını söyledi. Ankara’nın türbe ve bulunduğu alana saldırı hazırlıklarına dair istihbaratı günler öncesinde edindiğini vurguladı: “Fırat’ın kıyısında, stratejik bir koridorda bulunan toprağımıza dönük düşük tonda tehditleri önceki aylarda da aldık. İnternete 20 Mart’ta yansıyan tehditten de haberimiz oldu. Artan gerilime binaen ön tedbirler alınmıştı. Açık saldırı riski oluşunca da tedbirlerin bir kısmı uygulamaya kondu. Mesela türbe ve civarı 7/24 izleniyor artık. Ayrıca oradaki muhafız gücünün sayısı ve kabiliyeti artırıldı (12 askerin sayısı 52’ye çıkarıldı).”
      <p>
       Kıdemli yetkiliye türbeye saldırı düzenlenmesi durumunda Ankara’nın nasıl karşılık vereceğini soruyoruz. Kriz toplantısında her türlü senaryonun ele alındığını, saldırının mahiyetine göre 3 farklı operasyon hazırlığına gidildiğini aktarıyor: “Türkiye’nin karşı müdahalesini gelen saldırının tonu belirleyecek. Hafif bir saldırı gelirse karşılık orada bulunan askerlerimizce verilecek. Hafif saldırının süresi uzarsa sınırdaki toplarla Türk F16’ları devreye girecek. Saldırı orta şiddetli olursa taarruz helikopterlerine görev verilecek. Eğer saldırı çok kapsamlı olursa havan-top atışlarının yanında sınırda hazırda tutulan özel birlik bölgeye indirilecek.”
       <p>
        Aynı yetkili, Ankara’nın elde ettiği ‘hayati’ bir bilgiyi de paylaşıyor. Ekrana yansıyan tehdit görüntülerinin aldatıcı olabileceğini belirtiyor: “Irak Şam İslam Devleti denen yapı homojen değil. Dahası El Kaide lideri Aymen el Zevahiri tarafınca lağvedildi. Elimizde örgütü bazı yabancı unsurların yönlendirmeye başladığına dair istihbarat var. Esed milislerinin de gizlice örgüte sızdığı düşünülüyor. Son tehdidin örgüte sızan Esed rejimi milislerince tezgâhlanması ihtimalini de yabana atmayın. Tehdidin görünen yüzüne kanmayın!”
        <p>
         Bu arada Suriye sınır birliklerinde son 10 gündür rutin dışı hareketlilik yaşanıyor. Kamuoyu kontrolsüz tırmanan gerilimin bir ‘oldubitti’ savaşına kapı aralamasından endişe ediyor. Bazı medya organlarının meseleyi şuurluca köpürtüp çetrefilleştirmesi dikkatlerden kaçmadı. Bazı bakanların sert demeçleri çalan savaş tamtamlarını besliyor. Ortaya çıkan fotoğraf Ankara’da bir kesimin Türkiye’yi Suriye ile savaşa sokmak istediği algısını oluşturdu. Tam bu dönemde sosyal medyaya düşen bir ses kaydı Türk hükümetinin TSK’yı Suriye’ye harekâta zorladığını hissettirdi. Kayıtta, MİT Müsteşarı Hakan Fidan olduğu iddia edilen kişi ‘gerekirse Suriye’ye 4 adam gönderip Türkiye’ye 8 füze attırarak savaş gerekçesi üretebileceğini’ ifade ediyor.
        </p>
        <p>
         Siyasi krizi savaşla aşma taktiği eski
         <p>
          Ahi Evran Üniversitesi Öğretim Üyesi Doç. Dr. Serhat Erkmen, küresel siyasi tarihte birçok liderin yaşadığı iç siyasi krizi dış krizlerle aşma taktiğini kullandığını söylüyor. Erkmen, IŞİD’den gelen türbe tehdidini, Suriye jetinin düşürülmesini, Niğde’de yaşanan IŞİD saldırısını ve Türk jetlerine Suriye radarlarının kitlenmesini birbiriyle bağlantılı okuyor. Türbe krizinin gerilimli seçimler öncesinde kasıtlı tırmandırılmasına dikkat çekiyor: “Krizin seçim döneminde yaşanması, durumun siyasileştirilmesine kapı araladı. Tehdidin derinliğini es geçen değerlendirmeler zikrediliyor. Suriye krizinin en başında bir milletvekili çıkıp ‘Türkiye 3 saatte Şam’a varır’ demişti. Aradan geçen 3 yıl bize Esed rejiminin öngörüldüğü kadar zayıf olmadığını anlaşıldı. Buna rağmen Türkiye’de birileri gündem değiştirmek için Suriye krizini fırsat gibi addedebilir! Ama bunun fırsat olmadığı apaçık ortada.”
          <p>
           Türkiye’nin bu tür tehditleri bertaraf edebilecek kapasitede olsa da sahada ummadık sürprizlerle karşılaşabileceğine değiniyor: “En başta ortada düzenli, tespit edilmiş bir hedef yok. Türkiye muğlak IŞİD hedefleri için sahaya girse Esed rejimi kuvvetleriyle karşılaşma ihtimali var. El Kaide ile savaşalım derken Esed ile savaşma durumu yaşanabilir. Bunun Türkiye’ye maliyeti ağır olur…”
           <p>
            Ankara’nın geçen 2 yılda, yanlış stratejiyle Esed’e karşı olan her gruba sınırlarını açtığını, göreceli-kısmi destek verdiğini hatırlatıyor. Bunun sonucunda sınıra yerleşip güçlenen radikallerin Türkiye’yi hedefe koymaya başladığını vurguluyor: “Suriye jetinin haklı olarak düşürülmesi IŞİD’e karşı kısmen caydırıcılık sağladı. Daha fazlasına ihtiyaç da yok.”
            <p>
             Bölgede çalışan bir güvenlik yetkilisi de IŞİD’deki Çeçen etkisine dikkat çekiyor. Büyük bölümü Türkiye üzerinden Suriye’ye geçen Çeçen grubunun içinde Rus gizli servis elemanlarının bulunduğunu düşünüyor. Türbe tehdidinin Ankara’nın ‘Kırım çıkışı’ndan hemen sonra gelmesini manidar buluyor. Moskova gibi Tahran ile Şam’ın da Selefî kartını iyi kullandığını söylüyor: “Selefîler üzerinden hem ılımlı İslamı lekeliyorlar hem de sınır ötesinde istikrarsızlaştırma eylemlerinde kullanıyorlar.”
             <p>
              Peki, Esed rejiminin savunma kapasitesi ne durumda? Silah uzmanı Aydın Çetiner, Suriye yönetiminin yaklaşık 6 ay önce Türk jetlerince vurulan helikopterinden sonra kuzey sınır radarı ile karadan havaya atılan füzelerini Rusya alımlarıyla güçlendirme yoluna gittiğini belirtiyor: “Suriye’nin hava savunma ve taarruz sistemleri Türk sınırları dâhilinde yol alan jetlerine kilitlenebilecek kadar etkili. Türk askeri Suriye’ye nereden, nasıl girerse girsin ciddi taarruzla karşılaşabilir. Jetlerimiz, helikopterlerimiz yüksek irtifalarda hareket etseler bile füze tehdidini bertaraf edemez. Türbenin sınıra 30 km mesafede bulunması Ankara’nın lehine. Sınırda bulunan toplarının menzili o bölgeyi vurmaya yetiyor. Füzeyle de vurulabilir o bölge. Bunun dışındaki saha operasyonları ciddi zayiata yol açar.”
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38207-suleyman-sah-operasyonu.html), [web.archive.org (arşiv bağlantısı)](http://web.archive.org/web/20140406185344/http://www.aksiyon.com.tr:80/aksiyon/haber-38207-suleyman-sah-operasyonu.html)
