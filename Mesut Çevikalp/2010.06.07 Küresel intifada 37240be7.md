# Küresel intifada

*Mesut Çevikalp 2010.06.07*

<font class="agenda2NewsSpot">
 Israil’in yanlış yaptığı ortada. İzaha muhtaç olan, onu bu kanlı saldırıya iten sebepler. Tel Aviv’deki aşırı sağ hükûmetin kontrolsüz sertliğinin ardında İsrail’in millî tarihi mi, yoksa Türkiye’nin bölgede gittikçe artan rolü mü var?
</font>
<font class="newsDetail">
 <p>
  <p class="MsoNormal">
   İsrail, işgale zihinlerden başladı. Son yüzyılda acımasızlığı, gaddarlığı ve sınır tanımazlığıyla silinmez izler bıraktı dünya kamuoyunun zihninde… Kanlı, acı dolu kareler bıraktı hatıralarda. 22-23 yıl önce, iki İsrail askerinin taşla kolunu kırmaya çalıştığı Filistinli çocuğun görüntüsünü, şahit olanlardan kim unuttu? Siyah-beyaz ekranlara yansıyan o kan donduran görüntüler, 9 yaşımdan hatıra bana… 12 yaşındaki Muhammed al-Durra’yı kim unutabilir? Hani 2000 yılında Gazze’de, bir duvar dibinde babası Cemal’in arkasına saklanmasına rağmen İsrail’in çapraz ateşinden kaçamayıp can veren çocuk...
  </p>
  <p class="MsoNormal">
   Yoksa Rachel Corrie’i unuttunuz mu? Bundan tam 7 yıl önce, Gazze’deki Refah Mülteci Kampı’na doğru ilerleyen İsrail buldozerlerinin önünde duran o kumral Amerikalı kızı… Bir Filistinli doktorun evinin yıkılmasına mâni olmak için devasa buldozere karşı siper etmişti kendini. Tonlarca ağırlığıktaki buldozer iki kez geçmişti narin bedeninin üzerinden…
  </p>
  <p class="MsoNormal">
   Peki, ben nasıl unuturum Cevdet ağabeyimi? Henüz iki yıl olmuştu tanışalı. İnsani Yardım Vakfı (İHH)’nın internet sayfası editörüydü. Çoğu sabah iş yolunda karşılaşıyordum. Belki, pek öteye taşıyamamıştık tanışıklığımızı ama bu kadarı bile yetti yüreğimi titretmeye. Cevdet Kılıçlar (38), Gazze yolunda vurulup şehit düşmüştü. İsrail, zihinlerimizi, hatıralarımızı işgal etmeyi sürdürüyor…
  </p>
  <p class="MsoNormal">
   İsrail, kanlı mirasına bir yenisini daha ekledi 31 Mayıs’ta.
   <span>
   </span>
   Gazze’deki ablukayı kaldırmak, 3 yıldır ambargo altında yaşam mücadelesi veren 1,5 milyon masum insana temel ihtiyaç maddeleri götürmek üzere 32 ülkeden 600 yolcusuyla yola çıkan uluslararası yardım konvoyuna açık sularda saldırdı. İsrail’in ‘Şayetet 13’ adlı özel komando timi, sabaha karşı 4.30’da indi 6 gemiden oluşan filonun önderi konumundaki ‘Mavi Marmara’ya. Çok geçmeden açık sularda (kıyıdan 77 mil açıkta), Gazze yönüne seyreden 560 yolculu (353’ü Türkiye vatandaşı) gemide kan gövdeyi götürdü. Şayetet timinin öldürmek üzere güverteye çıktığı, baskının ilk dakikalarını yansıtan canlı yayından anlaşılıyordu. Lazer dürbünlü otomatik silahlardan gerçek mermiler saçılıyordu geminin dört bir yanına. Sabahın ilk ışıklarıyla kanlı bilanço gözler önüne serildi: 9 ölü (hepsi Türk vatandaşı), 3’ü ağır 70’e yakın yaralı…
  </p>
  <p class="MsoNormal">
   Haberin yayına hazırlandığı sırada can kaybının artmasından endişe ediliyordu. Mürettebattan kayıpların olduğu ifade ediliyor. İki Türk, iki Yunan ve bir ABD bandıralı geminin İsrail’in Aşdod Limanı’na çekildiği biliniyor. Filonun amiral gemisi konumundaki ‘Mavi Marmara’nın nereye götürüldüğü hâlâ sır.
  </p>
  <p class="MsoNormal">
   Yaşananlar, Başbakan Erdoğan’ın Ocak 2009’da Davos’ta İsrail’e yönettiği “Siz adam öldürmeyi iyi bilirsiniz.” sözünü hatırlattı. Zira ortada tartışmasız kasti öldürme söz konusu. İsrail, aralarında Nobel Barış Ödülü sahibi Maguire, İsveçli yazar Mankell ve Kudüs’ün Yunan-Katolik Başpiskoposu Monsenyör Hilarion’un da bulunduğu 32 ülke vatandaşına saldırarak yeni bir dönemin kapılarını araladı. Dünyadan gelen ilk tepkiler, Birleşmiş Milletler (BM)’den çıkan jet kınama kararı, Avrupa Birliği (AB) ve NATO’da oluşan hava, İsrail’in ikinci Gazze savaşını da kaybettiğinin en açık göstergesi.
  </p>
  <p class="MsoNormal">
   Kanlı baskının ilk dakikalarından itibaren Ankara’nın uluslararası mekanizmaları etkili bir şekilde harekete geçirmesi, İsrail’in 48 saat içinde yaralılar ve cesetler dâhil tüm mürettebatı serbest bırakmasını sağladı. Erdoğan, Şili ziyaretini yarıda keserek yurda dönerken; Dışişleri Bakanı Ahmet Davutoğlu, BM’de mekik diplomasisi yürüttü. BM’de görünmemiş hızla alınan kınama kararı, İsrail’in yalnızlaştığının en büyük göstergesiydi. Zira İsrail’in 1300 sivili öldürmesi, 4 binden fazla kişiyi yaralamasıyla sonuçlanan 2008’deki Gazze saldırısı (Dökme Kurşun) sonrasında dahi bu kınama kararı çıkarılamamıştı. ABD’nin son dönemde Tel Aviv’deki aşırı sağcı Netanyahu hükûmetiyle sorunlar yaşadığı da ortada. Bunun yanı sıra saldırıya 32 ayrı ülke vatandaşının maruz kalması, İsrail’e karşı BM’de oluşan karşıt duruşun elini güçlendirdi.
  </p>
  <p class="MsoNormal">
   İSRAİL, ARTIK TÜM DÜNYA İÇİN SORUN
  </p>
  <p class="MsoNormal">
   Ankara, BM’den çıkardığı kınama kararıyla yetinmeyecek elbette. Tel Aviv Büyükelçisi geri çağrıldı, üç askerî tatbikat, iki futbol müsabakası iptal edildi. İlişkilerin sınırlandırılmasının bu noktada kalmayacağı açık. Ankara, en başta saldırının sadece İsrail tarafından soruşturulmasını kabul etmiyor, konuyu hem uluslararası hem de ulusal mahkemelere taşıyıp faillerine gereken cezanın verilmesini talep ediyor. Bu noktada da ümit verici sinyaller mevcut. 2 Haziran’da Cenevre’de toplanan BM İnsan Hakları Konseyi, İsrail’i sert bir dille kınayıp saldırıyı araştırmak üzere uluslararası bağımsız bir tahkikat komisyonu kuracağını duyurdu. Konsey, kararında Gazze’ye uygulanan ablukanın bir an önce kaldırılması gerektiğini vurguladı. Hiç şüphesiz Ankara’nın iç ve dıştaki savaş çığırtkanlarına kapılmayıp tepkisini diplomatik yollordan verişi, hakkını uluslararası hukuk çerçevesinde aramaya koyulması, uluslararası camianın meseleye dâhil olmasını kolaylaştırdı. Artık masadaki sorunun adı ‘Arap-İsrail’, ‘Filistin-İsrail’ veya ‘Türk-İsrail’ sorunu değil, ‘İsrail sorunu’…
  </p>
  <p class="MsoNormal">
   KÜRESEL İNTİFADA MI BAŞLADI?
  </p>
  <p class="MsoNormal">
   G.Saray Üniversitesi Öğretim Üyesi Prof. Dr. Beril Dedeoğlu, Ankara’nın ilk andan itibaren sağduyuyu ve aklıselimi bırakmadan adım atmasını çok önemli buluyor: “Türkiye, başından itibaren meseleyi son derece akıllı ve mantıklı adımlarla götürüyor. Konuyu uluslararası boyuta taşıyabildi. Özellikle de sorunu şahsileştirmemesi çok önemliydi. Yani konuyu Türk-İsrail sorunu olarak değil de bir dünya sorunu olarak gösterdi. Doğrusu da buydu zaten. Bence süreci çok başarılı götürüyorlar.”
  </p>
  <p class="MsoNormal">
   Gelinen noktada bölgede Soğuk Savaş refleksleriyle hareket edip komşularına terör saçan İsrail’in yalnızlaştığı, Obama yönetimindeki ABD’nin bile (Neoconlar sayılmazsa) Tel Aviv’i kollamada pek istekli olmadığı hissediliyor. ABD Başkanı Barack Obama ile İsrail Başbakanı Binyamin Netanyahu arasında ilk olarak imara açılan yeni yerleşim birimleri üzerinden çıkan gerilim, İsrail hükûmetinin Washington’un desteklediği barış müzakerelerine yanaşmaması neticesinde derinleşmişti. Obama ayrıca, 24 Mart’ta Beyaz Saray’da ağırladığı Netanyahu ile birlikte görüntü vermemiş, toplantı sonu teamüllere aykırı olarak açıklamada bulunmamıştı.
  </p>
  <p class="MsoNormal">
   Prof. Dr. Beril Dedeoğlu, İsrail’e karşı oluşan küresel karşı duruşta, son dönemde ABD ile İsrail arasındaki gerilimin de katkısı olduğunu düşünüyor: “Yaşanan kanlı saldırı karşısında bir küresel reaksiyon oluşmaya başladı. Bunda hiç şüphesiz son dönemlerde ABD ile İsrail arasında yaşanan ciddi gerilimlerin da katkısı var. Yerleşim bölgeleri ve barış görüşmeleri konularında ciddi bir fikir ayrışması yaşanıyor ABD ile İsrail arasında. Washington’un BM’deki kınama kararını veto etmemesinin etkenlerinden biri de bu. Washington, Tel Aviv’e kızgınlık duyuyordu, İsrail hükûmetinin gidişatından memnun değildi. Tabii bunun yanında ABD, saldırının düzenleniş şekline, ağır sonuçlarına da kayıtsız değil. İsrail’i hatalı buluyor; çünkü kendisini zor durumda bıraktığını düşünüyor. Şimdi de iki müttefikini yabana atmadan ortadaki sorunu çözmeye çalışıyor.”
  </p>
  <p class="MsoNormal">
   Küresel reaksiyon, İsrail basınının çoktan tartışmaya başladığı ‘Küresel İntifada’yı başlatabilir mi? Dedeoğlu, Tel Aviv yönetiminin geçmişten farklı olarak bu sefer paçasını kolay kurtaramayacağının altını çiziyor. Ona göre ismi bire bir intifada olmasa da bir küresel reaksiyon başladı: “Uluslararası arenadan, farklı düzeylerden tepkiler geliyor. Küresel bir baskı oluştu İsrail aleyhine. Sadece halklardan da gelmiyor bu baskı, yoğun olarak direkt devletler düzeyinden geliyor.”
  </p>
  <p class="MsoNormal">
   Ortadoğu Stratejik Araştırmalar Merkezi (ORSAM) Başkanı Hasan Kanbolat ise bu noktada ‘aceleci olmayalım’ diyor. Ancak tüm dünyanın ilgisinin yeniden İsrail ve Gazze üzerine çekildiğini o da kabul ediyor: “Orta Doğu denkleminde artık Türkiye’nin yer aldığı bir düzleme doğru gidiliyor. İsrail son yaşananla kendi kırmızı çizgilerini göstermek istedi. Bir anlamda İsrail, Türkiye’ye ‘sen Orta Doğu’da yoksun, girmeye çalışırsan bunun sonuçlarına katlanırsın’ mesajı göndermek istedi. Türkiye bunun sonucuna katlanmayı göze aldığını gösterdi. Diğer taraftan İsrail bazı sonuçlara katlanmak zorunda kalacak.”
  </p>
  <p class="MsoNormal">
   Kanbolat, kanlı saldırının ardından İsrail’in Gazze’deki pozisyonunu daha fazla sürdüremeyeceğine işaret ediyor: “Tel Aviv hükûmeti bu noktadan sonra Gazze’deki ablukasını eskisi gibi sürdüremeyecek. Gazze’deki abluka ve genel Filistin politikalarında kesinlikle bir yumuşamaya gidecek. Zaten mevcut hükûmet ve politikalarından ABD yönetimi de memnun değil. Çünkü ABD, faşist partiler koalisyonunun, iç ve dışta gerilim ve korku atmosferi oluşturarak ayakta kalabildiğini görüyor. Gerilim politikaları artık ABD’yi de rahatsız edecek duruma geldi.”
  </p>
  <p class="MsoNormal">
   İsrail, Türkiye’nin son birkaç yılda giriştiği proaktif politikalarla Soğuk Savaş döneminden kalan pozisyonunu değiştirdiğini görüyor. Komşularla sıfır sorun vizyonuyla Orta Doğu’daki komşuluk ilişkilerini ekonomik iş birlikleriyle güçlendirdiğinin de farkında. Ancak eski eksenin değişmesinden, Ankara’nın Arap dünyasına önderlik edip onlara barış, demokrasi aşılamasından hoşnut değil. Özellikle de Ankara’nın son birkaç yıldır Orta Doğu’da üstlendiği ‘uzlaştırıcı’ ve ‘sorun çözücü’ rolünden İsrail’in rahatsızlık duyduğu biliniyordu. Önce Irak, ardından Suriye ve en sonunda İran konusunda işlettiği sonuç getiren diplomasi inisiyatifleri, Soğuk Savaş dönemi zihniyet ve refleksleriyle hareket etmek isteyen Tel Aviv’e bariyer oluşturuyordu. İsrail, ‘Washington-Ankara-Tel Aviv’ ekseninin kırılmasını, Türkiye’nin Arap dünyasına açılmasını kabul edemiyordu.
  </p>
  <p class="MsoNormal">
   İsrail’in Aralık 2008’de giriştiği kanlı Gazze saldırısı ile sadece Türkiye arabuluculuğunda ilerleyen İsrail-Suriye barış görüşmelerine değil, Türk-İsrail ilişkilerine de telafisi zor bir darbe indirmişti. O noktadan sonra sürecin bu noktaya gelişi pek zor olmadı. Başbakan Erdoğan, 29 Ocak 2009’da Davos’ta ilişkilerin yeni seyrini ‘One Minute’ çıkışıyla sadece İsrail Cumhurbaşkanı Şimon Peres’e değil, tüm dünyaya yansıtmıştı. Ardından Ocak 2010’da Tel Aviv Büyükelçisi Oğuz Çelikkol’a yönelik ‘alçak koltuklu’ muamele, ilişkilerdeki düşüşe hız kattı. Ancak ilişkilerde bir devir, 31 Mayıs sabahı kapandı. Erdoğan’ın ifadesiyle, ‘artık ilişkilere kan döküldü…’
  </p>
  <p class="MsoNormal">
   “ARTIK NE SİVİL NE DE ASKERÎ İŞ BİRLİĞİ ZEMİNİ KALDI”
  </p>
  <p class="MsoNormal">
   Zirve Üniversitesi Öğretim Üyesi Doç. Dr. Gökhan Bacık, İsrail’in muhtemel bütün sonuçları hesaba katıp, kabinede onaylatıp, askerî planlar hazırlayıp saldırıya devlet eliyle girişmesine vurgu yapıyor: “İsrail, bütün sonuçları düşünerek girişti bu işe. Üzerinde durulması gereken nokta, İsrail’in Türkiye’nin son dönemde ortaya çıkan uluslararası pozisyonunu hedef alışı. Türkiye, uluslararası sistemde bir ‘meşrulaştırıcı’ rol ele geçirdi. Suriye, İran gibi konularda Türkiye sürece müdahale ederek sonuç üretir hâle gelmekte. Orta Doğu’da bazı şeyler İsrail’in istemediği şekilde oluşmaya başladı. Türkiye ile açıkça ordu üzerinden çatışarak Ankara’nın söz konusu uluslararası tarafsız ve meşru pozisyonunu hedef aldı. Böylece Türkiye, İsrail ile apaçık çatışma içinde olan ve bu nedenle tarafsız olmayan bir ülke şekline sokulmak istendi. Muhtemelen İsrail, Türkiye’nin artan etkisi ile üstleneceği olası rollerden korktu ve buna engel olabilmek için girişti bu hamleye.”
  </p>
  <p class="MsoNormal">
   “DEMOKRAT İSRAİLLİLER DE İSRAİL HÜKÛMETİNİ SUÇLUYOR”
  </p>
  <p class="MsoNormal">
   Yardım konvoyuna düzenlenen kanlı saldırıyı ‘bir devrin sonu’ diye yorumluyor Doçent Bacık: “Bana göre olay birinci dereceden uluslararası bir kriz. En az 9 Türk vatandaşının öldürülmesi tek başına 1945’ten bu yana süregelen Türk-İsrail ilişkilerinde bir devri de kapatıyor. Saldırı, Türkiye’de İsrail siyasetinin de moral ve sosyolojik imkânını tamamen ortadan kaldırdı. Bugünden sonra sağ, sol, milliyetçi, Kemalist hiçbir siyasal akım direkt İsrail ile yakın ilişkileri savunamaz. Bunun yanında Türk ordusunun da iş birliği zemini kalmadı. Böylece 1945’te başlayan ve geleneksel Türk dış politikasının içinde formülize edilen İsrail koridoru kapandı. İsrail’in de Türkiye’den ümidini kestiği ortada.”
  </p>
  <p class="MsoNormal">
   Beril Dedeoğlu, saldırının İsrail’e dönük ciddi etkisinin de olacağını öngörüyor. Aşırı sağcı koalisyon hükûmetinin bu yönde negatif iç baskılar da almaya başladığını dile getiriyor: “Kanlı saldırının Netanyahu hükûmetini zorlayacağını düşünüyorum. Zira ülkedeki demokratlar seslerini yükseltmeye başladı bile. Kendi içinde tartışıyorlar, saldırıyı eleştiriyorlar. Bunun yanında radikaller de eleştiriyor hükûmeti. ‘Neden hepsini öldürmediniz?’ diye. Çift taraflı bir baskı söz konusu hükûmete yönelik. Bence mevcut koalisyon buna fazla dayanamaz. Hükûmetin hiçbir şey olmamış gibi yola devam etmesinin İsrail’e daha çok zarar vereceğini artık herkes görüyor.”
  </p>
  <p class="MsoNormal">
   ‘Rotamız Filistin, yükümüz insani yardım’ sloganıyla yola çıkan gemilere düzenlenen saldırının ardından Arap dünyası da ayağa kalktı. Arapların gözünde Filistin’e ‘kurban veren’ Türkiye, artık bölgenin ‘sözcüsü’ konumunda. Zira yarım asrı aşkın bir süredir Araplar, Türkiye’nin İsrail ile ilişkisini anlamlandırmada sorun yaşıyordu. Artık ‘ezeli düşmanları’ İsrail ile Türkiye’nin aynı noktada durmadığı netleşti. Bu durum Türkiye üzerindeki güveni bir kat daha artırıyor hâliyle. Yüzleşme orta ve uzun vadede sadece Türkiye’ye değil, Orta Doğu halklarına da olumlu yansıyacak.
  </p>
  <p class="MsoNormal">
   Bu noktada Beril Dedeoğlu, Türkiye’nin önündeki bir riske dikkat çekiyor. İsrail hükûmetine karşıtlığın Yahudi karşıtlığına dönmesine mâni olunması gerektiğini aktarıyor: “Sapla samanı birbirine karıştırmamalıyız. Yani İsrail hükûmetine yönelik reaksiyon, Yahudi karşıtlığına dönüşmemeli. Eğer böyle bir atmosfer oluşursa Türkiye haklı davasında sonuç elde edemez, İsrail geri adım atacaksa da bu karşıtlığı öne sürüp atmamanın bir yolunu bulabilir. Hükûmet bu tehlikeyi bertaraf etmek için sağduyulu adımlar atıyor, atmaya da devam etmeli.”
  </p>
  <p class="MsoNormal">
   Doç. Dr. Gökhan Bacık da İsrail’e yönelik tepkileri formülize ederken bu ülkede hüküm süren siyasal elitlerin içinde bulunduğu fanatizmin de farkında olmak gerektiğine değiniyor: “Bugün İsrail’i yönetenler ufuksuz, beceriksiz, dar kafalı siyasi elitler. Ancak Türkiye, adımlarını, İsrail’de makul bir hükûmet kurulmasının ardından bu ülkeye yakınlaşmayı hesaba katarak atmak zorunda.”
  </p>
  <p class="MsoNormal">
   ORSAM Başkanı Hasan Kanbolat da Türkiye’nin ortadaki büyük soruna rağmen İsrail’deki mutedil, barış yanlısı gruplarla iş birliği kanalları oluşturması gerektiğini düşünüyor: “Gün gelir, bu hükûmet gider. O gün Türkiye, İsrail ile normalleşme sürecine girmelidir. Ama bu, şehitlerin hesabını sormama anlamına gelmez. Hatta şimdiden bu yönde stratejiler oluşturulması lazım. İsrail’i yok sayarak hareket etmek doğru olmayabilir. Sonuçta Türkiye, bölgenin liderliğini üstlenen bir ülke, her ülkeyle görüşebilmesi gerekir. Osmanlı’nın bölgedeki mirası da bize bunu işaret ediyor.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26937-13-kuresel-intifada.html), [web.archive.org (arşiv bağlantısı)](http://web.archive.org/web/20100614092239/http://www.aksiyon.com.tr:80/aksiyon/haber-26937-13-kuresel-intifada.html)
