# 'General denge'

*Mesut Çevikalp 2007.12.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Pakistan Devlet Başkanı Müşerref’ten genelkurmay başkanlığını devralan Eşfak Pervez Kayani, ‘denge siyaseti’ ile önemli bir boşluk dolduracağa benziyor. Kayani’ye hem iktidar hem muhalefet büyük umutla bakıyor.
  </font>
 </div>
 <div id="newsText">
  <font class="detail-text">
   46 yıl üzerinde taşıdığı üniformayı çıkarmak kolay değildi onun için. Orduya kendi ifadesiyle ‘aşk’ derecesinde bağlıydı. Pakistan’ın garnizon şehri Ravalpindi’deki devir teslim töreni duygu yüklüydü, orduyu temsil eden asayı halefine veren Pervez Müşerref gözyaşları içinde şunları söylüyordu: “Üniformayı 46 yıl giydikten sonra veda ediyorum. Bu ordu benim hayatım, benim tutkum. Bu orduyu seviyorum ve bu ilişki üniformasız da sürecek. Her şey ölümlüdür. Yarın sabahtan itibaren, ilişki değişecek ve artık üniforma taşımayacağım. Ayrılık beni üzüyor; ama bu da hayatın bize getirdiklerinden.” Keşmir cephesinin “Korkusuz Komando”su Müşerref, yakası 18 madalya ve 3 nişanla süslü Pakistan Genelkurmay Başkanı değil artık. 9 yıldır uhdesinde bulunan makamı perşembe günü General Eşfak Pervez Kayani’ye devretti.
   <br/>
   <br/>
   9 sene önce; yıl 1998... Dönemin Başbakanı Navaz Şerif, General Müşerref’i genelkurmay başkanlığı koltuğuna atıyordu. Bir yıl sonra ülkede kansız bir darbe yapıyordu Müşerref. 2002’de parlamento Müşerref’i devlet başkanı da ilan ediyordu. Muhalefet, generale, üniformasını çıkaracağına dair verdiği sözleri hatırlatıyor; ancak bu gerçekleşemiyordu. Fakat son gelişmeler Müşerref’in bu kararını gözden geçirmesine sebep oluyordu. Üniformaya veda etmeden başka çaresi kalmayınca da genelkurmay başkanlığını güvenebileceği birine bırakma kararı alıyordu. Eşfak Pervez Kayani ismi bu dönemde devreye girdi. Peki, kim bu yeni komutan? İç ve dış siyasetin, komşu ülkeler ve Pasifik ötesiyle ilişkilerin askere dayandığı Pakistan’da ordunun zirvesine gelen Kayani’den ne bekleniyor?
   <br/>
   <br/>
   BUTTO’NUN DA GÜVENİNİ KAZANDI
   <br/>
   <br/>
   General Eşfak Kayani, 1952’de Pencap-Jhelum’da dünyaya gelir. İlköğretimin ardından Jhelum Askerî Koleji’ne kaydolur. 1971’de mezun olup piyade sınıfından orduya katılır. Aynı yıl Bangladeş’in bağımsızlığı sebebiyle patlak veren Pakistan-Hindistan Savaşı’nda cephe görevi alır. Harpten sonra eğitim için ABD’deki Fort Leavenwort Askerî Okulu’na gider. Ülkesine dönünce başkent İslamabad’daki Ulusal Savunma Okulu’nda ‘savaş çalışmaları’ üzerine mastır yapar. “Sesiz, disiplinli ve çalışkan” diye tanımlanan Kayani, 1988-1990 arasında dönemin başbakanı Benazir Butto’nun askerî danışmanlığını üstlenir. Meslektaşlarının aksine politikaya karışmaz. Sadakati ve ketumluğuyla Butto’nun güvenini kazanır. Darbe sonrası önemli görevlere atanır. 2001’deki askerî operasyonlar komutanlığı bu tür vazifelerin ilkidir. 2001’de Hindistan Parlamentosu’na düzenlenen saldırıda 12 kişi ölünce, Pakistan’da sıkıntılı günler başlar. Çünkü Hindular olayın müsebbibi olarak komşu ülkeyi görmektedir. Askerî operasyonlar sorumlusu General Kayani ise itidalli davranır. Sınır birliklerine gönderdiği talimatlarda askerin soğukkanlı davranmasını ve çatışmadan kaçınmasını emreder. Bu yaklaşım, gerginliğin dozunu düşürür. Hasılı, nükleer silahlarla donanmış iki ordu savaşın eşiğinden döner.
   <br/>
   <br/>
   MÜŞERREF’İN SADAKAT TESTİ
   <br/>
   <br/>
   İki yıl süren askerî operasyonlar komutanlığının ardından Müşerref görev yerini değiştirir. Artık Ravalpindi’deki özel birliğin komutanıdır. Türkiye’deki ‘bordo bereliler’e benzer fonksiyona sahip birliğin iki önemli sorumluluğu vardır: İslamabad’ı ve devlet başkanını korumak. 1999 darbesinin ordu içindeki omurgasını oluşturan birlik, artık Kayani’ye emanettir. 2003’te Müşerref’e yönelik iki suikast girişimi olur. Zanlılar kısa sürede yakalanır ve cezalandırılır. Operasyonu yürüten General Kayani’nin bu başarısı bir yıl sonra ödüllendirilir. Artık Pakistan İstihbarat Servisi (ISI) başkanıdır. General Müşerref’in güvenini de pekiştirir.
   <br/>
   <br/>
   MÜŞERREF: NEREYE GİTSE DAHA İYİSİNİ YAPIYOR
   <br/>
   <br/>
   CIA ile eş güdümlü anti-terör operasyonları yürüten ISI, Kayani döneminde daha da aktifleşir. Özellikle El Kaide ve Taliban örgütlerine yönelik operasyonların sayısı artar. Kısa süre sonra El Kaide elebaşı Usame bin Ladin’in beyin takımındaki Ebu Faraj el Libbi’yi ele geçirir. Yakalanan El Libbi’nin verdiği bilgiler sayesinde Pakistan’daki El Kaide varlığına büyük darbe indirilir. ABD’deki askerî eğitim yıllarında edindiği dostluklar, ISI başkanlığı döneminde devam eder. CIA ile ortak operasyonlar sayesinde Pakistan’daki sıkıntılı bölgelerin kontrolü daha iyi sağlanır. Afganistan sınırındaki Veziristan da böyle problemli bir yerdir. İslamabad’ın bölgede zayıflayan gücünü geri kazanmak için sık sık nokta operasyonlar düzenlenir.
   <br/>
   <br/>
   Üstlendiği tüm görevlerdeki koordinasyon başarısı ISI başkanlığında da sürer. Soğukkanlılığından kaynaklanan muvaffakiyetlerinin Müşerref de farkındadır. Devlet başkanının 2006’da ‘Ateş Hattında’ ismiyle yayımlanan otobiyografisinde Kayani hakkında şu ibareler yer alır: “Ne zaman bir makama atansa, koordinasyon problemleri ortadan kalkıyor. Tüm birimler iyi yağlanmış makine gibi tıkır tıkır çalışıyor.” 3 yıllık istihbarat başkanlığında Müşerref’ten tam not alan General Kayani, 2 Ekim 2007’de Genelkurmay İkinci Başkanlığı’na atanır. Yaklaşık 2 ay sonra da Genelkurmay Başkanlığı koltuğuna oturur. Devir teslim töreninde konuşan Müşerref, Ordunun Kayani liderliğinde daha başarılı olacağını özellikle belirtir.
   <br/>
   <br/>
   Yeni komutandan umutlu olan “ağır toplar” Müşerref ile sınırlı değil. Başta Butto olmak üzere  tüm muhaliflerin de ümidi var. Eski başbakanın ülkeye dönüşünü destekleyen, Müşerref ile diyalogun önünü açan Kayani’ye ordunun da itirazı yok. Profesyonelliğin yanında entelektüel birikime sahip generalin, sivil-asker gerilimini azaltacağı tahmin ediliyor.
   <br/>
   <br/>
   Pakistan tarihinde ikinci başkanlıktan, Genelkurmay koltuğuna yükselen ilk komutan olan Kayani’ye “geleceğin devlet başkanı” gözüyle bakanlar dahi var. Hamasete dayalı ‘Hindistan düşmanlığı’na karşı çıkan general, Afganistan sınırındaki terör gruplarını etkisiz hale getirerek Kabil ve Washington ile ilişkileri geliştirme çabasını önümüzdeki dönemde de sürdürecek.
   <br/>
   <br/>
   PERVEZ MÜŞERREF’İN KONUMU DA GÜÇLENECEK
   <br/>
   <br/>
   Kayani, askerî görevinin yanı sıra Pakistan Golf Derneği başkanlığını da uhdesinde bulunduruyor. Okuma düşkünlüğü ve entelektüel duruşu, ordu içinde ona gıptayla bakılmasına sebep oluyor.
   <br/>
   <br/>
   Pakistan Genelkurmay Başkanı Eşfak Kayani’nin sadakati sivil Cumhurbaşkanı Müşerref’in konumunu daha da güçlendirecek. Siyasi krizlere bulaşmamış, yalnızca askerî sorunları düşünen bir genelkurmay başkanı, ülkedeki sorunların çözümüne katkı sağlayacak. Kayani’nin ilk olarak ordunun moralini düzelteceği, aşırılara karşı yürütülen mücadeleye yeni bir ivme kazandıracağı öngörülüyor.
   <br/>
   <br/>
   Sözün özü, demokrasi sancısı yaşayan Pakistan’da General Kayani’nin görevi, “denge adamı” görüntüsünü icraata dökmek olacak.
   <br/>
   <br/>
   <br/>
   <br/>
   HİNDİSTANLI UZMANIN GÖZÜYLE EŞFAK KAYANİ
   <br/>
   <br/>
   Hindistan eski kabine sekreteri, diplomasi yazarı Bahukutumbi Raman, Pakistan ordusunun yeni komutanı Eşfak Kayani’yi Aksiyon’a değerlendirdi:
   <br/>
   <br/>
   -Eşfak Kayani nasıl bir aileden geliyor?
   <br/>
   <br/>
   General Kayani Pencaplı fakir bir aileden geliyor. Babası orduda astsubaydı. Pakistan Askerî Akademisi’nde eğitim aldığı sırada babasını kaybetti. Babasının ardından ailenin en büyük çocuğu olarak 3 erkek, 3 kız kardeşine baktı. Kardeşlerini kendi maaşıyla okuttu. Babası gibi alçak gönüllüydü, ailesine karşı kibirlenmedi. İki erkek kardeşi orduya girdi; ama çok başarılı olamadılar. Biri tuğgeneralliğe, diğeri binbaşılığa kadar yükselebildi. Üçüncü kardeş işadamı oldu. Kız kardeşleri ev hanımıydı. Kayani de dayısının kızıyla evlendi, biri erkek diğeri kız iki çocuğu bulunuyor.
   <br/>
   <br/>
   -Ordu, General Kayani’yi destekliyor mu?
   <br/>
   <br/>
   Kayani ordunun desteğini alan bir komutan oldu. Üzerinde tartışılan bir kişilik olmadı, içine kapanıktı. Alçakgönüllü tavırları ve babasının asker olması, orduda sevilen bir şahsiyete dönüştürdü onu. Özellikle düşük rütbeli askerlerin sevdiği bir komutan. Alt rütbelilerle ilişkileri hep iyi olmuştu. Müşerref’e çok yakın oldu, Müşerref ona çok güvenir.
   <br/>
   <br/>
   -ABD’nin terörizmle savaşına nasıl bir destek sağlar?
   <br/>
   <br/>
   Kayani fundamentalist değil. Pakistan içindeki aşırılara karşı mücadeleyi devam ettirecektir. Ama tedbirli bir şekilde. ABD ile girişeceği anti-terör operasyonlarında hem ordunun hissiyatını hem de yerel hissiyatı gözetecektir. Çünkü ordu içinde dahi ABD operasyonlarından rahatsız olanlar bulunuyor. Radikallere karşı iç dinamiklerin benimsemeyeceği adımlardan kaçınacaktır. Bu, muğlak bir atmosfer oluştursa da eğer Kayani bunu başarırsa El Kaide ve Neo-Taliban’ın kökünü kazıyacaktır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E707C86BC9A5D8F9479932C52FC67A9E?newsId=16633), [web.archive.org (arşiv bağlantısı)](http://web.archive.org/web/20140512075042/http://www.aksiyon.com.tr:80/aksiyon/newsDetail_getNewsById.action;jsessionid=E707C86BC9A5D8F9479932C52FC67A9E?newsId=16633)
