# Suriye ateşi onları da yakıyor

*Mesut Çevikalp 2014.10.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de bir kesim Suriye ve Irak’ta hız verilen IŞİD bombardımanını endişeyle izliyor! Eşi, evladı, kardeşi El Nusra-IŞİD safında savaşan aileler, hükümeti, zamanında bu insanlara engel olmamakla eleştiriyor.
  </font>
 </div>
 <div id="newsText">
  <font class="detail-text">
   <p>
    Ortadoğu’da sınırlar ısınıyor! Küresel güçler Suriye-Irak enleminde yeniden beliren El Kaideci örgütleri bertaraf etmek için güç birliğine gidiyor. ABD önderliğindeki askerî ittifakta ‘ben de varım’ diyen Ankara, Suriye sınırındaki askerî varlığını, mevzilerini güçlendiriyor. Güncel yoklamalara göre kamuoyu, Suriye-Irak’taki El Kaideci örgütlerin vurulmasına olumlu bakıyor. IŞİD ve El Nusra gibi radikal Selefî unsurların günü geldiğinde Türkiye’ye de saldıracağı kanaati yaygın. Bundan dolayı Türk hükümetinin IŞİD karşıtı koalisyonda yer almasını, sınıra asker yığmasını isteyen hatırı sayılır bir kitle mevcut. Ama bir de madalyonun diğer yüzü var! El Kaidecilerle birlikte sınır ötesinde çarpışan Türk savaşçılarının aileleri hava bombardımanını, Türkiye’nin operasyona soyunmasını endişeyle izliyor. Gözü yaşlı aileler eş, evlat ve kardeşlerinin IŞİD ve El Nusra gibi radikal örgütlerin eline düşmesini Ankara’nın ‘umursamazlığına’ bağlıyor.
   </p>
   <p>
    Sınır ötesindeki IŞİD operasyonunu diken üstünde izleyenlerden biri Ankaralı M.Ö. İsteği üzerine adını saklı tutuyoruz, haberde ondan ‘Murat Bey’ diye bahsedeceğiz. Murat Bey, Ankara’nın kalburüstü mahallerinden birinde esnaflık yapıyor. Mahallede milliyetçi muhafazakâr duruşuyla biliniyor. Ailesi Ankara’nın civar köylerinden birinde yaşıyor. Üç yıl öncesine kadar kendi hâlinde, huzurlu bir hayat süren ailenin dengesi küçük oğulları E.Ö’nün IŞİD’e katılmasıyla son bulmuş. İki yıldır Suriye’de yaşayan E’nin üzüntüsü yaşları 70’e dayanan anne-babanın ömründen ömür götürmüş. Anne hâlâ yatakta, baba da üzüntünün tetiklediği ciddi bir sağlık sorunu yaşamış, ameliyat olmuş. Ailenin bütün ağırlığı büyük evlat Murat Bey’in omuzlarına yüklenmiş. Hasta anne-baba, kardeşinin bırakıp gittiği eşi, iki çocuğu... Ama hiçbir sorumluluk kardeşinin Suriye’de öldürülme ihtimali kadar ağır gelmiyor ona! Anne-babasını, eşini, çocuklarını geride bırakıp Suriye’ye ‘cihada’ giden berber E’nin sıra dışı hikâyesini ağabeyi Murat Bey’den dinledik. 35 yaşındaki E’nin hikâyesi IŞİD’in Türkiye’den nasıl adam devşirdiğini yansıtması açısından da önemli.
   </p>
   <p>
    “Bizim E. özünde sakin bir çocuktu. Dara düşene, yolda kalana yardım etmekten büyük haz duyardı. Yetimi, yaşlıyı, ihtiyaç sahibini gözetmeye çalışırdı. İlk kırılmasını çocuğunun engelli doğması üzerine yaşadı. Çocuğunun başında aylarca hastanede yatıp kalktı. Çocuk 6. ayında vefat edince boşluğa düştü. Sonra Kur’an-ı Kerim’e, Allah’a yöneldi. Gecesini, gündüzünü ibadetle geçirir oldu. Bu arada gittiği camide radikal bir grupla temasa geçti. Onlarla yakınlaştıkça bizden uzaklaştı. Bir gün alelacele berber dükkânını kapattığını duyduk. ‘Ne oluyor’ diyemeden sınırdan geçtiğini öğrendik. Arkadaşları, El Kaideciler Suriye’de belirince eski grubundan ayrılıp ‘cihatçılara’ katıldığını söylediler. Yaklaşık iki yıldır orada yaşıyor. İki oğlu var, onları görmek için üç ayda bir Ankara’ya geliyor. 5-10 gün kalıp Suriye’ye geri dönüyor. Örgütün Rakka’daki hastanesinde çalışıyormuş. Bir doktorun yardımcısıymış. Ne yaptıysak, ne söylediysek kâr etmedi! Onu IŞİD’den koparamadık!” (Gözleri doluyor.)
   </p>
   <p>
    Kardeşini örgütün elinden kurtarmak için çırpınan Murat Bey, çalmadık kapı, danışmadık makam bırakmamış. Ama her seferinde eli boş dönmüş. Kapısını birkaç kez MİT çalmış, kardeşi hakkında sorular sormuşlar. Onlara telefon numarasını, Ankara’daki adresini, sınırdan geçeceği dönemi vermesine rağmen kardeşinin Genel Bilgi Toplama (GBT) kayıtlarına şerh koyduramamış: “GBT kaydı çarşaf gibi tertemiz! Sınırdan istediği gibi girip çıkıyor! Biz ‘Alın bunu, Suriye’ye bırakmayın.’ dediğimiz hâlde birileri kardeşim gibilerine kapıları ardına kadar açıyor.”
   </p>
   <p>
    Murat Bey, bir ara E. Ankara’ya geldiğinde karşısına alıp saatlerce dil dökmüş. Tuttuğu yolun kendisine, ailesine ve yakınlarına zarar verdiğini anlatmış. Ancak kardeşi öz ailesini ‘tekfir’ edecek noktaya gelince susmuş: “Suriye’ye ilk gittiği dönemlerde evi arayıp ‘Burada yaşananları aklım almıyor, döneceğim’ dedi. Sonra ne olduysa ailesini tekfir edecek hâle geldi. Ondan korkar hâle geldik. Çünkü IŞİD Kur’an ayetlerini farklı yorumlayarak beynini yıkadı. Babasının ameliyat masasına yatmasını, annesinin yataklara düşmesini umursamayacak hâle geldi. İki yılda yaşadığı dönüşümü idrakimiz almıyor. Orada ölmesi durumunda şehit olacağını söylüyor. Gözü karardı! Tam bir Haşhaşî oldu! Maalesef yetkililer de buna göz yumdu...”
   </p>
   <p>
    E., son gelişinde çevresine IŞİD’in dinden dönmüş Türkiye ve Türkleri hedefe koyacağını anlatmış. PKK ile Özgür Suriye Ordusu’nun (ÖSO) Türkiye sınırında ayrı ayrı sınır kapılarına sahip olduklarını, IŞİD’in de kendi kapısını elde etmek için mücadele verdiğini (Kobani işgali) söylemiş. Geçmişten farklı olarak Türkiye’ye giriş çıkışta çıkarılan engellerin IŞİD’i kızdırdığını vurgulamış!
   </p>
   <p>
    E.’yi çocukluk günlerinden bu yana tanıyan bir semt sakini onun bu dönüşümünden üzüntüyle bahsediyor. Beyefendiliğiyle öne çıkan E’.nin hayatını arkadaşlarının kararttığını düşünüyor. Birbirine karışan uzun saç, sakal ve siyah elbiseleriyle E.’nin adam toplamak için eski mahallesine geldiğini iddia ediyor: “Devlet bu pırıl pırıl gençlerin sınırı geçmelerine neden müsaade ediyor? Neden radikalleşmelerine müsaade ediyor?”
   </p>
   <p>
    <strong>
     Lacoste gömlekli cihatçı!
    </strong>
   </p>
   <p>
    Çankaya’dan çıkıp Ankara’da ‘IŞİD’ denince akla ilk gelen Hacı Bayram Mahallesi’ne yöneliyoruz. Mahalleli Hacı Bayram Camii’ne girmeyip civarında dolaşarak adam toplayan meçhul kişilerden dert yanıyor. Civarda yıkım kararı olduğu için boşaltılan gecekonduların bir kısmının âdeta örgüt hücresine döndüğünü anlatıyorlar. Suriye’den gelen mültecilerin, ayyaş ve bağımlıların yerleştiği bu evlere yaklaşmak yürek istiyor!
   </p>
   <p>
    Bir mahalleli eylül ortasında kimliği belirsiz bir grubun tekbir getirerek çarşıda yürüdüğünü, esnafa gözdağı verdiğini anlatıyor: “IŞİD’in Hacı Bayram’daki varlığı dünya medyasına yansıyınca bir-iki ekip arabası gelip denetimi sıklaştırdı. Ancak konu gündemden düşünce geri çekildiler, mahalle eski hâline döndü. Hacı Bayram Camii’ni bidat gören bazı meçhul insanların gecekondu bölgesinde kendi mescitlerini açtıklarını, gençleri örgüte çekmeye çalıştıklarını duyuyoruz.”
   </p>
   <p>
    Bir bölge esnafı da örgütün uyuşturucu-içki bağımlılarını hedefe koyduklarını, büyük paralarla Suriye’de savaşma teklifi yaptıklarını anlatıyor. Dükkânında sattığı tespihlerden ötürü ‘tekfir’ edildiğini anlatan esnaf mahallede her türlü adamın elini kolunu sallayarak gezebildiğine dikkat çekiyor. Bazı zengin işadamlarının Suriye’ye gitmek isteyen gençlere para dağıttığını ifade ediyor: “Lacoste gömlek giyip logosunu bantla kapatan, tespihi bidat addedip cebinde kehribarla gezen bir tüccar peydah oldu. Gece gündüz Hacı Bayram’ın arka sokaklarında gezip Suriye’ye cihada gidecek gençlere dolar dağıtıyor!”
   </p>
   <p>
    Ankara’ya sunulan bir çalışmaya göre, IŞİD geçen iki yıl zarfında ağırlıklı olarak Hatay, Adana, Gaziantep gibi sınır illerinde hücrelendi. Ankara, Konya ve İstanbul’da da hatırı sayılır bir etkinliğe ulaştı. Örgütün 14-35 yaş arasında sorunlu, bağımlı ve işsiz gençleri hedef aldığı, 500 ila bin dolar maaş vaadiyle Türkiye’den en az bin kadar genci Suriye-Irak cephesine götürdüğü kaydediliyor. Çalışmaya göre, radikal Selefî örgüte katılım en çok Konya, Adana ve Hatay çevresinden oldu. Bu illeri sırasıyla Ankara, İstanbul, Kocaeli, Aksaray, Gaziantep, Kilis, Mersin ve İzmir takip etti. Çalışma, IŞİD’in Türkiye genelinde en az 15 ilde hücrelendiğine işaret ediyor.
   </p>
   <p>
    <img alt="" height="1006" src="http://web.archive.org/web/20141027232243im_/http://medya.aksiyon.com.tr/aksiyon/2014/10/06/suriye-atesi2.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=73DF2E0C7456DDA4A4471149C469D3BD?newsId=39651), [web.archive.org (arşiv bağlantısı)](http://web.archive.org/web/20141027232243/http://aksiyon.com.tr:80/aksiyon/newsDetail_getNewsById.action;jsessionid=73DF2E0C7456DDA4A4471149C469D3BD?newsId=39651)
