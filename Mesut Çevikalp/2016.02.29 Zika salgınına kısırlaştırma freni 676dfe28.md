# Zika salgınına kısırlaştırma freni

*Mesut Çevikalp 2016.02.29*

<div class="pNewsDetailMainContent ctx_content" itemprop="articleBody">
 <p>
  Uluslararası Atom Enerjisi Kurumu (UAEK), en az 30 ülkede binlerce kusurlu doğuma yol açan Zika virüsüyle mücadele için, Brezilya’da milyonlarca sivrisineği gama ışınları kullanarak kısırlaştırmayı planlıyor. UAEK, Brezilya hükümetinden gerekli izinlerin çıkmasından sonra kısırlaştırma işlemine Juazeiro kentinden başlanacağını bildirdi. Işınla kısırlaştırma yöntemi daha önce Portekiz’in Madeira adasında meyve sinekleri için kullanılmış, olumlu sonuçlar elde edilmişti. Işınlama ile kısırlaştırma sistemi, Zika virüsünü taşıyan sivrisinek türünün artışını önleyecek. Sistem erkek sivrisineklerin kısırlaştırılması üzerinden çalışıyor. Projede ilk aşamada 12 milyon erkek sivrisinek kobalt 60 ışınıyla kısırlaştırılıp dişi sineklerin bölgesine salınacak. Böylece doğal bir doğum kontrol sağlanıp virüsün taşınma potansiyeli düşürülecek. Zika virüsü soğuk algınlığına benzer ağrılar, ateş, gözlerde yanma, eklem ağrıları, deri döküntüsü gibi belirtilerle ortaya çıkıyor. Dünya Sağlık Örgütü, Latin Amerika’da artan vakaların ardından ocak ayı sonunda küresel acil durum ilan etmişti. Brezilya’da binlerce kişiyi etkileyen Zika virüsü bugün itibariyle 20 ülkeye yayılmış durumda.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/zika-salginina-kisirlastirma-freni_553967), [web.archive.org (arşiv bağlantısı)](http://web.archive.org/web/20160302103918/http://www.aksiyon.com.tr/karakutu-dunya/zika-salginina-kisirlastirma-freni_553967)
