# Ankara, İncirlik karşılığında tampon bölgeyi alamadı

*Mesut Çevikalp 2015.08.11*

<div class="pNewsDetailMainContent" itemprop="articleBody">
 <p>
  Usta gazeteci Tolga Tanış, Suriye’nin bölünmesini isteyen İsrail’in, Ankara’nın gündeme taşıdığı tampon bölge kurma planını el altından desteklediğini söylüyor. Ancak WashIngton, İncirlik anlaşmasına rağmen buna yeşil ışık yakmadı.
 </p>
 <p>
  32 kişinin ölümüyle sonuçlanan Suruç saldırısı sadece Türkiye’de değil, Ortadoğu’da da yeni bir döneme girildiğini gösterdi. Suriye savaşı böylelikle Türkiye’ye sıçramış oldu. IŞİD Ankara’yı ilk kez açıktan hedefe koydu. Uzun bir sessizlikten sonra PKK kanlı eylemlere girişti. Geçici hükümet, içerideki faili meçhul saldırılar karşısında IŞİD, PKK ve DHKP-C operasyonlarına soyundu, dışarıda da ABD ile anlaşarak Suriye pozisyonunu değiştirdi. Aylarca direndikten sonra İncirlik Üssü’nü ABD’ye açtı, PKK gibi IŞİD’e de ‘terör örgütü’ demeye başladı.
 </p>
 <p>
  Suruç saldırısı sonrasında bölgede yaşanan dönüşümü, kurulan yeni denklemi, İncirlik anlaşmasını ve Türkiye’nin yeni denklemdeki yerini Hürriyet Washington Temsilcisi Tolga Tanış ile konuştuk. Washington yönetimini yakından izleyen Tanış, ABD’nin, İncirlik mutabakatına ve İsrail’in el altından desteğine rağmen Türkiye’nin güvenli/tampon bölge talebine yeşil ışık yakmadığını söylüyor. Suruç saldırısına rağmen Ankara’nın hâlâ IŞİD karşısında gereken adımları atmadığını düşünüyor: “Ankara’nın Kürt karşıtı çizgisi, Suriye’de IŞİD ile savaş koalisyonuna tam anlamıyla destek vermesini zorlaştırıyor.”
 </p>
 <p>
  <strong>
   - Türk hükümeti Diyarbakır ve Suruç’taki intihar saldırılarını IŞİD’e mal etti. Fail gerçekten IŞİD mi?
  </strong>
  <br/>
  IŞİD saldırıları resmen üstlenmedi. Ancak, biz yapmadık da demiyor. IŞİD’in Türkçe medya sorumlusu Ebu Yusuf’la temas kurdum. Yusuf aslen Bitlisli, daha önce İstanbul’da El Kaide hücre evlerinde dersler verirken altı ay önce IŞİD’e katılmış. Bana IŞİD’in bu konuda açıklama yasağı getirdiğini söyledi. Elbette IŞİD yapmış olabilir.
 </p>
 <p>
  <strong>
   - Saldırılardan muradı ne?
  </strong>
  <br/>
  Türkiye’nin marttan beri Suudi Arabistan ve Katar ile birlikte Kuzey Suriye’de hem rejimle savaşacak hem de IŞİD’e karşı bir güç olabilecek yeni oluşum çabası IŞİD’in Türkiye’ye yönelik stratejisinde değişiklikler oluşturdu. Dolayısıyla Diyarbakır ve Suruç saldırıları bu resme uyuyor. Özellikle Tel Abyad yenilgisinden sonra IŞİD’in Akçakale’de önemli bir lojistik kapıyı kaybettiğini düşünecek olursak Türkiye’nin de Suriye bağlamında IŞİD’e bakışını revize etmiş olması muhtemel.
 </p>
 <p>
  <strong>
   - Suruç saldırısı Suriye iç savaşının Türkiye’ye, bölgeye yayıldığını mı gösteriyor?
  </strong>
  <br/>
  Suruç elbette her koşulda iç savaşın Türkiye’ye yansımasıdır. Öyle ya da böyle, saldırının önlenememiş olması ve faillerinin hâlen karanlıkta kalması da AKP hükümetinin sorumluluğudur. Çok utanç verici bir durum. Suriye krizinin başından beri bir sürü olay yaşadı Türkiye. Reyhanlı bombalandı. Gaziantep bombalandı. Sultanahmet olayı yaşandı. Biz hiçbirinde ne olduğunu öğrenemedik. Kimse de Reyhanlı’da ne oldu, bunun çözülememesinden kim sorumlu, diye sormuyor. Gelişmiş bir demokraside olacak işler değil bunlar. Bir gazeteci olarak da ayrıca üzülüyorum. Amerikalılarla konuşurken bana Reyhanlı çözüldü mü ki Suruç çözülsün, demeleri ağrıma gidiyor.
 </p>
 <p>
  <strong>
   - Yaşananlar AKP’nin Suriye ve IŞİD politikalarının çöktüğünü mü gösteriyor? Ankara kendi sahasındaki bu oyunda neden kaybetti?
  </strong>
  <br/>
  Ankara başından beri Suriye’yi yanlış okudu. IŞİD-Kürt çatışmalarını da yine hep yanlış analiz etti. “Düştü düşecek” dedikleri Kobani’de ne olduğunu gördük! Aynı şekilde Tel Abyad bozgunu da örgütün ABD hava destekli Kürt kuvvetleri karşısında gerileyebileceğini kanıtladı. Ankara, IŞİD kalır diye bakıyor, bütün mesele bu! Belki bir ölçüde haklıdırlar. Musul’un geri alınması için girişilecek operasyonun sürekli ertelenmesi, Ramadi’nin kaybedilmesi, IŞİD’in kontrol ettiği bölgelerde halkla kurduğu ilişki… Bunları düşününce ben de şüpheye düşmüyor değilim. Ama konu IŞİD ile Kürtler arasındaki çatışmalar olunca bu denklem bozuluyor. Suriye’de Kürtler başka bir dinamik. Irak’ta Şii-Sünni ayrışması ve Bağdat-Erbil arasındaki petrol gerginliği yüzünden bir türlü sağlamlaşmayan IŞİD karşıtı cephe, Kuzey Suriye’de Kürtlerin liderliğinde kurulmuş gözüküyor. Bu da Ankara’nın ‘IŞİD kalıcı’ stratejisini Suriye özelinde geçersiz kılıyor.
 </p>
 <p>
  <strong>
   - Kalıcı olma olasılığı var mı?
  </strong>
  <br/>
  Doğru adımlar atılırsa kalıcı olmayabilir. Kobani’de, Haseke’de, Tel Abyad’da bunu gördük. Ama Ankara’nın Kürt karşıtı çizgisi, Suriye’de IŞİD ile savaş koalisyonuna tam anlamıyla destek vermesini zorlaştırıyor.
 </p>
 <p>
  <strong>
   - Suruç saldırısından sonra PKK ve IŞİD’in aynı anda vurulması Türkiye’yi cendereden çıkartmaya yeter mi?
  </strong>
  <br/>
  Hayır, bu şekilde bir çıkış yolu olacağını sanmıyorum. Hâlen bir sürü çarpıklık var. Ankara ‘Önce PKK’yı halledeyim sonra IŞİD’e bakarım’ diyorsa çok kötü. Birincisi, bizden 90’lardaki PKK ile çatışma hâlini kabullenmemiz, ölümlere yeniden alışmamız isteniyor. İkincisi ve belki daha beteri; içerideki IŞİD’lilere yönelik operasyonlarda Türkiye’yi radikal dinci saldırılardan koruması zor. Çünkü Amerikalılar yakında İncirlik mutabakatı çerçevesinde IŞİD’i Türkiye’den vurmaya başlayınca Türkiye iki tehlike birden yaşayacak. Hem ne kadar temizlendiğini bilmediğimiz içerideki IŞİD hücrelerinin hedefi olacak hem de Azez-Cerablus arasında IŞİD’e karşı koyacak güç olması istenen Nusra, Ahraruş Şam gibi El Kaide uzantısı grupların Türkiye’deki kadroları ve IŞİD arasında Türkiye’de bir çatışma yaşanması riski doğacak. Bunun izlerini polis operasyonlarında da görüyoruz. Alınanlar hep IŞİD’li.
 </p>
 <p>
  <strong>
   - Türk El Kaide’si IŞİD’i rakip mi görüyor?
  </strong>
  <br/>
  Türkiye’deki IŞİD ve El Kaideliler birbirlerine yönelik ağır ifadeler kullanıyor. El Kaideliler bu operasyonlarda IŞİD’lilerin alınmasından memnun gözüküyor. IŞİD’in çıkardığı ‘Konstantiniyye’ dergisinde de bunun izlerini görebilirsiniz. Tayyip Erdoğan ve Suudi Kralı Selman’a ağır hakaretler ediyorlar. Türkiye’yi IŞİD’e karşı El Kaide bağlantılı gruplarla saf tutmakla suçluyorlar.
 </p>
 <p>
  <strong>
   - Peki, çıkış yolu ne?
  </strong>
  <br/>
  Çok riskli işler yapıyor Ankara! Temizlik topyekûn olması gerekirken eğer bu gruplardan biri dışarıda tutuluyorsa Türkiye büyük bir tehlikeye sürükleniyor demektir.
 </p>
 <p>
  <strong>
   - Washington’dan bakıldığında AKP hükümeti nasıl görünüyor?
  </strong>
  <br/>
  Tayyip Erdoğan’ın kontrolündeki AKP yönetimi Washington’da inandırıcılık ve güvenilirliğini kaybedeli çok oldu. 2013 Gezi olaylarında o defter kapandı. Ama son derece pragmatiktir Amerikan yönetimi. Alabileceği ne varsa almaya bakar. Stratejik ortaklık bitti, ‘al-ver’e dayalı ilişki dönemi başladı. Amerikalılar da buna göre davranıyorlar. Ben bunun uzun vadede sadece Türkiye’nin değil, ABD’nin menfaatlerine de darbe vuracağını düşünüyorum ama aynen devam ediyorlar. İncirlik anlaşması tipik bir örneğidir. Şimdi “İncirlik’i aldık” diye bakıyorlar ama uzun vadede bu işin yan etkilerinin Türkiye’ye vereceği zararları hesaba katmıyorlar.
 </p>
 <p>
  <strong>
   - İncirlik anlaşması var ama detayı bilinmiyor! Ankara arzu ettiği tampon bölge/uçuşa yasak bölge hedefine ulaşabildi mi?
  </strong>
  <br/>
  ABD’nin Suriye sınırında tampon bölge kurmak gibi bir niyeti yok! Bunu defalarca her kademede söylediler zaten. Bunun ötesinde söylenenler, AKP’nin Suriye işinde başından bu yana vazgeçmediği dezenformasyon politikasının bir parçası.
 </p>
 <p>
  <strong>
   -ABD, Ankara’nın Suriye’ye müdahale edeceği yönünde çıkan haberlere nasıl bakıyor?
  </strong>
  <br/>
  Ankara’nın Suriye’ye tek taraflı müdahalesi, ABD’nin destek olmayacağı ama Türkiye’yi durdurmak için de elindeki araçları kullanmayacağı bir konu. Türkiye girmek isterse girer, Washington da bunun avantajından yararlanmaya çalışır. Ki ben böyle bir ihtimal olduğunu düşünmüyorum. Ankara, Washington’ı daha aktif olmaya ikna edebileceğini düşündü. Washington da bu blöfü gördü ve ‘Ben yokum ama istersen buyur’ dedi. Bütün hikâye bu!
 </p>
 <p>
  <strong>
   - Kitabınızda Obama yönetiminin başından bu yana Suriye krizine müdahil olmama hissiyatında olduğunu verilerle aktarıyorsunuz. Suruç’un ardından politika değişikliğine gitti mi? IŞİD’e dair gerçek planı ne?
  </strong>
  <br/>
  Başkan Obama’nın Suriye’ye müdahale niyeti yoktu, hâlen de yok. Bu IŞİD’e karşı sınırlı bir mücadele ve İncirlik mutabakatı da buna uygun gelişen bir süreç. Sonuçta bir koalisyon var. Ve koalisyona ne kadar katılan olursa, Amerika’nın üzerindeki yük de o kadar azalır. Obama, böylece Amerikan halkına dönüp, “Bakın şunlar şunlar da katıldı, riskimiz azaldı” diyebilir. Güvenli bölge konusundaki tutumu da, Washington’ın müdahaleden uzak politikasını kanıtlıyor zaten.
 </p>
 <p>
  <strong>
   - Gerekirse Türkiye’yi, Ortadoğu’yu kaderine terk eder mi?
  </strong>
  <br/>
  ‘Kaderine terk etme’ iddialı bir ifade. ABD, her zaman işin içinde olmak ister. Aksi türlü, örneğin eski Amerikan Büyükelçisi Frank Ricciardone’nin ifadesiyle Türkiye’nin Nusra gibi örgütlerle çalışması, ABD’nin olayların içinde olmadığı zaman ileride kendisine yönelik nasıl tehditler oluşabileceğini kanıtlıyor. Bunu önlemek için, kendi tam olarak dâhil olmasa bile kendisine söz hakkı tanıyacak şekilde parmağının ucuyla bulaşıp, ortaklarına ve müttefiklerine ‘şunu yap’, ‘bunu yapma’ demek ister.
 </p>
 <p>
  <strong>
   - Yeni dönemde Suriye’nin bölüneceği savına katılıyor musunuz?
  </strong>
  <br/>
  Ben Suriye’nin bundan sonra eski hâline kavuşmasının mümkün olmadığına inanıyorum. Fiilen bölünmüş durumda. Grupların da zaten artık üniter bir Suriye hedeflediklerini sanmıyorum. Örneğin benim Washington’da görüştüğüm ılımlı gruplar bile Lazkiye’de rejimin kalacağına inanıyordu. “Şam’ı alırız, onlar kıyı bölgelerinde kendi düzenlerini kurarlar” diye bakıyorlar. Hele Kürtlerin bundan sonra silahlarını bırakıp Şam’da kurulacak bir merkezî hükümete bağlanacaklarını hiç düşünmüyorum.
 </p>
 <p>
  <strong>
   - Washington Suriye’nin bölünme tezine nasıl bakıyor?
  </strong>
  <br/>
  ABD’nin Suriye konusunda katı bir çizgisi yok. Çok da mesai harcamaz böyle bir durum karşısında. Washington için öncelik Irak. Musul’un geri alınması ve Irak’ın bütünlüğü için bir süre daha uğraşmaya devam ederler ama bölgedeki gelişmelere göre pozisyon almayı ihmal etmezler.
 </p>
 <p>
  <strong>
   - İsrail’in buna bakışı nasıl?
  </strong>
  <br/>
  Suriye’nin bölünmesi en çok İsrail’in işine gelir. Hizbullah üzerinden İran’ın bölgedeki etkisini yitirmesi Tel Aviv için en tercih edilecek durum. Bu güvenli bölge işleri de o yüzden çok hoşuna gidiyor İsrail’in. Perde gerisinde bu konuda Washington’da Türkiye’ye en çok destek veren güç odaklarının başında İsrail var. Zaman zaman Amerikan basınına da yansıyan güvenli bölge haberlerinin arkasında hep kentteki İsrail yanlısı çevreler bulunuyor.
 </p>
 <p>
  <strong>
   - Tüm komşularıyla sorun yaşayan Ankara’nın Batı nazarındaki pozisyonunu yitirdiği doğru mu?
  </strong>
  <br/>
  Sadece Batı nazarında değil, Ortadoğu ülkelerinin gözünde de değerini yitirdiği doğru elbette. Şimdi Suudilerle girişilen Suriye işine bakmayın. Bir Mısır meselesi var örneğin. Sadece siyaseten değil, ekonomik açıdan da Türkiye’ye çok büyük kayıplar yaşatan bir iş.
 </p>
 <p>
  <strong>
   - Türkiye’nin boşalttığı pozisyonu hangi ülke doldurdu?
  </strong>
  <br/>
  İran’ın nükleer anlaşmadan sonra özellikle Batı’yla ilişkilerinde yeni bir döneme girdiği muhakkak. Bunun avantajlarını hissedeceklerdir. Hem ekonomik olarak hem de siyaseten. Türkiye, son 20 yıl içinde İran’a çok büyük fark attı. O tarihî rekabetteki dengede, İran rejiminin hatalarının da etkisiyle Türkiye lehine büyük bir kayma yaşandı. Şimdi o farkı kapatacaklar. Ne kadar kapatacaklar, onu da Türkiye’nin politikaları belirleyecek. Türkiye uzun süredir devam ettirdiği bu irrasyonel dış politikasında ısrar ederse, İran’ın çekeceği dış yatırımlar, bölgedeki artan etkisi, Türkiye’yi bu yarışta geri bıraktırır.
 </p>
 <p>
  <strong>
   ERDOĞAN İLE DAVALIK OLDUK
  </strong>
 </p>
 <p>
  “POTUS ve Beyefendi” mart ayında çıktı. Kitap bir dönemi ele alıyor. İşin başında kitap yazma gibi bir niyetim yoktu, zaman içinde tuttuğum notlar sayesinde ortaya çıktı. Cumhurbaşkanı 2 Haziran’da avukatı Ahmet Özel aracılığıyla 3 sayfalık bir şikâyet dilekçesi verdi. ‘Hakaret’ edip ‘iftira’ attığımı iddia etti. Aralarında kitap boyunca kendisinden ‘Beyefendi’ diye bahsediyor olmam bile var. Şikâyetin ardından Washington’da tanıdığım insanlardan çok mesaj geldi. Ülke açısından çok talihsiz bir durum. Türkiye’nin hâlen basın özgürlüğüne yönelik bu tür eylemlerle anılması çok yaralayıcı. Konuşmalarda, sohbetlerde gündeme getirmemeye çalışıyorum. Hiç bahsetmiyorum. Ama haberler çıktığı için biliyor herkes.  Aynı iş temposuyla çalıştığımdan ileride Türk-Amerikan ilişkilerinin Erdoğan’ın cumhurbaşkanlığını kapsayan dönemini ele alan bir devam kitabı olabilir tabii. Başbakanlığına göre çok farklı bir dönem bu. Karşılaştırma açısından da ilginç olabilir.”
 </p>
 <p>
  <strong>
   BASIN ÖZGÜRLÜĞÜNÜN SADECE ADI VAR!
  </strong>
 </p>
 <p>
  “Washington’da çalışmanın en iyi yanlarından biri de çeşitli kaynaklara erişiminizin mümkün olması. Sonuçta ben yabancı bir gazeteciyim. Ama Dışişleri’nden Pentagon’a çok geniş bir alanda kaynaklara doğrudan ulaşma imkânına sahibim. Türkiye için başka bir kaygı verici durum da bu. Bırakın tıpkı benim ABD’de yabancı bir gazeteci statüsünde çalışıyor olmama benzer biçimde Türkiye’de yabancı bir gazeteci olarak çalışan bir muhabirin benim buradaki kaynak özgürlüğüne sahip olmasını, Ankara’da hükümet Türk gazetecilerin erişimlerini bile engelliyor. Nasıl değişir hiçbir fikrim yok. Çünkü bu yaklaşımın AKP’den CHP’ye her yerde benzerlerini görüyorum. Konu basın özgürlüğü olunca bürokratından gazetecisine, sokaktaki sıradan insana toplum olarak çok gerideyiz. Asıl sıkıntı bu. Ve başta basın özgürlüğünü savunan biz gazeteciler bunun adını koymak zorundayız. Türkiye’de çoğunluk açısından basın özgürlüğü hiçbir şey ifade etmiyor!”
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/ankara-incirlik-karsiliginda-tampon-bolgeyi-alamadi_551900), [web.archive.org (arşiv bağlantısı)](http://web.archive.org/web/20150815001222/http://www.aksiyon.com.tr:80/roportaj/ankara-incirlik-karsiliginda-tampon-bolgeyi-alamadi_551900)
