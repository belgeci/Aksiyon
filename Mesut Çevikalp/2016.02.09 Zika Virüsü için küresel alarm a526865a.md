# Zika Virüsü için küresel alarm

*Mesut Çevikalp 2016.02.09*

<div class="pNewsDetailMainContent ctx_content" itemprop="articleBody">
 <p>
  Dünya Sağlık Örgütü (DSÖ) Latin Amerika’dan Avrupa’ya sıçrayan Zika virüsü için küresel sağlık alarmı verdi. Örgüt, Avrupa’ya ulaşan tehlikeli virüsün diğer kıtalara yayılabileceğine dikkat çekti. Ülkelere Zika virüsünü taşıyan sivrisinek türü Aedes Aegypti’ye karşı mücadele çağrısında bulundu. DSÖ Başkanı Margaret Chan, Zika virüsünün anne karnındaki bebeklerde kafatası küçülmesine, dolayısıyla zekâ geriliğine (mikrosefali) yol açtığını hatırlattı. Tehlikeli hastalık karşısında dünyanın koordineli hareket etmesi gerektiğini belirtti. Zika virüsü erkeklerde grip benzeri, ölümcül olmayan semptomlara yol açıyor. Ancak hamilelerde tehlikeli komplikasyonlara, mikrosefalili doğumlara sebep oluyor. Virüsün aşısı ve hastaların tedavisinde kullanılabilecek ilaç bulunmuyor. Hastalığı önlemenin yegâne yolu taşıyıcı Aedes sinekleriyle mücadeleden geçiyor. Zika virüsünün son dönemde sadece Brezilya’da 4 bin çocuğun engelli doğmasına sebep olduğu belirtiliyor. ABD Hastalık Kontrol ve Önleme Merkezi (CDC)  Zika virüsünün cinsel yolla da bulaştığını ileri sürdü. CDC, bu yolla hastalık kaptığı saptanan iki vakanın karantina altına alınıp incelendiğini açıkladı.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/zika-virusu-icin-kuresel-alarm_553806), [web.archive.org (arşiv bağlantısı)](http://web.archive.org/web/20160210091716/http://www.aksiyon.com.tr/karakutu-dunya/zika-virusu-icin-kuresel-alarm_553806)
