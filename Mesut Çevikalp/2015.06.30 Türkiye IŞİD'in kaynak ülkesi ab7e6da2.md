# Türkiye IŞİD'in kaynak ülkesi

*Mesut Çevikalp 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   ABD Dışişleri Bakanlığı’nın ‘2014 Ülke Bazlı Terörizm Raporu’, Suriye ateşinin sınırına dayandığı Türkiye’nin iç ve dış terör örgütlerinin hedefine girdiğine işaret ediyor.
  </p>
 </blockquote>
 <p>
  Suriye iç savaşı Türkiye’de telafisi güç, ağır bir hasara yol açtı. Sınır boyunun ateş çemberine dönmesi, mülteci akınının 2 milyona dayanması bir tarafa, ülkede uyku hâlindeki radikalizmi alevlendirdi! Türk El Kaide’si 10 yıl aradan sonra Irak Şam İslam Devleti (IŞİD) adı altında güçlenerek geri döndü. Sadece Selefiler de değil. Suriye’den yansıyan terör ateşi DHKP-C gibi sol fraksiyon örgütleri de uyandırdı. HDP’nin 5 Haziran’daki Diyarbakır mitingini kana bulayan bombalı saldırının arkasından IŞİD’in çıkması Türkiye’nin yeni bir terör sarmalına düştüğünü, uyuyan hücrelerin harekete geçtiğini gösterdi. Türkiye’de hareketlenen terör hücreleri ABD’nin radarlarına da takılmış. ABD Dışişleri Bakanlığı, 19 Haziran’da yayımladığı ‘2014 Ülke Bazlı Terörizm Raporu’nda (Country Reports on Terrorism 2014) harekete geçen terör örgütlerini tek tek zikrediyor. Geçen yıl yaşanan terör olaylarını ayrıntılı listeleyen rapor, yeni dönemde Türkiye’de terör eylemlerinin artacağına işaret ediyor. Ankara’nın son dönemde yöneldiği güvenlik önlemlerinin Suriye temelli terör unsurlarını frenlemeye yetmediği vurgulanıyor. Suriye iç savaşının etki alanına giren Türkiye’de Türk El Kaide’si, Türk Hizbullah’ı, DHKP-C, TIKKO, MLKP gibi yerel örgütlerin de hareketlendiğini belirtiyor. Hükümetin yürüttüğü barış sürecine rağmen PKK’nın ülkedeki güçlü varlığını koruduğu aktarılıyor.
 </p>
 <p>
  IŞİD’in geçiş koridoru
 </p>
 <p>
  Washington’un istihbari veriler ışığında her yıl güncellediği raporda bu yıl Türkiye’ye geniş yer veriliyor. 90 ülkedeki terör faaliyetlerini masaya yatıran 388 sayfalık raporun 4 sayfası (148-151) Türkiye’ye ayırılmış. Ülkenin iç-dış terör tehditleri tek tek irdelenmiş. Çalışmanın genelinde Türkiye ile Türkiye merkezli terör gruplarına 71 kez atıf yapılıyor. Hakkında ‘terörizme destek veren ülke’ nitelendirmesi yapılmasa da, Türkiye’nin, ABD’nin terör listesinde yer alan bazı gruplarla yakın ilişki içinde olduğuna dikkat çekiliyor. Suriye’deki IŞİD, El Nusra Cephesi ve El Kaideci gruplara kaynak ülke, geçiş koridoru olma özelliğini sürdürdüğü kaydediliyor: “2014’te Türkiye; Suriye’deki bu ve benzeri gruplara katılmak isteyen yabancı terörist savaşçılar için hem kaynak hem de geçiş ülkesi olarak ortaya çıkmıştır. Sınırdaki zorluklar, Türk hükümetinin Libya gibi savaşçı kaynağı ülkelere vize uygulamaması nedeniyle ağırlaşıyor.”
 </p>
 <p>
  Raporda, IŞİD’in 2014’te Irak’tan Suriye’ye uzanan varlığını pekiştirdiği ifade ediliyor. IŞİD’in geçen yıl Musul hapishanesi baskınında 670 Şii mahkûmu katlederek 11 Eylül 2001 saldırılarından bu yana en kanlı eyleme imza attığı kaydediliyor. Geçen yıl 95 ülkede 13 bin 500 terör saldırısının yaşandığı, eylemlerin 2013’e kıyasla yüzde 35 arttığı, saldırılarda 33 bin kişinin öldüğü, küresel terör dalgasının Ortadoğu, Güney Asya ve Batı Afrika’da yoğunlaştığı verilen detaylardan…
 </p>
 <p>
  ABD Başkanı Barack Obama, rapordan bir hafta önce Ankara’yı “IŞİD, Türkiye’den Suriye’ye geçen binlerce savaşçıyla güç sağlıyor. Geçişleri engellemek için Türk otoriteler ihtiyaçları olan kapasiteyi tam olarak artırmış değil.” ifadeleriyle eleştirmişti. Rapor da Obama’yı doğrularcasına ‘yabancı savaşçıların Türkiye koridorunu iki yönde, aktif kullandıklarını’ kaydediyor! IŞİD’in geçen hafta gün yüzüne çıkan 500 metrelik Tel Abyad-Akçakale tüneli, Obama’yı ve terör raporunu doğruluyor âdeta! Fotoğrafın geneline bakıldığında, Arap Baharı ile Suriye krizini en başında yanlış okuyan, Arapların aralarındaki kavgalarına karışan Ankara’nın küresel terör örgütlerini üzerine çektiği, içindeki radikalleri coşturduğu, böylece Türkiye’yi terör sarmalına düşürdüğü görülüyor.
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/turkiye-isidin-kaynak-ulkesi_551412), [web.archive.org (arşiv bağlantısı)](http://web.archive.org/web/20150726104949/http://www.aksiyon.com.tr/ortadogu/turkiye-isidin-kaynak-ulkesi_551412)
