# Muhasebe zamanı

*Mesut Çevikalp 2011.03.21*

<font class="agenda2NewsSpot">
 66 yıl önce düşen atom bombaları Japonya’yı dünya devine çeviren bir neslin doğumuna vesile olmuştu. Son felakette de ağır yara alan Japonlar, dayanışma ve fedakârlık ruhunu yine canlandırabilirse ‘ikinci diriliş’i yaşayabilir.
</font>
<font class="newsDetail">
 <p>
  <p class="MsoNormal">
   Tarihî felaketin ardından Japonların büründüğü ruh hâlini dışarı vuran ilk o oldu. Felaketin dördüncü gününde, gazetecilere afeti konuşmak üzere bir araya gelen Tokyo Valisi Shintaro Ishihara gönül diliyle konuştu: “Deprem giderek egoistleşen Japon halkına Tanrı’dan gelen bir ceza (tenbatsu).” Ishihara (79), zenginlik ve bolluk içinde büyüyen yeni neslin giderek bencilleştiğine, bu mantaliteyi temizlemek için yaratıcının kendilerine bir uyarı gönderdiğine işaret ediyordu. Beyanatından ötürü afetzedelerin yoğun eleştirilerine maruz kalan Vali Ishihara, yakınlarını kaybedenlerden
   <span>
   </span>
   aynı olgunlukla özür diledi.
  </p>
  <p class="MsoNormal">
   Tokyo valiliğini dördüncü dönem taşımaya hazırlanan tecrübeli siyasetçi bu hissiyatında yalnız da değildi. Email üzerinden ulaştığımız Dr. İdiris Danışmaz, 11 Mart’taki tarihî afetin ardından tanıdığı çoğu Japon’un iç muhasebeye koyulduğunu, yaşadıklarından ders çıkarma noktasında Japonların çok başarılı olduğunu anlatıyor: “Tokyo Valisi Shintaro Ishihara’nın çıkışı çok önemliydi. Ona özür dilettiler ama halkın bir bölümü de aynı hissiyatı paylaşıyor. Tanıdığım bir Japon, felaketin ardından Tanrı’nın varlığına inanmaya başladı. Benzeri düşüncelere giren birçok Japon var bugünlerde. Zira bu sefer onlara atom bombası atan maddi bir ‘düşman’ yok ortada. Manevi bir kudret var. Dolayısıyla neden böyle bir felakete maruz kaldıklarının cevabını manevi atmosferde arıyorlar. Tsunami karşısında çaresiz kalmaları tüm sorunları teknoloji ve zenginlikle gideremeyeceklerini gösterdi Japonlara. Bu vesilesiyle manevi dinamiklere yöneleceklerini düşünüyorum.”
  </p>
  <p class="MsoNormal">
   Japonları 50 yıl önceki hâlleriyle değerlendirenlerin olduğunu, geçen sürede her toplum gibi onların da değiştiğini söylüyor Başkent Üniversitesi Öğretim Üyesi Yrd. Doç. Dr. K. Ali Akkemik. Master ve doktora eğitimi için 2003-2007 arasında Japonya’da bulunan Akkemik, orta yaşın üstündeki çoğu Japon’un Ishihara gibi özünden uzaklaşan gençlerden yakındığını vurguluyor: “Orta yaşın üstündeki Japonlar yüksek yaşam standartlarına ulaşabilmek için çok çalıştı. Ancak onların çocukları göreli olarak yüksek bir refah ortamında yetişti. Bugün kendisine, ilgi alanlarına daha fazla vakit ayırabilmek için yarı zamanlı işlerde (baito) çalışan gençler var. Bugün ülkede, kendini düşünen insanların sayısı geçmişe nazaran hayli fazla ve her geçen gün artıyor. Bunun yanında yeni nesil, temiz suya, ucuz benzine, her türlü temel ihtiyaca sorunsuzca ulaşmayı da ‘nimet’ olarak görmüyordu. Deprem şimdi bu algıyı kırıyor.”
  </p>
  <p class="MsoNormal">
   Vali Ishihara gibi geçmişte zor günler geçiren çoğu yaşlının yeni neslin kayıtsızlığını eleştirdiğini anlatıyor: “Yaşlıların felaketi bir ikaz olarak algıladığını düşünüyorum. Japonya’da bulunduğum sırada tanıştığım çoğu yaşlı Japon’dan sıklıkla buna benzer şeyler duymuştum. Genç neslin bu konuyu yaşlılar kadar önemsemediği genel bir kanı. Ancak, afetin ardından Japonların geçmişte olduğu gibi tek yürek olacaklarını, bunu yaparken de genlerindeki disiplinden taviz vermeyeceklerini düşünüyorum.”
  </p>
  <p class="MsoNormal">
   Manevi yıkımın yanında maddi yıkımın da üstesinden geleceklerini söylüyor Doshisha Üniversitesi Öğretim Üyesi Prof. Dr. Masanori Naito. Büyük afetle yüzleşen Japonların geçmişte olduğu gibi bugün de dayanışmayla kalkınacağını ifade ediyor: “Hükümet felaket karşısındaki sınavını veremedi. Ciddi şekilde eleştiriliyor. Bununla birlikte özel şirketler ve sivil toplum kuruluşları ciddi bir dayanışma içinde. Kısa zamanda örgütlenen halk, karşı karşıya kaldığı zorlukları II. Dünya Savaşı’nın ardından olduğu gibi yine aşacaktır.”
  </p>
  <p class="MsoNormal">
   11 Mart felaketinin net bilançosu henüz netleşmedi. Ama afetin binlerce hayata, milyar dolarlık maddi kayba yol açtığı su geçirmez bir gerçek. Teknolojik ve ekonomik hazırlığı bulunan Japonlar için maddi yıkım sorun değil aslında. Asıl mesele, yeni farkına vardıkları manevi yıkım. Zira 9.0 şiddetindeki deprem ve sonrasında oluşan tsunami Japonların zihnindeki ‘uygar akıl’, ‘gelişmiş toplum’ mitlerini de kökünden sarstı, yeni neslin özünden ayrıştığını gösterdi. 1945’te Hiroşima’da, 1995’te Kobe’de sergiledikleri fedakârlığı, dayanışmayı bugün Sendai’de sergilemekteler elbette. Hiroşima ile Nagasaki’ye düşen atom bombaları ülkeyi dünya devine dönüştüren bir neslin doğumuna vesile olmuştu. Yüzleştikleri asrın afeti onlardaki dayanışma ve fedakârlık ruhunu yeniden canlandırırsa ülkenin ikinci baharını yaşaması işten bile değil.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28961-muhasebe-zamani.html), [web.archive.org (arşiv bağlantısı)](http://web.archive.org/web/20110326122336/http://www.aksiyon.com.tr:80/aksiyon/haber-28961-muhasebe-zamani.html)
