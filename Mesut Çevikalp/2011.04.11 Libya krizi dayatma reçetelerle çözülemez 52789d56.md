# Libya krizi dayatma reçetelerle çözülemez

*Mesut Çevikalp 2011.04.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   NATO’nun eski Afganistan Kıdemli Sivil Temsilcisi Hikmet Çetin, Libya’daki krizin dış müdahalelerle çözülemeyeceğini söylüyor. Fransa’nın iç hesaplarla hareket ettiğini vurgulayan Çetin, NATO’nun ateşkesi bir an önce sağlayıp geri çekilmesi gerektiğini düşünüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     İç savaşın yaşandığı Libya’ya yönelik 19 Mart’ta ABD-Fransa öncülüğünde başlayan, 1 Nisan itibarıyla NATO’ya devredilen Batı operasyonu, Kaddafi güçlerini frenleyemedi. NATO, hava saldırılarıyla Libya askerî gücünün yüzde 30’unu imha etse de muhalifler ciddi bir mesafe katedemedi. Kaddafi karşıtlarının başkent Trablus’a ilerleme çabası mukavemet nedeniyle akim kalıyor. Bingazi’deki alternatif yönetim (Millî Konsey) NATO operasyonlarını yeterli görmezken, reform görüşmelerine açık olduğunu ifade eden Kaddafi, iktidarını sürdürmenin hesaplarını yapıyor. Batı’nın desteklediği Millî Konsey ile Kaddafi güçlerinin asimetrik savaşı, hâliyle sivilleri vuruyor. Batılı kaynaklara göre ülkedeki can kaybı 2 bini aştı. Her geçen gün şiddetlenen çatışmalardan dolayı son 3 ayda 400 binden fazla Libyalı; Tunus, Mısır, Nijer, Cezayir, Çad ve Sudan’a sığındı. Kaçış durmuş değil. Her gün en az 2 bin kişi ülkeyi terk ediyor. Birçoğu sınır bölgelerindeki mülteci kamplarında hayatta kalma mücadelesinde. Ortaya çıkan kara bilanço, NATO’nun Libya operasyonunu da tartışmaya açtı. Operasyonun tartışmalı başlangıcını, geldiği noktayı ve hedeflerini NATO’nun Afganistan’daki eski Kıdemli Sivil Temsilcisi Hikmet Çetin ile konuştuk. Eski Dışişleri Bakanı Çetin, NATO’nun Kasım 2010’da Lizbon’da açıkladığı ‘Stratejik Konsept’ gereği Libya’ya müdahale ettiğini vurguluyor; ancak krizin dış müdahaleyle çözülemeyeceğini de belirtiyor.
    </p>
    <p class="MsoNormal">
     -NATO, Libya’ya hangi gerekçelerle müdahale etti?
    </p>
    <p class="MsoNormal">
     Kasım 2010’da Lizbon’da toplanan NATO üyesi 28 ülkenin devlet ve hükümet başkanları, birliğin gelecekteki vizyonunu belirleyecek yeni ‘Stratejik Konsept’i kabul etti. NATO, yeni konseptten yola çıkarak düzenledi Libya’ya operasyonunu. Libya’daki sivilleri koruma görevinin kendine düştüğüne kanaat getirdi. Bunun yanında silah ambargosunu denetleyip, oluşturulan uçuşa yasak bölgenin delinmesini engellemeyi amaçlıyor.
    </p>
    <p class="MsoNormal">
     -Müdahalenin meşru dayanağı ne?
    </p>
    <p class="MsoNormal">
     Libya’daki çatışmalar ciddi boyuta ulaşınca örgüt askerî seçenekler üzerine çalışmaya başlamıştı. Yani 19 Mart’tan önce, BM Güvenlik Konseyi’nde alınan ve müdahaleye zemin oluşturan 1973 sayılı karardan önce çalışmaya başlamıştı. NATO geniş tabanlı, büyük bir kuruluş. Ayrıntılı, alternatifli planlar yapmadan böylesi operasyonlar düzenlemez, sorumluluk üstlenmez. Planlarını adım adım ilerletirken, beklediği meşruiyet zemini oluştu. BM Güvenlik Konseyi’nde alınan karar NATO’ya hareket yetkisi verdi bir bakıma.
    </p>
    <p class="MsoNormal">
     -Kaddafi’nin kendi insanına kıyması da var ortada.
    </p>
    <p class="MsoNormal">
     Müdahaleye zemin hazırlayan gelişmelerden biri de iktidara başkaldıran insanları kanlı bir şekilde bastırma girişimi. Dünya buna sesiz kalamazdı, kalmamalı da.
    </p>
    <p class="MsoNormal">
     -NATO’yu beklemeden önce Fransa, ardından ABD vurdu Libya’yı. Türkiye, Rusya gibi birçok devletin tepkisini çekti Fransa’nın fevri tavrı. Aceleciliğinin ardında ne yatıyor?
     <span>
     </span>
    </p>
    <p class="MsoNormal">
     Aceleci davrandı Fransa. Geleneksel dış politikasına dayanan bir tavırdı. Fransa, tarihten bugüne Avrupalı ülkelerin önünde olduğunu göstermeye çalışır. Sarkozy’nin dış politika üslubuyla da ilgili bir durum bu. Sonuçta Fransa, NATO’yu beklemeden başladı operasyona. Beraberinde gerilim getireceği de belliydi zaten. Bir ülkenin tek başına böylesi bir operasyonu yürütemeyeceği, gerekli askerî ve istihbari kabiliyeti gösteremeyeceği apaçık ortada zaten. Maliyetine katlansa bile sonuca ulaşamaz, verimsiz olur.
    </p>
    <p class="MsoNormal">
    </p>
    <p class="MsoNormal">
     -Libya’da ön alma girişiminin iç politikaya bakan yönü var mı?
    </p>
    <p class="MsoNormal">
     Fransızların, eski cumhurbaşkanları Charles de Gaulle döneminden kalma bir liderlik politikası var. Mümkün mertebe ABD ve Rusya’yı Avrupa’nın hinterlandından uzak tutmaya çalışıyor. Sarkozy’nin dış politika tarzının de Gaulle’un genel politikasıyla örtüştüğünü düşünüyorum. Dolayısıyla Libya’da ön alma çabasının iç siyasete bakan yönü var. Başta azalan desteğini artırmaya çalışıyor Sarkozy. Bunun yanında eski sömürge bölgesi Kuzey Afrika’yı arka bahçesi olarak görme durumu var Sarkozy’de. Geçmişte sözlerinin geçtiği coğrafyayı başkasına bırakmak istemiyorlar.
    </p>
    <p class="MsoNormal">
     -Fransa, kendi çıkarları doğrultusunda mı vurdu Libya’yı?
    </p>
    <p class="MsoNormal">
     ABD ve İngiltere’ye rağmen olmadı bu vuruş. Onlardan habersiz yapılmadı. İlk vuruşu Fransa yaptı. Ön aldı bir bakıma.
    </p>
    <p class="MsoNormal">
     -Ankara’nın Fransa çıkışı yerinde o zaman…
    </p>
    <p class="MsoNormal">
     Ankara; Fransa ve ABD operasyonunun yanında en başta NATO’ya da karşıydı. “NATO’nun ne işi var orada?” denildi. Ankara biraz acele etti bunu söylerken. Sivil katliama dönüşebilecek bir gerilim vardı Libya’da. Kaddafi’nin Bingazi’ye kanlı bir operasyon düzenlemesi söz konusuydu. Diğer taraftan Türkiye’nin yeni Libya üzerinde söz sahibi olabilmesi için NATO operasyonuna karşı durmaması da gerekiyordu. Türkiye, NATO içinde eşit yetkiye sahip. Kararlar oy birliği ile alındığı için Ankara’nın istemediği bir kararın çıkması mümkün değil.
    </p>
    <p class="MsoNormal">
     -Operasyonu NATO’nun yönetmesinin ne gibi faydaları var?
    </p>
    <p class="MsoNormal">
     NATO, Afganistan’da yürüttüğü cephe savaşından ciddi tecrübeler kazandı. Bu kazanımları Libya’da kullanacak, sivil kayıplara yol açmayan bir strateji izleyecek. Koalisyon güçlerinin kontrol ve yönlendirilmesi, istihbarat paylaşımı daha etkili olacak. Maliyeti de oldukça düşecek. NATO daha geniş tabanlı bir yapı olduğu için taraflar arasında ateşkesi daha kolay sağlama imkânı da var. Hâlihazırda askerî operasyonun yanında taraflarla görüşüp ateşkesi sağlamaya, krizi diyalog yoluyla çözmeye de çalışıyor.
    </p>
    <p class="MsoNormal">
     -Afganistan’daki gibi kara ordusu da girer mi?
    </p>
    <p class="MsoNormal">
     Pek mümkün görünmüyor. Kara ordusunu görevlendirme noktasında NATO’da da uzlaşı sağlanacağına ihtimal vermiyorum. BM Güvenlik Konseyi’nde de bu kararın alınabileceğini sanmıyorum. Böylesi bir operasyona en başta Rusya ve Çin karşı çıkar.
    </p>
    <p class="MsoNormal">
     -Hava ve deniz operasyonlarının sonuç getirmemesi durumunda kara ordusuna görev verilir mi?
    </p>
    <p class="MsoNormal">
     Ciddi sorunlara kapı aralar. Çıkmaz bir sokağa girer NATO. Kara gücü Libya çöllerinde ne yapabilir ki? Olacak iş değil. Şu aşamada kara ordusunu isteyen de yok. Örgütün Avrupalı üyeleri kolay kolay çatışma riskine girmiyor. Afganistan’da olduğu gibi ABD, İngiltere ve Kanada risk alabiliyor. Kara ordusu Amerikalıların gündeminde de yok.
    </p>
    <p class="MsoNormal">
     -Ankara, Libya’daki değişimin ‘iç dinamikler’ eliyle gerçekleşmesi gerektiği tezini savunuyor.
    </p>
    <p class="MsoNormal">
     Ben de bu görüşteyim. Dışarıda hazırlanan reçetelerle ülkelerin iç sorunları çözülemez. Dışarıdan ‘şöyle bir yönetim şekli olmalı’, ‘devlet böyle şekillenmeli’ demek mümkün ama bu sizi sonuca götürmez. Tutmaz da... Hastalık içeriden teşhis edilip tedavi iç kaynaklarla uygulanmalı. Demokrasi, ithal edilen bir ürün değildir.
    </p>
    <p class="MsoNormal">
     -Libya’daki isyancılara destek verilmesi yanlış mı?
    </p>
    <p class="MsoNormal">
     Destek verilmeli elbette. Çünkü onlar meseleye içeriden bakıyor, içeriden çözüm üretmeye çalışıyorlar. Hatta askerî desteğin yanında sivil toplum kuruluşları ve dünya medyası da Bingazi’deki yeni oluşumu desteklemeli. Ama şu da bir gerçek: Değişim arzusu içeriden gelmeli.
    </p>
    <p class="MsoNormal">
     -Kaddafi iktidardan bugün ayrılsa isyancılar ülkeyi yönetebilir mi?
    </p>
    <p class="MsoNormal">
     Kimse üzerinde durmuyor ama asıl soru bu. Kaddafi’nin yerine geçebilecek bir lider, bir oluşum yok ortada. Mısır’da Hüsnü Mübarek bıraktı, yönetimi asker üstlendi. Tunus’ta da geçmişi olan güçlü bir muhalefet vardı. Libya’da alternatif söz konusu değil. Kaddafi, muhaliflere yaşama imkânı tanımadı. Bundan dolayı Libya’da iktidarın devredileceği bir yapı yok ortada. Libya’ya özgü olacak geçişin sağlanması zaman alacak hâliyle. Belki Kaddafi’nin adamlarının içinde olacağı yönetim grubu oluşturulacak.
    </p>
    <p class="MsoNormal">
     -Kaddafi koltuğunu koruyabilir mi?
    </p>
    <p class="MsoNormal">
     Halka rağmen görevde durması imkânsız artık. Direnirse hem kendi hem de halkı zarar görür. Önünde Mübarek ve Saddam örnekleri var. Bir an önce ateşkes yapıp yabancı güçlerin ülkesinden çıkmasını sağlamalı.
    </p>
    <p class="MsoNormal">
     -Suriye’de de ciddi hareketlenme var. Libya’ya döner mi?
    </p>
    <p class="MsoNormal">
     Dünya yeni bir döneme girdi. Yeni dönemde demokrasi, insan hakları, özgürlükler ve ekonomiye yatırım yapan ülkeler ilerleyecek. Diğerleri de ciddi sorunlarla karşılaşacak. Yeni bir nesil var, eskiye nazaran daha eğitimli. Sosyal ağları iyi kullanan yeni nesil, iktidarlarından iş ve özgürlük istiyor. Bu talepleri sağlayan ülkeler sorun yaşamıyor. Özgürlük vermeden, gençliğe bol para dağıtan diktatörler de sorun yaşıyor artık. Dolayısıyla dünyada yeni bir sayfa açıldı. Liderler yeni dünya düzenini doğru okumalı, ona göre adım atmalı. Siz kendinizi değiştirmezseniz, sizi başkaları değiştirir.
    </p>
    <p class="MsoNormal">
     -Mısır ve Tunus’ta yaşanan iktidar değişimlerinin, ülkeleri demokrasiye taşımayacağını düşünenler var.
    </p>
    <p class="MsoNormal">
     Dünya kamuoyunun Mısır ve Tunus’taki yeni yönetimlerden çok yüksek beklentileri var tabii. Nasıl ki Mısır ve Tunus’taki işsizleri bir günde istihdam etmem mümkün değilse, bu ülkelerden bir anda demokrasiye geçmeleri beklenmemeli. Dönüşüm zaman alacaktır.
    </p>
    <p class="MsoNormal">
     -Türkiye, bölgedeki dönüşümlere nasıl yaklaşmalı?
    </p>
    <p class="MsoNormal">
     Ankara, bölge halkından gelen talepleri daha fazla dikkate almalı. Bir de “Libya’da her şeyi biz yapıyoruz”, “Havada, denizde güvenliği biz sağlıyoruz” gibi söylemlere girilmemeli. Dış politikanın iç politikada kullanılması yanlıştır. Bu tür söylemler Türkiye’ye zarar verebilir.
    </p>
    <p class="MsoNormal">
     -Türk savaş uçaklarının bombardımana katılmamasını eleştirenler var.
    </p>
    <p class="MsoNormal">
     Türkiye’nin özel bir durumu var. Başından beri Afganistan’da da sıcak çatışmaya girmedi. Buna karşılık operasyona çok önemli katkılarda bulunuyor. Sadece Türkiye’ye has bir durum da değil. Ateş bölgesine girmeyip geride kalan başka NATO üyeleri de var. Almanlar da katılmıyor mesela.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29147-libya-krizi-dayatma-recetelerle-cozulemez.html), [web.archive.org (arşiv bağlantısı)](http://web.archive.org/web/20131214173228/http://www.aksiyon.com.tr:80/aksiyon/haber-29147-libya-krizi-dayatma-recetelerle-cozulemez.html)
