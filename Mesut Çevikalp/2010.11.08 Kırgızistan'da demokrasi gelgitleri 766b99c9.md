# Kırgızistan’da demokrasi gelgitleri

*Mesut Çevikalp 2010.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kırgızistan, 10 Ekim genel seçimleriyle parlamenter demokrasiye resmen geçse de ülkedeki yönetim meselesi sürüyor. 15 gün içinde kurulması beklenen koalisyon hükümetinin gerilimi kolayca dindireceğine ihtimal verilmiyor.
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     7 Nisan’da patlak veren halk ayaklanmasıyla devrilen Bakiyev’in ardından Kırgızistan demokrasi yolunda hayli mesafe katetti. Roza Otunbayeva liderliğindeki geçici hükümet önce istikameti demokrasi olan bir anayasa hazırladı (27 Haziran), ardından ülkeyi parlamenter demokrasiye kavuşturan genel seçimleri (10 Ekim) düzenledi. Resmî sonuçlara göre, 129 sandalyeli Kırgızistan Meclisi’ne beş parti girdi. Devrik lider Bakiyev’e yakınlığıyla bilinen Ata Curt (Yurt) Partisi oyların yüzde 8,47’sini alarak 28 sandalye kazandı. Ata Curt’u 26 sandalye ile Kırgızistan Sosyal Demokrat Partisi, 25 sandalye ile Ar Namıs (Namus), 23 sandalye ile Respublika (Cumhuriyet) Partisi ve 18 sandalye ile Ata Meken (Vatan) takip etti. 5 Kasım’daki ilk oturumun ardından en az üç partili bir koalisyon hükümetinin kurulması bekleniyor.
    </p>
    <p class="MsoNormal">
     Seçim kampanyasında Bakiyev’e göz kırpan Ata Curt Partisi, koalisyonda yer alabilmek için söylemlerinde yumuşamaya giderken, devrik lider Bakiyev’in geri dönüş umutlarını da söndürüyor. Ülkenin güneyindeki Celalabad ve Oş kentlerinde haziranda patlak veren ve 400 kişinin hayatına mal olan Özbek-Kırgız çatışmasına adı karışan sürgündeki Bakiyev ve yakın çevresinin iktidardan vazgeçmedikleri biliniyor.
    </p>
    <p class="MsoNormal">
     Peki, ülkede hâlâ etkisini hissettiren devrik Bakiyev’in bu noktadan sonra geri dönmesi mümkün mü? Muğla Üniversitesi Öğretim Üyesi, Uluslararası Stratejik Araştırmalar Kurumu (USAK) Avrasya Masası Başkan Yardımcısı Dr. Güner Özkan, Bakiyev’in Kırgızistan’a dönmesini mümkün görmüyor: “Ata-Curt dışındaki diğer dört parti en başından beri Bakiyev’in dönmesine karşı. Seçim öncesinde Bakiyev’in dönmesine yeşil ışık yakan Ata-Curt Partisi de oluşan koalisyon karşısında tavrını değiştirdi. Seçimin ardından Ata-Curt dâhil siyasi partilerin, Rusya ile işbirliği yapmanın gerekliliğine inanarak Moskova’yı ziyaret etmeleri göz önüne getirildiğinde, Bakiyev’in Kırgızistan’a dönmesinin mümkün olmadığı anlaşılıyor. Rusya, Manas Üssü konusunda kendisi ile ‘oyun oynama’ yolunu seçen Bakiyev’in yeniden Kırgızistan siyasetinde yer almasını istemiyor.”
    </p>
    <p class="MsoNormal">
     Bişkek’teki Uluslararası Atatürk Alotoo Üniversitesi Uluslararası İlişkiler Bölümü Başkanı Halim Nezihoğlu da Bakiyev döneminin tamamen kapandığını söylüyor. 12 yıldır bu ülkede yaşayan Nezihoğlu, “Ata-Curt Partisi seçimden önce el altından Bakiyev’i geri getirmeyi dillendirse de seçim sonrası Bakiyev ile temaslarının bulunmadığını duyurdu. Bence Bakiyev dönemi artık bitti. Geri gelmesi söz konusu değil. Seçimin ardından Ata-Curt, Respublika, Ar-Namıs liderleri (aynı uçakla) ve SDPK Partisi lideri Moskova’ya giderek temaslarda bulundu. Bu kritik ziyaret, muhtemel koalisyon hükümetinin Moskova’ya göre şekilleneceğini gösteriyor.” diyor.
    </p>
    <p class="MsoNormal">
     Seçimden birinci çıkan Ata-Curt’un üç partiden oluşan bir koalisyon hükümeti kurmak için kapalı kapılar ardından çalışmalar yaptığı biliniyor. Ancak şu ana kadar herhangi bir netice alabilmiş değil. Bunun yanında devrimde rol alan Kırgızistan Sosyal Demokrat Parti (KSDP) ile Respublika (Cumhuriyet) Partisi koalisyon konusunda anlaştı, hükümet kuracak çoğunluğa ulaşabilmek için 18 milletvekilli Ata Meken’i yanlarına çekmeye çalışıyorlar. Bu blokun da henüz tam anlamıyla anlaştığı söylenemez. Düğümün meclisteki ilk oturumun ardından çözülmesi bekleniyor.
    </p>
    <p class="MsoNormal">
     Dr. Özkan, her ne formül çerçevesinde kurulursa kurulsun yeni hükümetin Bakiyev iktidarına nazaran Moskova’ya daha yakın duracağını öngörüyor: “Rusya, daha önce olduğu gibi, nisanda Bakıyev’in devrilmesi sürecinden günümüze kadar Kırgızistan’daki en önemli aktör. Bu böyle olmaya da devam edecek. Kırgızistan ekonomisi Rusya’ya bağımlı, yaklaşık 500 bin Kırgız Rusya’da işçi olarak çalışıyor ve bu işçilerin gönderdikleri paralar gayrisafi millî gelirin yüzde 20’sini oluşturuyor. Bunun yanında Orta Asya ülkelerinin birbirleriyle meseleleri olduğunda çözüm için Moskova’ya yönelmeleri Rusya’nın etkinliğini gösteren bir diğer örnek. ABD-Kırgız ilişkileri de Rusya-Kırgız ilişkilerine göre daha zayıf.”
    </p>
    <p class="MsoNormal">
     Halim Nezihoğlu, ülkedeki yeni dönemden umutla bahsederken muhtemel bazı sıkıntıları da hatırlatma gereği duyuyor. Ona göre, meclise girmeyi hak eden partiler arasında parlamenter demokrasiden başkanlık sistemine geri dönmeyi planlayanlar var. Rusya’nın da desteğini alan bu tavır ülkedeki iyi gidişatı kilitleyecek önemde: “Seçimden birinci parti olarak çıkan Ata-Curt ile üçüncü çıkan Ar-Namıs ve Rusya ile sıkı ilişkiler içinde olan eski Başbakan Feliks Kulov, Rusya’nın savunduğu başkanlık sistemine geri dönmeyi istiyor. Moskova, Kırgızistan’da başarılı olacak parlamenter sistemin diğer Orta Asya ülkelerine sıçrayabileceğinden, orta ve uzun vadede de ABD’nin bu durumu lehine kullanabileceğinden endişe ediyor.”
    </p>
    <p class="MsoNormal">
     Yeni yasalara göre, meclisin resmî sonuçların açıklanmasının ardından en geç 15 gün içinde ilk oturumu yapmak üzere toplanması gerekiyor. Sonraki 15 günde de meclisteki çoğunluk bir başbakan adayı göstermek zorunda. Meclisteki gruplara hükümet oluşturmak ve başbakanı onaylamak için üç hak verilecek. Eğer başarısız olurlarsa Otunbayeva meclisi feshedebiliyor. Bu durumda da iki ay içinde yeni bir seçime gidilecek. Bu, ülkede tansiyonun yeniden yükselmesi anlamına geliyor.
    </p>
    <p class="MsoNormal">
     Bir de üsler meselesi var. Yeni meclisi
     <span>
     </span>
     meşgul edecek en önemli mesele, ABD ve Rusya’ya verilen askerî üsler. Washington, üslerinin varlığını devam ettirmeyi umuyor. Moskova ise sahip olduğu Kant üssü ve kurmayı düşündüğü diğer bir üs aracılığıyla ülkede ‘ben de varım’ demek istiyor.
    </p>
    <p class="MsoNormal">
     Dr. Özkan, yeni yönetimin Rusya’yı çok germeden ABD’nin Manas üssünün faaliyetlerine yeni dönemde de izin vereceğini söylüyor. Tabii bunu yaparken Moskova’nın kurmayı planladığı yeni üslere de yeşil ışık yakmak zorunda kalacağını hatırlatıyor: “Kırgızistan’da iktidarda kim olursa olsun, üsler çok önemli. Üsler milyon dolarlık ekonomik getirilerinin yanında hem Kırgızistan hem de Afganistan’daki istikrar için çok önemli. Bakiyev, Manas üssü ile bağlantılı olarak Rusya-ABD arasındaki dengeyi çok iyi okuyamadı; dahası bu dengeyi kendi aile çıkarları için kullanmaya yöneldiği için Rusya’nın tepkisini çekerek iktidardan uzaklaştırıldı. Kırgız aktörler bunun farkında. Hükümeti kuracak partiler hangileri olursa olsun, Rusya’nın Manas üssüne bakışı köklü biçimde değişmedikçe, bu üssü ülkede tutacaklar.”
    </p>
    <p class="MsoNormal">
     Son seçimleri Avrupa Güvenlik ve İşbirliği Teşkilatı (AGİT) gözlemcisi sıfatıyla izleyen Kırgızistan-Türkiye Manas Üniversitesi ve Abant İzzet Baysal Üniversitesi Öğretim Üyesi Yrd. Doç. Dr. Yaşar Sarı, parlamentonun üsler konusunda net bir tavrının oluşmadığına değiniyor: “Ar-Namıs veya Ata-Curt’tan Amerikan üssünü kapatabiliriz gibi bir söz çıksa da bu konuda kararı Amerika ile Rusya beraber verecektir. Nitekim ABD ve Rusya belli noktada Orta Asya’da işbirliği adımını attılar. Afganistan’daki son ortak uyuşturucu operasyonu gibi. Yani o konuda yakın dönemde kesin kararlar alınmasını beklememek lazım.”
    </p>
    <p class="MsoNormal">
     Görüldüğü üzere 5,4 milyon nüfuslu ülkedeki istikrarsızlığın nedeni ne sadece etnik ve siyasi gerilimler ne de yoksulluk. Büyük güçlere verilen askerî üsler, Çin’in Kırgızistan’ı Orta Asya pazarına giriş kapısı olarak görüp ekonomik nüfuzunu artırması, Afganistan’dan çıkan uyuşturucunun Kırgızistan üzerinden geçişi, bereketli Fergana Vadisi’nin büyük güçlerin iştahını kabartması istikrarı vuran diğer faktörler. İstikrarsız bir koalisyon hükümeti kurulması hâlinde ülkedeki gerilimin süreceği kesin.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=27901), [web.archive.org (arşiv bağlantısı)](http://web.archive.org/web/20120501160612/http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=27901)
