# Gazeteciliğin sırrı yazmak

*Mesut Çevikalp 2015.06.08*

<div class="pNewsDetailMainContent ctx_content" itemprop="articleBody">
 <p>
  Demokratik ülkelerde iktidarlar devletin saklı, gizli işlerini ifşa eden gazetecilere ‘hain’, ‘casus’ demez. Zira devlet, sırlarını korumakla sorumlu olduğu gibi, gazeteciler de elde ettiğinde onları kamu yararına yazmakla mükelleftir.
 </p>
 <p>
  Haber mi, devlet mi? Gazeteci devletin menfaati söz konusu olduğunda haberden feragat mı etmeli? Türk basını haber-devlet ikilemini iliklerine kadar yaşıyor. Hâliyle çetin bir sınavdan geçiyor. Kamu yararını âli tutan kalemler devletin ‘ürpertici gelenekleri’ ile yüzleşiyor. Darbe planlarını yazan gazeteci Mehmet Baransu, 3 aydır hapiste. 104 yılla yargılanıyor. Dizi senaryosu üzerinden gözaltına alınan Hidayet Karaca da 6 aydır tutuklu. Terörden suçlanıyor! Benzer bir süreçten Cumhuriyet Genel Yayın Yönetmeni Can Dündar geçiyor bugünlerde. Adana’da durdurulan MİT TIR’larının görüntü ve fotoğraflarını yayımlayan Dündar hakkında jet hızıyla soruşturma açıldı. Casusluk ve vatana ihanetle itham ediliyor. İki ömür boyu hapisle yargılanmak isteniyor. İdam cezası kaldırıldı zira!
 </p>
 <p>
  Oysa gelişmiş demokrasilerde gazeteciler yaklaşık bir asırdır hapis yüzü görmüyor. Velev ki devletin mahrem bilgilerini ifşa etmiş olsunlar. Devlet, mahremini korur, gazeteciler de ulaştığı bilgiyi kamu yararına yayımlar o ülkelerde. Devlet halktan kutsal değildir. Devletin sırları, kirli ilişkileri ifşa edildiğinde gazeteci ve gazetenin değil, sızıntının peşine düşülür. Haberin sahibine ‘casus’, ‘hain’ gözüyle bakılmaz. Dahası vergi veren halkın çıkarına korkusuzca hizmet ettiği için ödüle boğulur. Medya-devlet denklemi bu minvalde işleyen ülkelerden biri ABD. Amerikan basın tarihi, hükümeti terleten, hatta koltuğundan eden ifşaat vakalarıyla örülü. İşte o haberlerden küçük bir kesit:
 </p>
 <p>
  <strong>
   PENTAGON PAPERS:
  </strong>
  New York Times, 13 Haziran 1971’de ABD Savunma Bakanlığı’nın Vietnam Savaşı ile ilgili çok gizli belgelerini ifşa etti. Tarihe Pentagon Belgeleri (Pentagon Papers) adıyla geçen dosyada Amerikan hükümetinin Vietnam konusunda halktan gizlediği tüm bilgiler mevcuttu. Başkan Richard Nixon ‘ulusal güvenliği tehdit ettiği’ gerekçesi ile gazetenin yayınlarını derhal durdurmasını istedi. Ancak ne haberlere imza atan muhabir Neil Sheehan ne de New York Times geri adım attı. Aksine Washington Post da devreye girdi. 18 Haziran’da Amerikan askerlerinin Vietnam’daki savaş suçlarını ve buna bağlı sivil ölümlerini sayfasına taşıdı. Belgelerin ardı arkası kesilmiyordu. Çünkü sızıntı direkt Savunma Bakanlığı’ndandı. Vietnam’da yaşananların halktan gizlenmesini hazmedemeyen Pentagon Analisti Daniel Ellsberg eline gelen 7 bin sayfalık dosyayı New York Times’a vermişti. Köşeye sıkışan ABD hükümeti yerel mahkemeden ‘yayını durdurma kararı alsa da’ Yüksek Mahkeme ‘Basın, yönetilenlere hizmetle yükümlüdür, yönetenlere değil’ diyerek söz konusu kısıtlamayı iptal etti. Hükümet, konu ile ilgili açtığı davayı da kaybetti.
 </p>
 <p>
  <strong>
   İRANGATE:
  </strong>
  Lübnan’da yayımlanan Ash-Shiraa dergisi, Kasım 1986’da ABD yönetiminin yıllardır ambargo uyguladığı hasmı İran’la gizlice görüştüğünü, İran’a el altından silah sattığını ortaya çıkardı. ABD Başkanı Ronald Reagan, ilk açılamasında iddiaları reddetti. Ancak ABD medyasının yeni detaylar üzerinden haberi büyütmesi üzerine bir hafta zarfında silah satışını doğrulamak zorunda kaldı. Sevkiyatın İran’ın elindeki Amerikalı rehineleri geri almak için yapıldığını iddia etti. Skandalın peşini bırakmayan ABD medyası, çok geçmeden büyük fotoğrafa ulaştı. Washington’un Tahran’a Ağustos 1985’te gönderdiği bir uçak silah karşılığında Mollalardan para aldığı, bunu da Nikaragua’da sol iktidarı devirmeye çalışan anti-komünist gerillaları desteklemede kullandığı ortaya saçıldı. Konuyu araştırmak üzere kurulan komisyon, ilgili belgeleri elde edemediği için fazla ilerleyemedi. Zira belgeler çok öncesinde imha edilmişti. Buna rağmen CIA Başkanı dâhil hükümetteki birçok güvenlik yetkilisi görevden uzaklaştırıldı. Reagan yönetimi ciddi itibar kaybetti. Bu arada Reagan da komisyon da skandalı ortaya çıkaran gazetecilerin peşine düşmedi, onları hainlik ve casuslukla suçlamadı!
 </p>
 <p>
  <strong>
   EBU GUREYB:
  </strong>
  Amerikan ordusunun 2003 Irak işgali sonrasında şüpheli ve suçluları topladığı Ebu Gureyb Cezaevi’nde insanlık dışı işkencelere imza attığını da bir diğer korkusuz gazeteci ifşa etti. The New York dergisi muhabiri Seymour M. Hersh, Amerikalıların Ebu Gureyb’de Iraklı gençlere ve çocuklara annelerinin gözleri önünde tecavüz ettiğini ve bunun videoya alındığını yazdı. Mide bulandıran vakalara dair fotoğrafları yayımladı. Hersh, ABD Savunma Bakanlığı üzerinden CIA’nın 53 sayfalık Ebu Gureyb raporuna ulaşmıştı. Hersh’ün elde ettiği resmî belgelerde, “Iraklı esirlere sopalar ve farklı aletlerle tecavüz edildiği, çırılçıplak soyuldukları, kadın çamaşırları giymeye zorlandıkları, günlerce su ve tuvalet bulunmayan hücrelerde tutuldukları ve sürekli olarak dövüldükleri” kaydediliyordu. Hersh’ün ortaya çıkardığı işkencelere ait görüntüler Palm Beach Post’ta yayımlandı. Bush yönetimi Hersh’ü ‘akıl hastası’ olarak nitelendirse de işkence iddiaları mahkemeye taşındı. Ebu Gureyb Komutanı General J. Kaprinski de cezaevinin askerî istihbarat tarafından yönetildiğini, taciz ve kötü muamelenin fiilen resmî politika olduğunu ve sorgulamalara CIA ajanlarının da katıldığını itiraf etti. İşkence ve ihlallere bakan mahkeme, cezaevinin güvenliğinden sorumlu özel şirket Engility Holding’in Ebu Gureyb’de işkence gören 71 tutukluya toplam 5,28 milyon dolar tazminat ödemesine karar verdi.
 </p>
 <p>
  <strong>
   Kaitlamı yazdı, Pulitzer’i kazandı
  </strong>
 </p>
 <p>
  Ebu Gureyb ifşaatı Hersh’ün ilk zaferi de değildi. 78 yaşındaki korkusuz gazeteci, 1969’da da Amerikan ordusunun Vietnam’da işlediği ‘My Lai Katliamı’nı ortaya çıkarmıştı. Bu haberi ona 1970’te Pulitzer Ödülü’nü kazandırmıştı. Prestijli basın ödülü ‘George Polk’a 5 kez layık görülen Hersh’ün en son bombası Usame bin Ladin operasyonuydu. Mayıs 2015’te kaleme aldığı makalesinde ABD yönetiminin Ladin’in vurulması konusunda kamuoyunu yanlış bilgilendirdiğini, Ladin’i Pakistan İstihbarat Servisi’nin teslim ettiğini, cesedinin parçalanarak Afganistan dağlarına atıldığını yazdı. Tabii yine ele geçirdiği gizli devlet belgeleri ve beyanatlar üzerinden…
 </p>
 <p>
  Amerikan medyasının iktidardan korkup gerçekleri gizlediği vaki değil mi? Elbette var. Başkan John F. Kennedy’nin Domuzlar Körfezi operasyonu buna en güzel örnek. 1961’de ABD Başkanı, Küba’daki Komünist lider Fidel Castro rejimini devirmek için sürgündeki Kübalıları silahlandırıp destekleyerek Playa Giron Körfezi’nden ülkeye soktu. Ancak ABD destekli bu darbe girişimi başarısızlıkla sonuçlandı, Küba lideri Castro’nun halk desteği daha da arttı. Hâlbuki Washington Post gazetesi darbe planını önceden öğrenmişti. Ancak hükümetin ricası/baskısı üzerine yayımlamama kararı almıştı. Hezimetin ardından konuşan Başkan Kennedy, Washington Post’un ilkesizliğini bizzat kendi eleştirdi: “Keşke yazsaydınız. Belki biz de sonu fiyasko ile bitecek eylemden vazgeçerdik.”
 </p>
 <p>
  Sonuç olarak, iktidarların kirli işleri, sırları, kanun dışına çıkışları sadece ABD’de değil, tüm gelişmiş ülkelerde haberdir. Yayımlanır ve kamu penceresinden hesabı sorulur. İngiltere’de iktidar milletvekillerinin usulsüz harcamalarını ifşa eden The Daily Telegraph gazetesi hükümette istifalara ve revizyona kapı açmıştı. Örneklerden de anlaşılacağı üzere gelişmiş ülkeler, medyanın devletin kirli ilişkilerini yazmasını, sırlarını ifşa etmesini demokrasinin gereği olarak adlandırıyor artık. Yayımlayandan çok sızan bilgiye ve nasıl sızdırıldığına odaklanıyor! Devletler gizli işlerini kamuoyundan saklamakla mükellef olduğu kadar gazeteciler de elde ettiklerinde bunları yazmakla mükellef. İngiliz yazar George Orwell, haber-devlet denklemini tarihe geçen şu sözüyle özetler: “Gazetecilik, başkasının yayımlamak istemediğini yayımlamaktır. Onun dışındaki her şey halkla ilişkilerdir!”
 </p>
</div>


Kaynak: [www.aksiyon.com.tr](http://www.aksiyon.com.tr/medya/gazeteciligin-sirri-yazmak_551197), [web.archive.org (arşiv bağlantısı)](http://web.archive.org/web/20151220001120/http://www.aksiyon.com.tr/medya/gazeteciligin-sirri-yazmak_551197)
