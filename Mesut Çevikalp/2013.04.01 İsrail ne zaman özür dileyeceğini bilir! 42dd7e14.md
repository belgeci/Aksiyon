# İsrail ne zaman özür dileyeceğini bilir!

*Mesut Çevikalp 2013.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrail’den 3 yıl sonra gelen ‘Mavi Marmara’ özrü Tel Aviv’in yanı sıra bölge denkleminin de değiştiğinin habercisi. Washington-Ankara-Tel Aviv hattını canlandırmaya namzet süreç İran-Suriye-Irak eksenini de negatif etkileyecek.
  </font>
 </div>
 <div id="newsText">
  <font class="detail-text">
   <p>
    22 Mart, saat 15.30 suları… Başbakanlık ofisindeki gerilimli sessizlik çalan telefonla dağılıyor. Beklenen şahsın telefonda olduğu belirtiliyor Başbakan Tayyip Erdoğan’a. Tel Aviv’den arayan İsrail Başbakanı Binyamin Netanyahu kısa bir selamın ardından “Başkan da yanımda, seninle konuşmak istiyor.” diyerek Barack Obama’ya bırakıyor sözü. Erdoğan, 2011’de 18, 2012’de 5 kez görüştüğü Obama’yı “Sesinizi özlemiştim.” diye selamlıyor. 2013’ün ilk üç ayında görüşmemenin sitemini yansıtıyor… Çevrilerle birlikte yarım saati bulan görüşme sona erdiğinde telefonun ucundaki üç liderin de yüzü gülüyor…
   </p>
   <p>
    ABD Dışişleri Bakanı John Kerry’nin 1 Mart’taki Ankara ziyaretinde temeli atılan süreç planlandığı gibi işlemişti. ABD arabuluculuğunda onlarca kez telefon ve e-mail üzerinden görüşen diplomatlar süreci en ince detayına kadar çalışmıştı. Taraflar nihai özür metnine son hâlini 21 Mart gecesi vermişti. Önceden konuşulduğu gibi gizli görüşmeyi kamuoyuna Başkan Obama ilan etti. İsrail’den Ürdün’e geçerken paylaştı haberi. Tarihî görüşmenin detayları önce ABD, ardından İsrail medyasına yansıdı. Çok geçmeden İsrail Başbakanlığı ‘Türkiye’den özür dilendiğini’ duyurdu. Ankara da gelişmeyi doğruladı.
   </p>
   <p>
    Mart başından bu yana süren mekik diplomasisinin can alıcı noktası ‘özür’ (apology) ifadesiydi. Ankara, başından beri koruduğu tavrını değiştirmedi; nihai metinde ‘özür’ kelimesinin geçmesini şart koştu. Obama’nın da telkiniyle, üç yıldır bu kelimeyi kullanmaktan kaçınan Tel Aviv hükümeti, geri adım attı. Başbakan Netanyahu, telefon görüşmesinde Başbakan Erdoğan’a ortak metinde yazıldığı gibi özrünü dile getirdi: “…Mavi Marmara ile ilgili olarak yürütülen ve bir dizi operasyonel hatanın yapıldığına işaret eden soruşturma ışığında, can kaybına, yaralanmaya yol açan her türlü hatadan dolayı İsrail adına Türk halkından özür diliyorum…”
   </p>
   <p>
    İsrail, 9 Türk vatandaşının ölümüyle sonuçlanan Mavi Marmara katliamı sonrasında Türkiye’nin normalleşme için şart koştuğu diğer iki talebi de yerine getireceğini beyan etti. Mavi Marmara mağdurlarına tazminat verecek, Gazze’deki ablukayı kaldıracaktı. İsrail, sonraki 48 saatte her iki konuyla ilgili ilk adımları attı. Dışişleri Bakanı Ahmet Davutoğlu’nu arayan İsrail Adalet Bakanı Tzipi Livni tazminat konusunu çalışmak üzere ortak heyet oluşturulması için görüşme talep etti. Dışişleri Bakanlığı yetkililerinin bir araya gelmesi kararlaştırıldı. Aynı saatlerde İsrail askerlerinin Gazze geçiş noktalarındaki sınırlamayı kaldırdığı yansıdı medyaya.
   </p>
   <p>
    Süreçte rol alan yetkililerden biri, baş döndürücü diplomasi trafiğinin perde arakasını anlatırken, telefon görüşmesiyle başlayan normalleşme sürecinin üç ülkenin de menfaatine olduğunu aktarıyor. ABD arabuluculuğunda şekillenen barışın, Ankara’ya talep ettiğini verdiğini, dahası Filistin-İsrail barışına katkı yaptığını söylüyor: “İsrail’in barışma isteği yeni değil. Mavi Marmara saldırısından bu yana dört kez Avrupa’da yüz yüze, onlarca defa da telefonda tartışıldı koşullar. Mağdurlara tazminat ödemeyi ilk gün kabul eden, Gazze ablukasını aradan geçen zamanda hafifleten Tel Aviv ‘özür’ kelimesine takıldığı için süreç ilerlemiyordu. Tel Aviv, Başkan Obama’nın araya girmesi ve iç - dış konjonktürün değişmesinden dolayı ayak direttiği ‘özür’ şartını yerine getirdi…”
   </p>
   <p>
    <strong>
     Liberman gitti, özür geldi
    </strong>
   </p>
   <p>
    Kıdemli yetkiliye, ‘Tel Aviv’in değişen ‘iç’ ve ‘dış’ konjonktürden’ ne kastettiğini soruyoruz. Geçen üç yılda İsrail’in her yönüyle çok değiştiğini, yeni tehditlerle karşılaştığını, bir bakıma eski müttefiki Türkiye’den özür dilemek durumunda kaldığını vurguluyor: “İsrail, bölgenin geleceğini hesapladı, ulusal çıkarlarını tarttı, Türkiye ile barışması gerektiğini gördü. Normalleşme ABD’nin de çıkarına olduğu için Obama aktif çaba gösterdi. Yeni hükümetini kuran Netanyahu’nun eli önceki hükümete göre daha güçlüydü.”
   </p>
   <p>
    Başbakan Netanyahu, önceki hükümette de Türkiye’den özür dilemelerinin ülke menfaatine olacağı fikrini savunmuştu. Ancak çok parçalı, aşırı sağ partilerden oluşan kabine arkasında durmamıştı. Hatta aşırı sağcı Dışişleri Bakanı Avigdor Liberman, özür dilenmesi durumunda hükümetten çekilmekle tehdit etmişti. Seçimi kazanıp, daha önce istifa eden Liberman faktöründen kurtulan Netanyahu, dolaylı mesajlarla Ankara’ya barış talebini iletti. Sonuçlanan iç soruşturmaların İsrail’i haksız bulması, güçlenen hasımlar karşısında yalnızlaştıklarını tartışmaya başlayan halk ona istediği desteği vermişti. Diplomatik krize rağmen artan ticaret hacmi ekonomik sıkıntı içindeki Tel Aviv hükümetinin iştahını kabartıyordu. Türkiye’yle çalışan iş adamları ile turizm sektöründen barışma için baskı da geliyordu. Yani iç denklem ‘barışa’ işaret ediyordu.
   </p>
   <p>
    Peki ya dış konjonktür? Bölgedeki hangi gelişmeler İsrail’i özre zorladı? Türkiye ile normalleşme Tel Aviv’i hangi tehlikelerden koruyacak?
   </p>
   <p>
    Kadir Has Üniversitesi Öğretim Üyesi Doç. Dr. Salih Bıçakçı, İsrail’in geri adım atmasında değişen bölge şartlarının etkili olduğunu düşünüyor. Doktorasını Tel Aviv Üniversitesi’nde Ortadoğu üzerine yapan Bıçakçı’ya göre, Ortadoğu ve Kuzey Afrika’nın gelecek 100 yılını bugünden çalışan İsrailliler muhtemel krizlerden Ankara ile birlikte sıyrılabileceklerini gördü. 2010’da ortada olamayan Arap Baharı dalgası üç yılda Tel Aviv’in hesaplarını değiştirdi: “Mısır değişti; müttefik Mübarek gitti, istenmeyen İhvan iktidara geldi. Libya değişti, Ürdün sallanıyor. Tel Aviv’in konuşabildiği, ittifak yaptığı rejimler değişti. Bunun yanında bazı hasımları karıştı; Lübnan’daki Hizbullah, Suriye gibi… Bazıları daha da güçlendi; mesela İran. Bu tablo karşısında İsrail’in Türkiye’den özür dilememesi intihar olurdu.”
   </p>
   <p>
    <strong>
     İran-Mısır, İsrail-Türkiye dengesi
    </strong>
   </p>
   <p>
    Neredeyse bir asır evvel Filistin’e göçen İsraillilerin zihnilerinden silemedikleri iki tehdit vardı. Biri ‘düşman tarafından çevrelenme’, diğeri ‘yerleştikleri topraklardan denize dökülme.’ Arap Baharı kırılmaları İsrail’deki bu algıyı yeniden gün yüzüne çıkardı. Giderek yalnızlaşan İsrail yeni müttefik arayışlarına girdi. Önce Yunanistan’a, ardından Kıbrıs Rum Kesimi’ne el uzattı. Ancak hiçbiri ABD eksenindeki, NATO üyesi, Batı yanlısı Türkiye’nin yerini dolduramadı. Aradaki krizi kapatıp etrafında güçlenen düşman çemberini eski müttefiki Türkiye üzerinden kırma stratejisine yöneldi. Bu yol ona ABD-NATO kalkanını güçlendirme imkânı da verecek…
   </p>
   <p>
    Bıçakçı, Türkiye ile iyi ilişkilerin İsrail’i ekonomik açıdan da güçlendirdiğini hatırlatıyor. Geçmişte Türkiye üzerinden Avrupa ve Afrika pazarlarına ulaştığını, yine aynı rotayı canlandırarak ekonomik sıkıntılarından sıyrılmayı hesapladığını belirtiyor: “Başlı başına Türkiye ile ticaret bile çok şey kazandırıyor İsrail’e. 2001’de 1,3 milyar dolara tekabül eden ortak ticaret hacmi bugün 4 milyar dolara yükseldi. 2010’daki krize rağmen yükselme seyrini korudu. Netanyahu sorunu bir an önce gidererek, ekonomik kazanımlarını artırma yoluna gitti.”
   </p>
   <p>
    Washington gibi İsrail de uluslararası ekonomik ve siyasi yaptırımların İran’ın nükleer silah çalışmalarını yavaşlatmadığının farkında. Tahran, Pakistan’la kurduğu yeni enerji yolu üzerinden, Çin’in desteğiyle Avrupalı ülkelerin uyguladığı ‘petrol almama yaptırımını’ kırıyor, nükleer çalışmalar için gerekli hammadde ve parayı tedarik ediyor. Tıkanan Batı, Avrupa yoluna karşı Pakistan-Afganistan üzerinden kendine yeni bir Asya çıkışı açıyor. Obama, İsrail’de, “İran bir yıl içinde nükleer silah kapasitesine ulaşacak. Ancak biz ona bu izni vermeyeceğiz.” diyerek bölgenin yakında ısınacağının işaretini verdi. ABD’nin muhtemel bir İran müdahalesinde, aktif olarak kullanacağı İsrail-Türkiye hattını güçlendirmek istediği ortada. Arabuluculuğun ABD açısından en büyük gerekçesi bu. Diğer taraftan gelecek planlarını, Uzakdoğu üzerinden yapan Washington, Ortadoğu’yu güvenebileceği bir müttefikine bırakma niyetinde. Türkiye öne çıkan tek aday. Ancak İsrail’le konuşabilen bir Türkiye olması noktasında ısrarlı. Ayrıca ikinci başkanlık döneminde önemli bir krizi çözmesi Obama’nın hanesine yazılıyor hâliyle…
   </p>
   <p>
    Washington Enstitüsü Türkiye Araştırmaları Programı Direktörü Dr. Soner Çağaptay, Obama’nın yeni dönemde Filistin meselesini eski ABD Başkanı Bill Clinton tarzıyla ele almaya çalıştığını anlatıyor: “Obama İsrailliler için bir ‘Clinton’ olmak istiyor belki de. Zira Clinton, 1990’ların başında İsrail’e gidip ‘Ben sizi anlıyorum, bana güvenin, Filistinliler ile barış sürecine girmeniz gerekli’ demişti. Obama da bu ziyaretinde benzer şekilde konuştu. Obama’nın Türkiye ile İsrail arasındaki ilişkileri yeniden tesis etmesi, bu ‘Clintonvari’ yaklaşımın ürünü olarak görülebilir. Obama İsrail’e Ankara ile yeniden bir araya gelmesinin kendi çıkarlarına olduğunu göstermiş olabilir. Buradaki büyük resim şu; Suriye, ne yazık ki, içine doğru çökerken, ABD Suriye’ye komşu iki müttefikinin arasının bozuk olmasını istemiyor. Çünkü yarın bu iki ülke ile birlikte Suriye’de ‘hasar kontrolü’ yapmak zorunda kalacağını biliyor.”
   </p>
   <p>
    Gazi Üniversitesi Öğretim Üyesi Doç. Dr. Mehmet Akif Okur, Obama’yı biraz da Erdoğan’ın 28 Şubat’taki ‘Siyonizm’ çıkışının harekete geçirdiğini düşünüyor: “Erdoğan’ın Viyana’da düzenlenen 5. Medeniyetler İttifakı Forumu’nda Siyonizm’i ‘insanlık suçu’ olarak nitelemesi Musevi dünyasını ayağa kaldırdı. Obama, Türkiye-İsrail krizinin daha derinleşmeye doğru gittiğini anladı. Bu konuşmanın ardından kolları sıvadı. Zira bu kopuş Obama yönetimini de sıkıntıya sokacak, Ortadoğu’daki hareket alanını daraltacaktı. Buna engel olmak için araya girdi.”
   </p>
   <p>
    <strong>
     “Asıl kaybeden Esed rejimi…”
    </strong>
   </p>
   <p>
    İsrail’i Türkiye’ye yaklaştıran bir diğer bölgesel tehdit Suriye. İkinci yılını geride bırakan iç savaş, rejimin Mısır’daki gibi sıcak bakmadığı İhvan’a geçme ihtimalinden tedirgin İsrail. Aynı duruş Amerika’da da mevcut. Obama, manevra alanını genişletmek için Türkiye ile İsrail’in barışmasına ihtiyaç duydu. Sadece kriz döneminde değil, Esed sonrası Suriye’nin yeniden inşasında iki sınır komşusu Türkiye ile İsrail’e sorumluluk düşecek.
   </p>
   <p>
    Zirve Üniversitesi’nden Doç. Dr. Bezen Balamir Coşkun, Obama’nın iki müttefikini barıştırarak Suriye krizinin çözümüne dair önemli bir adım attığını düşünüyor. Türkiye-İsrail yakınlaşmasının en çok Esed’e kaybettireceğini iddia ediyor: “Suriye’nin kuzey ve güneyindeki iki komşu ülkenin birbirleriyle rekabeti bırakıp Suriye sorununa dair ABD ile istihbarat paylaşımına girecek olması olumlu bir gelime. Bu durum, iki ülkenin iletişimsizliğinden faydalanan, hatta onları birbirlerine düşürmeye çalışan Esed rejimi için kötü haber. Bir de buna özür sonrası Türkiye’nin Hamas’ı Esed’in etkisinden kurtarıp İsrail ile diyaloğa geçirdiği düşünüldüğünde Esed rejiminin daha da zayıflayacağı su götürmez bir gerçek. Özrü hazmedemeyen diğer bölge ülkesi İran. Çünkü Tahran muhtemel Batı müdahalesinde İsrail’le sorunlu Türkiye’nin kendine sahip çıkacağını düşünüyordu. Bu artık mümkün değil…”
   </p>
   <p>
    Normalleşme, Filistin-İsrail meselesini de etkileyecek. İlk göstergeler, iki ülkenin tıkanan barış görüşmelerini yeniden başlatabileceği yönünde. Obama’nın bu yöndeki ısrarı ortada… Özür metninde geçen “İki lider, Filistin topraklarındaki insani durumun iyileştirilmesi için birlikte çalışmaya devam etme konusunda mutabık kalmıştır.” ifadesi bu hedefi gösteriyor.
   </p>
   <p>
    Kudüs İbrani Üniversitesi’nden Can Yirik, diyaloğun tesisinin Filistin sorununun çözümüne büyük katkı sağlayacağını düşünmüyor. Normalleşmenin Türkiye’ye Filistinlilere yardım konusunda yeni kanallar açacağını söylüyor. Ancak normalleşme sürecinin zaman alacağını hatırlatıyor. ‘Türkiye-İsrail İlişkileri’ kitabının yazarı Yirik, Tel Aviv’in normalleşme döneminde bile ilişkileri güvenlik ekseninden ele alacağının akıldan çıkarılmaması gerektiğini hatırlatıyor: “Eski ABD Dışişleri Bakanı, duayen siyaset bilimci Henry Kissinger, İsrail’in dış politikasının olmadığını, meseleleri sadece güvenlik politikası çerçevesinden ele aldığını söyler. İsrail’de bugün durumun pek değiştiği söylenemez.”
   </p>
   <p>
    Arap dünyasının yumuşak karnı sayılan Filistin meselesinin Türkiyesiz çözülme ihtimali hayli düşük. İsrail ve ABD, Filistin sorununu Türkiye gibi makul ortakla çözüme taşıyabileceğini hesap ediyor. İsrail, Türkiye’nin Hamas üzerinde etkili olmasından rahatsız da değil. Zira Türkiye’nin olmaması hâlinde İran etkinliğini artırıyor. Tam bu noktada normalleşme sürecinin önündeki hayati tehdit ortaya çıkıyor. İsrail özür dilerken Türkiye’den Hamas’ın saldırılarını frenlemesi konusunda yardımcı olmasını istiyor. Ablukayı da saldırıların devam etmemesi şartıyla kaldırıyor. Bu dönemde Gazze’den bir saldırı gelirse süreci yaralaması işten bile değil.
   </p>
   <p>
    <strong>
     Temkinli ilişkiler dönemi
    </strong>
   </p>
   <p>
    Salih Bıçakçı, normalleşmeden negatif etkilenen İran’ın Gazze’deki bağlantılarını kullanarak böyle bir saldırıyı körükleyebileceğini ifade ediyor. İran dinî lideri Ali Hamaney’in son dönemde artan İsrail tehditlerine dikkat çekiyor. Mehmet Okur da İran’ın önünde iki yol bulunduğunu, bunlardan birinin Ankara ile ilişkileri artırıp Türkiye-İsrail yakınlaşmasını yavaşlatmak, diğerinin de direkt cephe almak olacağını ifade ediyor: “Eğer İran zor yolu seçerse, Türkiye bunun etkisini Irak, Suriye ve PKK üzerinden hissedecektir.”
   </p>
   <p>
    Aksiyon’a konuşan uzman ve yetkililerin birleştiği nokta Türk-İsrail ilişkilerini tamir döneminin uzun soluklu olacağı yönünde. Yeni dönemde, her iki taraf faydasına gördüğü birlikteliği sessizce yürütme niyetinde. Bölge merkezli yeni jeopolitik gelişmeler iki ülkeyi yakın stratejik ilişkiler kurmaya mecbur edebilir. Ancak bu eskisi kadar göz önünde olmayacak. Uzun vadede askerî işbirliği ve savunma işbirliğinin, istihbarat paylaşımının artacağını öngörenler de var. Bir yetkili, Ankara’nın özür diplomasisi sırasında Tel Aviv’den ‘PKK’ konusundaki rahatsızlığını da aktardığını vurguluyor. Yeni dönemde İsrail bu konuda da Türkiye’ye destek verebilir.
   </p>
   <p>
    Son tahlilde Türkiye, gerek bölgedeki varlığını gerekse ABD ile ilişkilerini sağlamlaştırdı. Filistin, Suriye gibi bölge meselelerinde öne çıkma fırsatı yakaladı. Doğu Akdeniz’deki tasvip etmediği enerji kaynakları araştırma sürecine dâhil olma kapısını açtı. Her şeyden önemlisi üç yıl önce kaybettiği arabuluculuk rolüne yeniden soyundu.
   </p>
   <h3>
    <span>
     <strong>
      Kriz adım adım derinleşti
     </strong>
    </span>
   </h3>
   <p>
    <strong>
     Aralık 2008, Gazze Savaşı (Dökme Kurşun):
    </strong>
    Türkiye, Aralık 2008’de Suriye ile İsrail arasında yarım asırdır süren sorunu çözmek için arabuluculuğa soyundu. Ankara üzerinden dolaylı görüşmelerde mesafe alındı. 22 Aralık’ta Ankara’ya gelen İsrail Başbakanı Ehud Olmert, mevkidaşı Recep Tayyip Erdoğan ile görüşüp 29 Aralık’ta açıklanacak olan anlaşmaya son şeklini verdi. Ankara anlaşmanın ilanını beklerken Tel Aviv 27 Aralık’ta Gazze’ye girdi. 22 gün sürdürdüğü operasyonda çoğu kadın ve çocuk 1133 Filistinliyi katletti, 5 binini de yaraladı. Saldırıyı ‘sırtımdan vuruldum’ diye nitelendiren Başbakan Erdoğan, Olmert’e ciddi tepki gösterdi. Tarih boyu zikzaklı yol alan Türkiye-İsrail ilişkileri büyük bir yara aldı.
   </p>
   <p>
    <strong>
     Ocak 2009, ‘One Minute’ çıkışı:
    </strong>
    İlişkilerde asıl kopuş 30 Ocak 2009’da yaşandı. İsviçre’nin Davos kasabasında düzenlenen Dünya Ekonomik Forumu’nda İsrail Devlet Başkanı Şimon Perez ile aynı panelde bir araya gelen Başbakan Erdoğan, Gazze saldırısını savunup, Türkiye’nin verdiği tepkiyi eleştiren Perez’e ‘Siz öldürmeyi iyi bilirsiniz’ diyerek yüklenip paneli terk etti. İsrail, tarihe ‘One Minute’ diye geçen olayı büyük bir yenilgi olarak algıladı. Bu tarihten sonra Ankara-Tel Aviv hattında kılıçlar çekildi, ilişkilerdeki gerilim arttı.
   </p>
   <p>
    <strong>
     Ekim 2009, Anadolu Kartalları tatbikatı iptal:
    </strong>
    Davos’un ardından İsrail’le yürütülen askerî anlaşmaları mercek altına alan Ankara, ABD, İtalya ve İsrail ile Konya’da 11 Ekim’de düzenlenecek hava tatbikatına Tel Aviv’in katılmasını engelledi. Karara tepki veren ABD de manevralara katılmadı.
   </p>
   <p>
    <strong>
     Ekim 2009, Ayrılık dizisi gerilimi:
    </strong>
    TRT 1’de yayımlanan Ayrılık dizisi Tel Aviv’i gerdi. İsrail askerlerinin Filistinli çocukları hedef alıp, yaşlıları taciz ettiğini yansıtan dizi sonrası dönemin Dışişleri Bakanı Avigdor Liberman Ankara’yı sert bir şekilde eleştirdi. Ancak Türkiye’nin büyükelçiyi geri çekme tahdidi karşısında geri adım atıp özür diledi.
   </p>
   <p>
    <strong>
     Ocak 2010, Alçak koltuk krizi:
    </strong>
    Türkiye Tel Aviv Büyükelçisi’ni küçük düşüren olay One Minute çıkışının birinci yıl dönümünde yaşandı. Kurtlar Vadisi dizisinde geçen bir sahneye tepki vermek amacıyla İsrail Dışişleri’ne çağırılan Büyükelçi Oğuz Çelikkol İsrailli yetkililer karşısında alçak koltuğa oturtulup İbranice aşağılandı, bu hâli görüntülenerek TV’lere servis yapıldı. Ankara’nın ciddi tepkisi üzerine olayın mimarı İsrail Dışişleri Bakan Yardımcısı Ayalon özür dilese de diplomatik ilişkiler geri dönülmez bir yola girdi.
   </p>
   <p>
    <strong>
     Mayıs 2010, Mavi Marmara katliamı:
    </strong>
    31 Mayıs 2010’da Türkiye’den Gazze’ye insani yardım taşıyan sivil Mavi Marmara gemisine uluslararası sularda düzenlediği kanlı baskın yarım asra dayanan iki ülke ilişkilerini en alt seviyeye çekti. Biri ABD vatandaşı on Türk’ün katledilmesinin ardından harekete geçen Ankara, Büyükelçi’yi geri çekip diplomatik teması ikinci kâtip seviyesine indirdi, İsrail Büyükelçisini geri gönderdi. Ayrıca Türkiye ile İsrail arasındaki tüm askerî anlaşmaları askıya alıp saldırıyı BM ile yerel ve uluslararası mahkemelere taşıdı. Doğu Akdeniz’deki seyrüsefer serbestîsi için önlemler aldı. İlişkilerin normalleşmesi için de İsrail’e ‘Özür dileme, kurbanlara tazminat ödeme ve Gazze ablukasını kaldırma’ şartı konuldu.
   </p>
   <p>
    <strong>
     Şubat 2013, Siyonizm eleştirisi:
    </strong>
    Başbakan Tayyip Erdoğan’ın 28 Şubat 2013’te Viyana’da düzenlenen 5. Medeniyetler İttifakı Forumu’nda ‘Siyonizm’i insanlık suçu’ olarak nitelemesine başta İsrail ve ABD’dekiler olmak üzere tüm dünyadaki Museviler tepki gösterdi. Gerilim Erdoğan’ın 21 Mart’taki Hollanda ziyaretinde ‘yanlış anlaşıldığını belirtip, anti-semitizme karşı olduğunu, sadece İsrail’in Gazze politikalarını eleştirdiğini’ ifade etmesi üzerine dindi.
   </p>
   <p>
    <strong>
     Mart 2013, Beklenen özür geldi:
    </strong>
    İsrail Başbakanı Binyamin Netanyahu, Tel Aviv’de bulunan ABD Başkanı Barack Obama aracılığıyla görüştüğü Başbakan Tayyip Erdoğan’a İsrail adına Türk haklından özür dilediğini söyledi. Ankara’nın istediği tazminatları ödeyip Gazze ablukasını kaldıracağını ifade etti. Erdoğan da özrü Türk halkı adına kabul etti. Yaklaşık yarım saat süren telefon görüşmesinin ardından iki ülke ilişkilerinde normalleşme süreci başlamış oldu.
   </p>
   <h3>
    <span>
     <strong>
      “Mavi Marmara Davası kapanmaz”
     </strong>
    </span>
   </h3>
   <p>
    İsrail’den gelen ‘özrün’ ardından İstanbul 7. Ağır Ceza Mahkemesi’nde 5. duruşma aşamasına gelen Mavi Marmara Davası’nın akıbeti merak konusu oldu. Zira özür metninde iki tarafın ‘tazminat/adem-i mesuliyet konusunda anlaşma yapılması hususunda mutabık kaldığı’ ifade ediliyor. Tel Aviv ödeyeceği tazminat karşılığında askerî yetkililere ve istihbarat yetkililerine karşı yürütülen davanın durdurulmasını istiyor. Ankara’nın da bu talebi kabul ettiği anlaşılıyor. İddianamesi İstanbul Cumhuriyet Başsavcılığı’nca hazırlanan davada, dönemin İsrail Genelkurmay Başkanı Rau Aluf Gabiel Ashknazi, Deniz Kuvvetleri Komutanı Eliezer Alfred Marom, İstihbarat Başkanı Amos Yadlin, Hava Kuvvetleri Komutanı Avishay Levi hakkında ‘Canavarca hisle veya eziyet çektirerek öldürme suçuna azmettirmek’ ve diğer suçlardan 9 kez ağırlaştırılmış müebbet hapis cezası isteniyor. Osmangazi Üniversitesi’nden Uluslararası Hukuk Uzmanı Doç. Dr. Cenap Çakmak, özür metni ile yargı sürecinin yeni seyrini şöyle analiz ediyor: “Özür metni siyasi açıdan kabul edilebilir nitelikte. Resmî olarak, açık şekilde ‘özür’ ibaresi bulunuyor. Ancak metne bakarak ‘İsrail’in 9 Türk vatandaşının öldürülmesinden dolayı özür dilediği’ söylenemez. Zira özür, Türk halkından, operasyon sırasında can kaybına, yaralanmalara yol açan hatalar nedeniyle dileniyor. Yani ‘operasyon hataydı’ denilmiyor. Böylece İsrail devleti Mavi Marmara ihlalindeki sorumluluktan kurtulmaya çalışıyor. Devam eden dava konusunda da Türkiye’nin yapabilecekleri sınırlı. Ceza davaları dışındaki davalar düşürülebilir; tazminat davaları örneğin. Mağdurlar, mağduriyetlerinin giderilmesi durumunda ulusal-uluslararası yargı girişimlerini rızalarıyla geri çekebilir. Ancak aynı yol ceza davaları için işletilemez. Ceza davalarında mağdurlar şikâyetlerinden vazgeçseler bile düşmüyor. Yürütme de müdahale edemez. Bu davalarda İsrail devleti değil, ihlali olan bireyler yargılanıyor. Metindeki ‘adem-i mesuliyet’ tabiri ile de İsrail’in devlet olarak sorumlu tutulmayacağı ifade ediyor. Bireysel ve cezai sorumluluk ile bir ilgisi yok. Ceza davaları ancak kanun değişikliğiyle hukuken ortadan kaldırılabilir. Türk vatandaşları tazminat ve mutabakatla yargılama haklarından feragat etse de bu durum İsrail askerlerinin cezai sorumluluğunu ortadan kaldırmıyor. Teoride evrensel yargı yetkisini kanunlaştırmış her devlet Mavi Marmara saldırısındaki bireysel sorumluluğu kovuşturabilir. Şikâyet veya başvuruya ihtiyaç da yok. Bir Belçika mahkemesi Sabra ve Şatilla katliamını yargıya taşımıştı. Dolayısıyla Türkiye, İsrail’i devlet olarak sorumlu tutma girişiminde bulunmayacağını taahhüt etse bile bu diğer ülkelerin benzer girişimlerde bulunma haklarını ellerinden almaz. Ancak şu ana kadar böylesi bir girişim işareti olmadığı için Türkiye’nin mutabakat ile bu garantiyi vermiş olması İsrail’i fiilen sorumluluktan kurtarmış oluyor. Bireysel sorumluluk  ise her halükârda baki kalıyor. Diğer taraftan uluslararası mahkemelerde İsrail’i mahkûm ettirmek hem sistem hem de güçlü lobileri düşünüldüğünde çok düşük bir ihtimal.”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 04 April 2013, 14:27
> Çocukluğumuzdan hep Yahudilerin kendilerini “üstün millet" olarak gördüklerini dinleyerek büyüdük. İsrail'in özür dilemesini garip, sürpriz veya Türk diplomasisinin zaferi olarak niteliyoruz. Ortada zafer yok, İsrail'in yapmış olduğu çok berbat bir hata var. Marmara Gemisine o şekilde çıkarma yapmak...

Kaynak: [www.aksiyon.com.tr](http://aksiyon.com.tr/aksiyon/haber-35202-israil-ne-zaman-ozur-dileyecegini-bilir.html), [web.archive.org (arşiv bağlantısı)](http://web.archive.org/web/20130601081207/http://aksiyon.com.tr/aksiyon/haber-35202-israil-ne-zaman-ozur-dileyecegini-bilir.html)
