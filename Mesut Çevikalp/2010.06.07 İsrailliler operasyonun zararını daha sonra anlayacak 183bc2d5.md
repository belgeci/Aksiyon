# İsrailliler operasyonun zararını daha sonra anlayacak

*Mesut Çevikalp 2010.06.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrailli Prof. Dr. Dror Ze’evi, yaşananların zamanla anlaşılacağını, bu hâlin bile hükûmeti Gazze politikalarını değiştirmeye sevk edeceğini söylüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     31 Mayıs sabahı açık sularda yaşanan kanlı müdahalenin İsrail’e dönük sonuçları da var elbette. 1 Nisan 2009’da Likud lideri Binyamin Netanyahu liderliğinde kurulan aşırı sağ koalisyon hükûmetinin onca skandal uygulamalarına rağmen belki de bardağı taşıran damla Mavi Marmara’ya düzenlenen kanlı baskındı. Baskının ülkede gerçekleştireceği değişim, İsrail basınınca tartışılmaya başladı bile. Biz de İsrail halkının olaya yaklaşımını, 31 Mayıs’ın getireceği muhtemel siyasi gelişmeleri ve gelecekte iki ülkenin oturacağı noktayı İsrail’deki Ben Gurion Üniversitesi’nden Prof. Dr. Dror Ze’evi ile konuştuk. Orta Doğu üzerine çalışan tarihçi Ze’evi, olayın vahametinin sonraki günlerde daha net anlaşacağını, bu hâliyle bile hükûmeti Gazze politikalarını değiştirmeye sevk edeceğini söylüyor.
    </p>
    <p class="MsoNormal">
     Prof. Dr. Dror Ze’evi, operasyonun hükûmete halk desteğini orta-uzun vadede etkileyeceğini, geniş kitlelerin ortaya çıkacak yeni bulgularla operasyonun tepeden tırnağa bir fiyasko olduğunu anlayacağını düşünüyor: “İlk başta halkın büyük kısmı bayrakları alarak sokaklara döküldü. Bu insanların terörist olduğunu ve İsrail askerlerine acımasızca saldırıldığını düşünüyorlardı. Ama bir süre sonra, daha fazla detay ortaya çıktığında operasyonun tepeden yanlış yönetilmiş bir fiyasko olduğunu anlayacaklar. 2006 Lübnan Savaşı’nda, 2009’da hükûmeti sarsan Dökme Kurşun Operasyonu’nda (Gazze’ye yönelik) olduğu gibi, bu olay da koalisyon üzerinde ciddi bir etkiye yol açacak. Önceden de olduğu gibi ilk güdü, hükûmeti ve politikayı savunmak olacak. Ancak insanlar daha sonra olayın ne kadar zararlı olduğunu anlayacak.”
    </p>
    <p class="MsoNormal">
     Henüz net olarak görülmese de baskının hükûmetin özelde Gazze, genelde de Filistin politikalarını değişime zorlayacağını söylüyor, Ze’evi: “Bu hadise, şu anki durumun savunulamaz olduğunu ve bazı şeylerin değişmesi gerektiğini açıkça gösteren diğer olaylara eklenecek. An itibariyle İsraillilerin çoğu bir alternatifin olmadığına inanıyor; ama benim bakanların ve uzmanların değişiklikleri çoktan formüle ettiklerinden şüphem yok. Ama yine de Gazze ablukası, esir asker Gilad Şalit konusu tutuklu değişimiyle çözülene kadar kalkmayacak. Belki bu operasyon Şalit konusundaki tıkanıklığı aşma konusunda hükûmeti cesaretlendirir ve kuşatma parametrelerinde değişiklik yapılmasına yol açar.”
    </p>
    <p class="MsoNormal">
     Ze’evi’ye İsrail’in Türkiye’nin taleplerini karşılayıp karşılamayacağını soruyoruz. Devletin bazı adımları atacağını ancak sorumluları cezalandırmaktan kaçınacağını belirtiyor: “İsrail, muhtemelen kayıpların ailelerine tazminat ödemek isteyecek. İlk başta uluslararası soruşturma istemedi; ancak uluslararası baskı altında bu duruşu değişebilir. İsrail sorumluları cezalandırmayı kesinlikle kabul etmeyecek; çünkü bu, devlet merkezli bir operasyon. Açık bir şekilde hükûmetin emriyle ve onayıyla yapıldı.”
    </p>
    <p class="MsoNormal">
     Bu noktada İsrail ordusunun bu denli ağır bir operasyona hazırlanmadığını, gemiyi ele geçirmede başarılı olamayınca durumun değiştiğini aktarıyor: “İsrail’in bu sonucu istediğini düşünmüyorum. Hükûmet ve askerî komuta hızlı ve etkili bir komando saldırısıyla kansız bir şekilde gemiyi ele geçirmek istedi. Ancak gemideki insanlar buna hazırlıklı olduğu için askerler başarısız oldu. İsrail’in istihbarat bilgisi eksikti ve operasyon planlaması tamamen yetersizdi. Askerler, aptal paint-ball silahları ve şok bombalarıyla silahlanmışlardı. Bunun yanında kişisel korunmaları için tabancaları vardı. Hayatlarını tehdit edebilecek şeylerle karşılaştıklarında gerçek mermi kullanmaya başladılar.”
    </p>
    <p class="MsoNormal">
     Türkiye’ye tüm dünyadan gelen destek, İsraillileri şaşırtmamış. Ze’evi, en başından beri İsrail’de bir ‘savaş kaybetme’ hissinin varlığından söz ediyor: “Türkiye’ye dünya çapında verilen destek İsrail’i şaşırtmadı. İsrail’de savaşın kaybedildiği hissi var. ‘ABD haricinde kimse bizi anlamıyor düşüncesi’ hâkim. Bu açıdan çok az kişi uluslararası kamuoyunun tepkisine şaşırdı. Birçok kişi de İsrail’in halkla ilişkilerinin ve diplomatik kanallarının, operasyon öncesinde ve esnasında tamamen etkisiz olmasından dolayı düş kırıklığı yaşıyor.”
    </p>
    <p class="MsoNormal">
     İlişkilerin geleceğini soruyoruz tarihçi Prof. Dr. Dror Ze’evi’ye. Yakın gelecek adına pek iyimser değil: “Türkiye-İsrail ilişkileri yeniden normalleşebilir mi? Bunun cevabını vermek çok zor. İkili ilişkiler tüm zamanların en düşük seviyesinde. Normalleşmek için her iki tarafın da iyi niyetine ihtiyaç var. İsrail hükûmeti ve halkın büyük kısmı Türkiye ile iyi ilişkiler istiyor. Türkiye’nin İsrailli turistler için çok popüler bir güzergâh olduğu biliniyor. Türkiye ayrıca İsrail ekonomisi için de çok önemli. Bu açıdan top Türkiye’de. O ne zaman ilişkileri geliştirmeye karar verirse, karşısında istekli bir İsrailli ortak görecek. Ancak yine de hükûmet Gazze politikasını değiştirmeye isteksiz. Diğer bölgesel konular göz önünde bulundurulursa, daha iyiye doğru bir değişim yakın gelecekte muhtemel gözükmüyor.”
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A6C9C12318EC0260D15C20E836B7B039?newsId=26940), [web.archive.org (arşiv bağlantısı)](http://web.archive.org/web/20120831092327/http://www.aksiyon.com.tr:80/aksiyon/newsDetail_getNewsById.action;jsessionid=A6C9C12318EC0260D15C20E836B7B039?newsId=26940)
