# Süper tankerden ani manevra beklenmez!

*Mesut Çevikalp 2013.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin Pekin Büyükelçisi Murat Salim Esenli, Çin’de yaşanan dönüşümü, ortaya çıkan yeni ticari ve siyasi fırsatları değerlendirdi.
  </font>
 </div>
 <div id="newsText">
  <font class="detail-text">
   <p>
    Tarih, 5 Ağustos 1971… Paris’te bir araya gelen iki yabancı diplomat tarihî bir belgeye imza atıyor. Ortak tarihleri bin yıl öncesine uzanan, son 200 yılda birbirinden kopmuş iki devlet yeniden birbirini tanıma kararı alıyor. Türkiye adına dönemin Paris Büyükelçisi Hasan Esat Işık’ın, Çin adına da mevkidaşı Huang Zhen’in imza attığı diplomatik ilişkilerin kurulmasına dair ortak bildiri, 42. yılına giren ilişkilerin temeli niteliğinde. Bu tek sayfalık bildiri, bugün Türk Sefareti’nin hemen girişindeki duvarda sergileniyor. Türkiye’nin Pekin Büyükelçisi Murat Salim Esenli ile yapacağımız görüşme öncesinde tarihî anlaşmayı inceleme fırsatı buluyoruz. 51 yaşındaki Esenli, Çin’e atanan 13. büyükelçi. 2009’dan bu yana Pekin’de bulunan Esenli ile iki ülke ilişkilerinin seyrini, Çin’in geleceğini ve oluşturduğu fırsatları konuştuk.
   </p>
   <p>
    <strong>
     -Çin, bizimle ilişkisini nasıl konumlandırıyor?
    </strong>
   </p>
   <p>
    Türkiye ile ilişkilerini ‘stratejik’ addediyorlar. Türkiye ile iletişim ve eşgüdümü artırmanın yanında, ortaklık alanlarını genişletmeyi arzu ettiklerini, böylece Çin-Türkiye ‘Stratejik Ortaklığı’nı derinleştirmeyi hedeflediklerini söylüyorlar.
   </p>
   <p>
    <strong>
     -İvmeyi neye borçluyuz?
    </strong>
   </p>
   <p>
    Çin, Türkiye’ye çok boyutlu bakıyor. Türkiye’yi sadece Avrupa, Orta Asya veya Ortadoğu’ya sıçrama taşı olarak görmüyor. Yüzyıllar önce Asya’da birlikte yaşadığı, sonradan uzaklaşan komşusu olarak nitelendiriyor. Aradaki kopukluktan yakınırcasına Türkiye’den ‘uzak komşu’ diye bahsediyorlar. Türkleri kendileriyle özdeşleştiriyorlar. Benzer sorunlarla yüzleştiğimizi, çözümünde birlikte çalışabileceğimizi hesap ediyorlar. Güven duyuyor, tecrübelerimizden istifade ediyorlar.
   </p>
   <p>
    <strong>
     -Hangi konuda?
    </strong>
   </p>
   <p>
    ‘Yumuşak karnı’ diye nitelendirilen ‘Sincan-Uygur Özerk Bölgesi’ni Türkiye üzerinden kalkındırıyor, dünyaya açıyor. Ankara da destekliyor bunu. İnisiyatif 14 yıl aradan sonra 2009’da Çin’e gelen cumhurbaşkanımız Abdullah Gül’ün ziyaretiyle alındı. 2010’da başbakanımız Tayyip Erdoğan Çinli mevkidaşıyla stratejik anlaşmalara imza attı. Sincan-Uygur’un kalkınması stratejik işbirliği çerçevesine dahil edilip birlikte çalışma inisiyatifi oluşturuldu. Çin, Sincan-Uygur’u Türkiye’nin doğu sorunuyla özdeşleştiriyor. Bölgenin kalkınmasında Ankara’nın kazanımlarını kullanmak istiyor.
   </p>
   <p>
    <strong>
     -Ankara’nın katkısı ne?
    </strong>
   </p>
   <p>
    Türk iş adamlarını bölgeye yönlendiriyor. Uygurlar da Türkiye ile ticaret yapmaya başladı. Türk Hava Yolları, Uygurları Pekin üzerinden dünyaya bağladı. 4 yıl zarfında 10 defa ziyaret ettim, her seferinde daha kalkınmış, daha istikrarlı gördüm. Bunda Türkiye’nin katkısı büyük elbette.
   </p>
   <p>
    <strong>
     -Türkiye’deki algı tam değişmedi sanırım.
    </strong>
   </p>
   <p>
    Maalesef Türk kamuoyunun ağırlığı Çin’i, Uygur’u Batı kaynaklarından okuyor. İşlenmiş, yönlendirilmiş metinlerden… Hâlbuki mevcut durum çok farklı. Sincan’da radikal, eylemci gruplar var ama çok marjinal boyuttalar. Eylem, çatışma neredeyse bitti. Pekin artık Batılı diplomatları Sincan-Uygur Özerk Bölgesi’ni ziyaret etmeye teşvik ediyor.
   </p>
   <p>
    <strong>
     -Sincan-Uygur bölgesinin normalleşmesi ikili ilişkilere nasıl yansıyor?
    </strong>
   </p>
   <p>
    Pozitif yansıyor. İki taraf da ilişki alanlarını genişletmeye çalışıyor zaten. Türkiye, ortak ticaret hacmini 2015’te 50, 2020’de 100 milyar bandına çıkarmak istiyor. Pekin de destekliyor bunu. Çünkü potansiyel var.
   </p>
   <p>
    <strong>
     -Ticarette ağırlıklı tek taraflı işliyor ama!
    </strong>
   </p>
   <p>
    Ortak ticaret hacmi 21 milyar dolar civarında. Bunun 18 milyarı Çin’in hanesine yazılıyor. 3 milyarı Türkiye’nin. İhracatın ithalatı karşılama oranımız 4 yıl önce yüzde 7-8 arasındaydı. Bugün yüzde 12-13’e çıktı. Çin açığı farklı sektörler üzerinden kapatma çabasında.
   </p>
   <p>
    <strong>
     -Ne gibi sektörler?
    </strong>
   </p>
   <p>
    Devlet kuruluşlarını ve özel kuruluşları Türkiye’ye yatırıma sevk ediyor. Türkiye’den gelen projelere finansman sağlıyor. Bazı önemli Türk şirketlerin hisselerini alıyor. Üçüncü piyasalardan Türkiye’nin çıkardığı hazine bonolarını alıyor. Türkiye’den yatırıma gelen özel sektöre teşvik sunuyor. Kültür gibi yeni ilişki alanlarında iletişim projeleri yürütüyor.
   </p>
   <p>
    <strong>
     -Çin, Türkiye’ye kültür üzerinden mi giriyor?
    </strong>
   </p>
   <p>
    Geçen yıl Türkiye’de ‘Çin Kültür Yılı’ ilan etiler. Kapsamlı etkinlikler düzenlediler. Bu yıl Türkiye ‘Çin’de Türk Kültür Yılı’nı düzenliyor. Amaç halkları birbirine yaklaştırmak. Yılbaşında ekranlara taşıdığımız Anadolu Ateşi gösterisini 1 milyar Çinli izledi. Türkiye Devlet Opera ve Bale sanatçıları Pekin’de sahne aldı. Cumhurbaşkanlığı Senfoni Orkestrası gelecek. Ayrıca 100 Çinli entelektüeli Türkiye’ye götürüyoruz.
   </p>
   <p>
    <strong>
     -100 entelektüel projesini biraz açar mısınız?
    </strong>
   </p>
   <p>
    Fikir, Türk-Çin Sanayici İş Adamları Derneği’nden (TÜÇSİAD) çıktı. Turizm Bakanlığımız da destek verdi. Çinli entelektüelleri yıl boyunca gruplar halinde Türkiye’ye götürüp muhataplarıyla görüştüreceğiz. 3. grup gidip döndü. Döndükten sonra Türkiye hakkında çok güzel yazılar yazdılar. Proje tamamlandığında Türkiye’nin Çin’de tanıtımını bizzat Çin’in önde gelen isimleriyle yapmış olacağız.
   </p>
   <p>
    <strong>
     -Türkiye’ye ilgi nasıl?
    </strong>
   </p>
   <p>
    Yoğun. Çinliler Türk kültürünü yabancı görmüyor, yakın buluyor. Biz Asya’dan Anadolu’ya yerleşmişsek de İpek Yolu üzerinden Pekin-İstanbul hattı diri tutulmuş, fikir, mal ve kültür transferi sürmüş. Geçmişte kız alıp vermiş bu iki millet. Ancak son iki asırda taraflar dış faktörler sebebiyle içine kapanınca bağlar kopmuş. Şimdi kopan bağlar yeniden canlandırılıyor.
   </p>
   <p>
    <strong>
     -İpek Demir Yolu Projesi bu çabanın somut yüzü olsa gerek?
    </strong>
   </p>
   <p>
    İpek Yolu aslında dünden bugüne farklı güzergâhlarla işliyordu. Türkiye ile Çin bunu tarihî güzergâhına taşıma kararı aldı. Proje işliyor, Pekin-Urumçi hattı bitmek üzere. Ardından Urumçi-Hazar-Türkiye-Avrupa hattı ele alınacak. Böylece tarihî rota diriltilecek.
   </p>
   <p>
    <strong>
     -İpek Yolu’nun canlanması ticareti artırır.
    </strong>
   </p>
   <p>
    Şüphesiz. Ancak dikkat etmemiz gereken hususlar var. Çin’e gelip bir konteyner mal alarak geri dönme dönemi kapandı. Aynen Fransız, Alman iş adamları gibi Çin’e yerleşerek girmeliyiz. Pazarını, damak tadını, ambalaj tercihini bilerek hareket etmeliyiz. Çin pazarında Türk iş adamına, marka ve ürünlerine karşı negatif bir algı yok. Hatta ilgi var. Ama Çin kültürünü, alışkanlıklarını ve piyasasını incelemeden yapılan ticari teşebbüsler akim kalıyor.
   </p>
   <p>
    <strong>
     -Yerleşip başarılı olan Türk firmalar var mı?
    </strong>
   </p>
   <p>
    Var elbette. Aksa Jeneratör, Beko, Vestel buraya yerleşip alanında hızla ilerleyen Türk firmalarından. Farklı sektörlerde yaklaşık bin Türk firması Çin’le aktif şekilde çalışıyor. Yüzde 30’u ofis açmış durumda. İş adamlarına Çin’e yerleşip Çinlilere buradan mal satmalarını öneriyoruz. Zira buraya özgü üretim yapmamız lazım. İş adamlarımız “Her Çinliye bir limon satsam köşeyi dönerim” düşüncesiyle gelmemeli!
   </p>
   <p>
    <strong>
     -Türklere ne tür teşvikler var?
    </strong>
   </p>
   <p>
    Urumçi’nin 48 kilometre kuzeyinde bir alan sanayi-teknoloji-kalkınma bölgesi ilan edildi. Burada Türkiye’ye 66 dönümlük alan ayrıldı. Bomboş duruyor. Buraya yatırım istiyorlar. Gıda, tekstil, endüstri, süt ve et ürünleri için çok uygun. Üstelik kira, elektrik ve personel sigorta giderleri konusunda ciddi teşvikler var.
   </p>
   <p>
    <strong>
     -Halkın alım gücü var mı?
    </strong>
   </p>
   <p>
    Alım güçleri 5 yılda katlanarak arttı. Ortalama kişi başı millî gelir 5 bin doları aştı. Bazı şehirlerde 10 bin doları buluyor. Yurtdışında, yurtiçinde para harcıyorlar artık.
   </p>
   <p>
    <strong>
     -Çin’i dünyada güçlü kılan unsurular neler?
    </strong>
   </p>
   <p>
    Ana unsur nüfusu. 1 milyar 370 milyonluk nüfus ve ülkenin kendi içinde aldığı her karar dünyayı etkiliyor. Her aile sadece bir dilim fazla ekmek tüketse küresel buğday fiyatları hemen iki katına çıkar. Bir gün üretimi durdursa dünya ekonomisi sarsılır. Çin’in bu nüfusu istikrar içinde tutması bile dünya için büyük bir kazançtır!
   </p>
   <p>
    <strong>
     -Demokrasisi, insan hakları uygulamaları eleştiriliyor.
    </strong>
   </p>
   <p>
    Çin’in kendine özgü demokrasi, ekonomi anlayışı var. Eksikleri olabilir. Çin devasa yapısıyla ‘Süper Tanker’. Ondan ani manevra yapmasını bekleyemezsiniz. Eğer buna zorlarsanız karaya oturur. O zaman taşıdığı yanıcı madde tüm dünyayı yakar!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35802-super-tankerden-ani-manevra-beklenmez.html), [web.archive.org (arşiv bağlantısı)](http://web.archive.org/web/20130705184843/http://www.aksiyon.com.tr:80/aksiyon/haber-35802-super-tankerden-ani-manevra-beklenmez.html)
