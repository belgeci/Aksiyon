# Ruslar Suriye’de pist inşa ediyor

*Mesut Çevikalp 2015.09.21*

<div class="pNewsDetailMainContent" itemprop="articleBody">
 <p>
  İngiliz Times gazetesi, Rusya’nın Suriye’nin liman kenti Lazkiye’de yeni bir pist inşasına giriştiğini yazdı. Gazete, Suriye İnsan Hakları Gözlemevi’ne dayandırdığı haberinde, Rusların pisti dev kargo uçaklarının rahat inebilmesi için inşa ettiğini, aynı gerekçeyle bölgedeki iki havaalanını da genişlettiğini kaydetti. Yerel kaynaklar, ağır silahlı Rus güvenlik birimlerinin yerli personeli inşaat alanından uzak tuttuğunu, pist alanında asfaltlama çalışmalarının hızlı şekilde ilerlediğini kaydetti. Yeni pistin yanında dev depoların da inşa edildiği aktarıldı. Haberde, Amerikan yönetimince, Rusya’nın Suriye rejimine gelişmiş SA-22 uçaksavar füzeleri verdiğinin, yüzlerce Rus deniz piyadesini Lazkiye’ye gönderdiğinin tespit edildiği belirtildi. Geçen hafta Rusya Dışişleri Bakanı Sözcüsü Mariya Zaharova, Moskova’nın eski askerî anlaşmalar çerçevesinde Suriye’ye silah, askerî teçhizat ve uzman personel desteği verdiğini kabul etmişti.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/ruslar-suriyede-pist-insa-ediyor_552315), [web.archive.org (arşiv bağlantısı)](http://web.archive.org/web/20151001130217/http://www.aksiyon.com.tr/karakutu-dunya/ruslar-suriyede-pist-insa-ediyor_552315)
