# Pakistan'da demokrasi için ordu göreve!

*Mesut Çevikalp 2007.11.19*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Büyük çalkantılara sahne olan Pakistan’da karizmatik ve şaibesiz bir sivil lider ortaya çıkmadığı takdirde ülkenin yönünü demokrasiye çevirme görevi büyük ölçüde Pervez Müşerref’e, yani orduya düşecek gibi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071125114652im_/http://www.aksiyon.com.tr/resim/676/60.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Beyaz Saray’daki tarihî 5 Kasım zirvesinin ‘sürpriz’ konusunu iki gün öncesine kadar kimse tahmin edemezdi. Başbakan Recep Tayyip Erdoğan ve ABD Başkanı Bush, 3 Kasım’da olağanüstü hal ilan edilen Pakistan’daki kritik durumu başlı başına bir gündem maddesi olarak ele aldılar. Peki Asya’nın bu ‘eksen’ ülkesini hem Türkiye hem de ABD için bu kadar önemli kılan neydi? 160 milyonluk kardeş Pakistan’da yaşananların arka planında neler var? 60 yıllık tarihinde 5 askerî müdahale yaşayan çilekeş ülke nereye gidiyor? Pakistan, orta-uzun vadede nasıl düze çıkabilir?
   <br>
    <br>
     Pakistan’daki istikrarsızlığın tohumları Hindistan’dan bağımsızlığını kazandığı 1947’de atılmıştı aslında. Ülkenin karmaşık etnik yapısı ve Hindistan’la yaşanan Keşmir sorunu, bunun en önemli iki sebebi olacaktı. Başta İngiltere olmak üzere bazı “dış” faktörler de ülkenin bir türlü düze çıkamamasına yol açacaktı. Güney Asya’nın “merkez ülkesi”ni kimse “kendi başına” bırakmak istemeyecek, bu zor coğrafyanın kendine özgü şartları Pakistan ordusunu sürekli başrolde tutacaktı. Demokrasi kültürünün zayıflığı, alternatifsizlikten de beslenecek; ilerleyen yıllarda ülkeyi peşinden sürükleyecek şaibesiz, karizmatik bir ‘sivil’ lider çıkmayacak, çıkamayacaktı maalesef.
     <br/>
     <br/>
     ADİL VE ÖZGÜR SEÇİM ŞARTI
     <br/>
     <br/>
     8 yıl önce kansız darbeyle yönetime el koyan Türkiye dostu General Pervez Müşerref, Yüksek Mahkeme’nin kendi devlet başkanlığını geçersiz sayacağını öğrenince olağanüstü hal ilan ederek 34 yıllık anayasayı askıya aldı. Muhaliflerin de gözaltına alınması, ülkedeki tansiyonu iyice yükseltirken demokrasi bir kez daha sekteye uğramış oldu. Dünyanın gözünün çevrildiği Pakistan çalkalanırken, Müşerref demokrasi adına yeni bir umut daha veren açıklamayı yaptı: “Ben de demokrasi istiyorum. Yakında üniformamı bırakacağım; şubattaki genel geçimler ocak ayı başında yapılacak. Ben diktatör değilim.”
     <br/>
     <br/>
     Frontline Dergisi Yayın Editörü, Hindistanlı yazar Dr. John Cherian, Müşerref’in bu adımları uluslararası tepkiler üzerine attığını iddia ediyor. Genel seçimlerin önümüzdeki yılın başında düzenleneceğini öngören Cherian çekincesini de koyuyor: “Sert kanunlar kaldırılmadığı ve Müşerref askerî üniformayı çıkarmadığı müddetçe adil ve özgür seçimler gerçekleştirilemez. Son seçimler, ordu tarafından manipüle edilmişti.”
     <br/>
     <br/>
     “Müşerref, 1999’dan beri üniformasını çıkartacağını söylese de bunu yapmadı.” diyen Güney Asya Stratejik Araştırmalar Merkezi (GASAM) Başkanı Ali Şahin ise “demokrasi baskısı” yapan ABD’nin her halükarda Müşerref’ten vazgeçemeyeceğini vurguluyor: “Çünkü Müşerref demek ordu demek; ordu demek de Pakistan demek.” ABD Dışişleri Bakanı Condoleezza Rice’ın sözleri de bütün bunları teyit eder mahiyetteydi aslında: “Müdahale bizde bir düş kırıklığı oluşturdu. Ama kimse bizden terörizmle ilgili kaygıları göz ardı etmemizi beklemesin.”
     <br/>
     <br/>
     “BUTTO KARTI” TUTAR MI?
     <br/>
     <br/>
     Washington için, terörizmle mücadelenin yanı sıra Rusya ve Çin gibi ülkelere karşı önemli bir üs vazifesi görüyor Pakistan. Ülkedeki sivil-demokrasinin ve liderlerin durumu ise içler acısı. GASAM Başkanı Şahin, “ABD ve demokrasi” parantezindeki gidişatı şöyle özetliyor: “Müşerref’in ABD ile ittifak halinde yürüttüğü terörle mücadele operasyonlarını Benazir Butto gibi bir sivil lider yürütse, ilk seçimde iktidarını kaybederdi.”
     <br/>
     <br/>
     Kendi partisinin bile Butto’dan memnun olmadığını vurgulayan John Cherian ise “ABD-Müşerref” ilişkisine daha şüpheci bakıyor; çünkü burada bir başka dünya aktörü devreye giriyor: Hindistan. Hindistan’ın son yıllarda ABD’ye yaklaşması, Washington nezdinde bu ülkenin stratejik puanını nispeten azaltıyor. Hindistanlı yazar Cherian, kendi ülkesinin de ABD-Müşerref ittifakına temkinli yaklaştığını vurgulayarak, “Hindistan da, ABD’nin eninde sonunda Müşerref’i görevinden edip, yeni bir demokratik cephe açacağına inanıyor.” iddiasını ileri sürüyor.
     <br/>
     <br/>
     Asian Age, Deccan Chronicle ve The Telegraph İndia gazeteleri yazarı Hindistanlı Nihal Singh, bu yaklaşımı “Butto kartı” yorumu ile güçlendiriyor: “ABD-Pakistan ittifakı sıkıntıya girdi. ABD, terörizmle savaşta Müşerref’ten eskisi kadar destek alamıyor. Bundan dolayı Butto kartını gündeme getirdi.” Ancak bu noktada unutulmaması gereken bir gerçek var: Siyasete dönme çabasındaki Navaz Şerif ile Benazir Butto’nun çok sayıda yolsuzluk davasının bulunması, onlara yönelen umutları zayıflatıyor.
     <br/>
     <br/>
     DIŞ MÜDAHALELER VE EĞİTİMSİZLİĞİN SONUCU…
     <br/>
     <br/>
     Pakistan’da bir türlü gündemden düşmeyen etnik-mezhebî çatışma potansiyeli, dış müdahalelere de çanak tutuyor. GASAM Başkanı Ali Şahin, Hindistan Gizli Servisi’nin 1948 yılından beri ülkede özel operasyonlar yürüttüğünü ileri sürüyor. Şahin, “Özellikle mezhep çatışmasını tetikleyecek operasyonlar düzenliyorlar. Son dönemlerde bazı cami ve mescit bombalamalarında bu servisin parmağı var.” iddiasında bulunuyor. Hindistanlı yazar Dr. Cherian da, siyasi olarak ABD’ye yaklaşan Pakistan’ın kendisini bir şiddet girdabının içinde bulduğunu söylüyor: “1970- 80’lerde, Ruslara karşı savaşmak için dünyanın dört bir yanından gelen mücahitler Pakistan’a şiddet kültürü aşıladı. Hindistan, Pakistan’ın istikrarsızlığından rahatsız değil, Keşmir geri plana itiliyor çünkü. Fakat uzun vadede, eğer Pakistan çökerse Hindistan kendini ateşin içinde bulur.”
     <br/>
     <br/>
     İstikrarsızlık ve etnik çeşitlilik bir yana, özellikle toprak reformunun yapılamamasından dolayı varlıklarını sürdüren “toprak ağalarının” siyasete müdahalesi de Pakistan yönetimini zorluyor. 4 farklı etnik eyalet bünyesinde birçok farklı mezhebi ve feodal geleneği barındırmaya çalışan Pakistan’da “çatışma kültürü” maalesef azımsanamayacak kadar etkili. Üçte ikisi okuryazar olmayan ülkedeki “eğitimsizlik” sorunu, söz konusu kültürün ana tetikleyicilerinden. Bu noktada, Türk müteşebbislerin dünyanın dört bir yanındaki eğitim faaliyetleri bir kat daha önem kazanıyor. 10 yıldan beri Pakistan’da gönüllü eğitim hizmeti veren Pak-Türk Okulları da ülkede toplumsal barış için canla başla çalışıyor. Pakistan’da efsaneleşen bu kurumlar, 14 okulda 300 öğretmenle, yaklaşık 3000 seçkin öğrenciye eğitim veriyor. Türkiye-Pakistan Dostluk Derneği Başkanı, AK Parti Milletvekili Burhan Kayatürk, “Ne yazık ki ülkede bir şiddet havası var; ama bu kendi halkından kaynaklamayan bir durum. Bunun farkında olmak, halkı sokaklara döken perde arkasındaki güçleri görebilmek lazım.” diyor. İçinden bir türlü çıkılamayan kargaşa havasına rağmen Mevlana’nın Pakistan’da çok sevildiğine işaret eden Kayatürk, medeniyetlerarası barışın simgesi olan Mevlana’ya olan sempatinin bile iç barış ve demokrasi adına ülkede “geleceğin teminatı” olduğunu vurguluyor: “Mevlana hoşgörüsü iliklerine kadar işlemiş olan Pakistan halkı özünde barış ve uzlaşma yanlısıdır.”
     <br/>
     <br/>
     İPLER ORDUNUN ELİNDE
     <br/>
     <br/>
     Pakistan’ın iç dinamikleri dikkate alındığında, ülkenin yönünü demokrasiye çevirme görevi büyük ölçüde Müşerref’e, yani orduya düşüyor. Müşerref’in ay sonunda genelkurmay başkanlığını bırakabileceğini deklare etmesi bu açıdan oldukça önemli. Muhalefetle birlikte çalışma kapısını kapatmayan Müşerref yönetiminin, genel seçimler öncesi kurulacak geçici hükümetle ilgili çalışmaları da son aşamaya geldi. Türkiye-Pakistan Dostluk Derneği Başkanı Burhan Kayatürk, General Müşerref’in Genelkurmay Başkanlığını bırakarak halihazırda yaşanan rejim sorununu çözeceğini öngörüyor. Kayatürk, ülkede Turgut Özal ve Recep Tayyip Erdoğan gibi birleştirici sivil lider ihtiyacının had safhada olduğunu da vurguluyor.
     <br/>
     <br/>
     Müşerref karşıtı ittifak kurarak “Uzun Yürüyüş” başlatan Butto ve çevresindekilerin başarılı olma ihtimali de oldukça zayıf görünüyor. Mevcut liderlerin şaibe taşıması ve ordunun güçlü konumu bunun en büyük iki engeli. Hindistanlı yazar Nihal Singh, son yaşananlara da bakarak Pakistan’da çoğulcu demokrasiye geçmenin kolay olmayacağını söylüyor: “Müşerref sonrası dönem kesinlikle belirsizliklerle dolu.”
     <br/>
     <br/>
     Gelinen noktada kardeş Pakistan’ın düze çıkması için Türkiye’ye de büyük görev düşüyor. “İki millet, tek devlet” gibi olan Türkiye ve Pakistan arasındaki dostluk, Müşerref’in Türkiye’ye olan derin sempatisiyle birlikte düşünüldüğünde Ankara’nın neler yapabileceği daha iyi ortaya çıkıyor. Bush’un Erdoğan’la bu meseleyi görüşmesinin esas sebebi de buydu zaten. Pakistan, Türkiye’ye Amerika’dan çok çok daha yakın; peki Ankara Pakistan’la Amerika kadar yakından ilgilenebiliyor mu?
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=28891), [web.archive.org (arşiv bağlantısı)](http://web.archive.org/web/20071125114652/http://www.aksiyon.com.tr:80/detay.php?id=28891)
