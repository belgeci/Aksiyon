# Havada dijital kuş devri!

*Mesut Çevikalp 2012.06.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İnsansız hava araçlarının (İHA) uçurulması ve operasyonları dışarıdan görüldüğü gibi basit değil. Bir F-16 uçağını 100 kişilik bir ekip uçururken, İHA ekipleri en az 160 kişiden oluşuyor.
  </font>
 </div>
 <div id="newsText">
  <font class="detail-text">
   <p>
    Havada ansızın belirip sessizce yaklaştığı hedefini ateş topuna çeviren insansız hava araçları (İHA), ağzından ateş saçan mitolojik ‘ejderhaları’ anımsatıyor. Yarasa kanatlı, uzun kuyruklu efsanevi canavarların geçmişte yaşayıp yaşamadığı bilinmese de bugünün ‘dijital ejderhaları’ hayatımızın bir parçası artık… 15 bin metre yüksekten yerdeki bir çiçeği bile imha edebilen silahlı İHA’lar, gelişmiş devletlerin gözde silahları. ABD, İngiltere, İsrail gibi savunma sanayiinin önde gelen ülkeleri, insansız hava araçlarını geliştirmek için yoğun mesai harcıyor. Sadece gelişmişler değil, gelişmekte olan 40’tan fazla ülke de sahip bu teknolojiye. Gerçi bu 40 ülkenin çoğunda silahsız modeller mevcut. Türkiye gibi onlar da silahlılarının peşinde… Çünkü artan asimetrik tehditler ve eski tarz savunma sistemlerinin maliyeti, onları bu akıllı silahlara sahip olmaya zorluyor. ABD’nin envanterindeki uçakların yüzde 35’inin İHA olduğu; Çin, Rusya, İsrail ve İngiltere’nin savunma ve saldırı kapasitelerinde İHA’lara daha fazla yer verdiği düşünüldüğünde, gelecek yıllarda hava sahalarının ‘robot ejderhalara’ emanet edileceği su götürmez bir gerçek.
   </p>
   <p>
    İHA’ların artan önemi 20-21 Mayıs’ta ABD’nin Chicago kentinde düzenlenen NATO Zirvesi’nde de vurgulandı. İttifak’ın zirve marjında dünya kamuoyuna duyurduğu yeni ‘akıllı savunma’ konseptinin ana omurgasını insansız hava araçları oluşturuyor. NATO, 21. yüzyıl güvenlik ortamının getirdiği asimetrik tehdit ve sorunlarla, akıllı füze savunma sistemleri ve insansız hava araçları ile başa çıkmaya hazırlanıyor. Bu yönde geliştirilen 20’den fazla proje de üyelerin desteğini aldı. Bu kapsamda Türkiye’nin de, aralarında deniz güvenliği ve uçuş sistemleri gibi konuların da bulunduğu bazı projelerde öncü rolü oynamasına yeşil ışık yakıldı. Peki, Türkiye’nin savunma teknolojisi ve birikimi bu tür bir role uygun mu?
   </p>
   <p>
    Türkiye, İHA’ları ordu bünyesinde kullanan ilk ülkelerden biri aslında. 1994’te ABD’den alınan İHA’lar kullanım süreleri dolana kadar uçuruldu Türk hava sahasında. 1998’de alınan bir kararla da yerli İHA yapımına girişildi. Bugün yerli firmaların birkaç farklı İHA modeli üretme çalışması sürüyor. İlk Türk İHA prototipi niteliğindeki ‘Anka’ ilk uçuşunu geçen günlerde yaptı. Anka’nın 2012 sonuna doğru dünya kamuoyuna tanıtılması, 2013 sonunda da ordu envanterine dâhil edilmesi bekleniyor.
   </p>
   <p>
    Yerli İHA üretimi konusunda projeler hızla ilerlese de henüz istenilen noktaya ulaşmış sayılmaz. Zira henüz silahlı modeli üretme aşamasına ulaşılmış değil. Bundan dolayı Ankara, Chicago Zirvesi’nde Washington yönetiminden bir kez daha ‘silahlı’ İHA talep etti. Cumhurbaşkanı Abdullah Gül, Başkan Obama’ya Türkiye’nin bu teknolojiye sahip olması gerektiğini anlatıp kendisinden bu tür silah satışlarına izin veren Kongre üzerinde baskı kurmasını istedi. Obama ise “Satışlar konusunda önümüzde Kongre var. Bu bizim tek başımıza yapabileceğimiz bir iş değil. Dolayısıyla burada biraz çalışmamız gerek, onu da yapıyoruz.” cevabını vermişti. Çünkü Kongre ile Savunma Bakanlığı’ndaki hava hiç de olumlu değil. Bunda, Türkiye’nin silahlı İHA talep ettiği günlerde, Amerika’da İsrail’e yakın medyada çıkan negatif haberlerin etkisi de var. Söz konusu haberlerde, Uludere olayına dikkat çekilerek silahlı İHA’lara sahip olan Türkiye’nin terör operasyonlarında sivilleri ‘öldürebileceği’ iddia ediliyordu. Amerikan medyasındaki bu kasıtlı haberler ile Kongre ve Savunma Bakanlığı’ndaki karşı duruşun perde arkası çok geçmeden ortaya çıktı. İsrail, silahlı İHA teknolojisinin Türkiye’ye verilmesini istemiyordu…
   </p>
   <p>
    Tel Aviv çok geçmeden bu tutumunu açıkça da dile getirdi. İsrail’in önde gelen gazetelerinden Haaretz’e konuşan üst düzey bir İsrail Hava Kuvvetleri yetkilisi, Türkiye’nin silahlı İHA almasını istemediklerini açıkça beyan etti: “Türkiye’nin farklı modellerde insansız hava aracı alma çabalarını takip ediyoruz. Böyle bir satış sadece Türkiye’de değil, bölge ülkelerinde de etkili olacaktır. Bölgedeki güç dengesini değiştirerek Ortadoğu’da bir silahlanma yarışı başlatabilir.”
   </p>
   <p>
    <strong>
     İsrail’e, Irak’a var; Türkiye’ye yok!
    </strong>
   </p>
   <p>
    İsrail’in bu tavrının İHA satışını nasıl etkileyeceğini bir Türk yetkiliye soruyoruz. İsmini vermeyen yetkili, İsrail’in ABD Kongresi ile Savunma Bakanlığı üzerindeki etkisinin farkında olduklarını, Tel Aviv’in bu satışı engellemek için lobi faaliyetlerine giriştiğini, Washington’daki havanın pek olumlu olmadığını vurguluyor. Aynı yetkili, Türkiye’nin 2009’da da 6 adet MQ-1 Predator araçlarından satın almak için Amerikan yönetimine başvurduğunu, bu talebin de olumlu sonuçlanmadığını vurguluyor: “Planlarımızı Washington’dan alacağımız araçlara göre yapmıyoruz. Yerli İHA’ları kısa zamanda ihtiyaçlarımızı karşılayacak yeterliliğe taşımaya çalışıyoruz.”
   </p>
   <p>
    Türk-İsrail ilişkilerinin 2010’daki kanlı Mavi Marmara baskınının ardından girdiği çıkmaz, iki ülkenin müttefiki konumundaki ABD’yi de etkiliyor. Obama, Türkiye’nin İHA konusundaki ısrarını Tel Aviv’i kaybetmeden karşılamak için İncirlik’te konuşlu 4 Predatör’den (Yırtıcı Kuş) elde ettiği görüntüleri Türk makamlarıyla paylaşmaya başlaması da Ankara’yı tatmin etmedi. Çünkü Türkiye’nin hedefi silahlı İHA’larla sınır boylarında PKK’ya anlık saldırılar düzenlemek. ABD İHA’larının tespit ettiği görüntülerin Türk yetkililere itilmesi süreci eylemcilere zaman kazandırıyor ve operasyonun verimini düşürüyor. Diğer taraftan Ankara, ABD’den almak istediği silahlı İHA’ları (MQ-9 Reaper) kendi insansız hava araçları teknolojisini geliştirmede kullanmak da istiyor. Mesela İran’ın 4 Aralık 2011’de ele geçirdiği Amerikan’ın en son model İHA’sını (RQ-170 Sentinel) söküp teknolojisini kendi çalışmalarına yansıtacağı belirtiliyor. İddiaya göre İran, görünmezlik sistemi ile donatılmış bu aracı, iletişim frekansına girerek zararsız bir şekilde yere indirdi. 1982’den beri insansız hava araçları teknolojisi üzerinde çalışan İran, daha önce de yabancı ülkelerin birkaç aracını düşürmüştü. İran, geçen yıl adını ‘Ölüm Elçisi’ koyduğu ilk bomba atabilen İHA’sını kullanıma soktu. Buna rağmen Tahran’ın İHA kapasitesi Türkiye’den ileride olsa da ABD, İsrail ve İngiltere’nin çok gerisinde.
   </p>
   <p>
    Diğer taraftan Türkiye’ye silahlı İHA vermemek için ayak direyen Washington yönetimi, önceki hafta İtalya’ya verdiği İHA’ları silahlandırma kararı aldı. İtalya; ABD ve İngiltere’nin ardından silahlı Reaper’a sahip olan üçüncü ülke olacak. ABD, İsrail’e de cömert bir ‘güvenlik paketi’ hediye etmeye hazırlanıyor. Söz konusu tasarı Kongre’ye taşındı. Paketin içindeki stratejik yardımlar arasında Reaper’lar gibi özel silahların, tanker uçakların ve yeni füze savunma kapasitelerinin bulunduğu belirtiliyor. Aynı dönemde, ABD’nin bir hibe girişimi daha yansıdı dünya basınına. Haberlere göre, Washington 31 Aralık 2011 itibariyle çekildiği Irak’a gözetleme tipi İHA verdi. Bağdat hükümetinin talebi üzerine 3 gözetleme İHA’sı Irak’a teslim edildi. Iraklı operatörlerin eğitimden geçirildiği, güvenlik birimlerinin yakın zamanda kullanmaya başlayacağı bu araçlarla petrol boru hatlarını gözetleyeceği ifade ediliyor. Washington’un, ‘Model Ortak’ gördüğü Ankara’ya çok gördüğü sistemleri İsrail, İtalya ve Irak’a vermesi, hâliyle Türk karar alıcılarda soru işaretleri oluşturuyor.
   </p>
   <p>
    Burada akla şu soru geliyor: Türkiye, Güney Kore gibi alternatif üreticilere neden yönelmiyor? İnsansız hava araçları aslında basit olmakla birlikte kompleks bir sanayi gerektiriyor. Özellikle motor ve kamera sistemi ciddi birikim gerektiriyor. Motor sanayii gelişmiş ülkelerin kısa zamanda İHA üretebildiği görülüyor. Söz konusu alanda başı çeken iki ülke var: İsrail ve ABD… İHA teknolojisinde gerek üretim gerekse kullanım açısından en iyi ülke ABD. Yaklaşık 30 yıllık bir birikimi var. İlk Bosna Savaş’ında (1992-1995) kullandı. Bugün itibariyle Afganistan, Pakistan, Somali, Yemen ve Irak’ta en üst düzeyde kullanıyor. Sınır ötesinde, engebeli arazilerde, binlerce kilometre öteden operasyon yapıyor. Bu dijital kuşlar sayesinde, istediği cephede 7 gün 24 saat havadan kontrolü sağlıyor, bombalama yapıyor. Hem de kara ordularından çok düşük bir maliyete... Reaper’lara eklediği ‘hell fire’ (cehennem ateşi) füzeleri hem derin mağaralarda hem de tank gibi zırhlı araçlarda etkili oluyor. Havada kalma ve görüntü kalitesi açısından da ABD İHA’ları alanının en iyisi. Net görüntü sağlamakla yetinmeyip yüz tanıma özelliğine de sahip İHA’lar var. ABD’nin envanterinde 90 farklı modelde, 7 bin 500 İHA mevcut. Son 10 yılda 80 İHA’sı sınır ötesinde düşürülse de İHA’ların kullanım oranını her geçen gün artırıyor. Ankara, yetkinliğinden ötürü özellikle ihtiyaç duyduğu silahlı İHA’ları ABD’den almaya çalışıyor.
   </p>
   <p>
    Türkiye’nin mevcut ilişki seyri göz önüne alındığında Tel Aviv’den bu tür teknolojileri alması mümkün gözükmüyor. 2005’te, ilişkiler henüz bozulmamışken Türkiye İsrail’den 10 adet orta irtifa, havada uzun kalış özellikli Heron almıştı. Yapılan anlaşma kapsamında İsrailli uzmanlardan kullanım eğitimi de alınmıştı. 2010’da yaşanan Mavi Marmara olayının ardından söz konusu anlaşmaların devamı gelmedi. İddialara göre, bugün bu 10 Heron’dan 5’i aktif olarak uçuruluyor.
   </p>
   <p>
    <strong>
     Türkiye’de de mutlaka olmalı
    </strong>
   </p>
   <p>
    Silah teknolojileri üzerine yazılarıyla bilinen Fikret Ertan, dünya sahnesinde söz sahibi olmak isteyen ülkelerin bu tür akıllı silahlara sahip olması gerektiğini düşünüyor. Yerel İHA’lar rüştünü ispat edene kadar Türkiye’nin dış alım yapmasını doğru buluyor. Ankara’nın yeni dönemde deniz ve hava savunma-saldırı kapasitesini artırması gerektiğini söylüyor. İlişkilerin kötü seyrettiği İsrail’in deniz hâkimiyetine dikkat çekiyor. Mavi Marmara ile denizde karşı karşıya gelen bu iki devletin gelecekte de benzer sürtüşmeler yaşayabileceğini düşünüyor. Bu bağlamda Türkiye’nin ‘Reaper’ gibi yeni hava saldırı araçlarına ihtiyacı olduğunu düşünüyor. Zira İsrail’in deniz ve havada daha yeni teknolojiler kullandığını hatırlatıyor. Uluslararası ilişkiler uzmanı Ertan, silahlı İHA’ların Türkiye’nin terörle mücadelesine de büyük katkı sağlayacağını belirtiyor. Amerika’nın silahlı insansız hava araçları ile Afganistan ve Pakistan sınırında Taliban ile El Kaide unsurlarına karşı etkili mücadele ettiğini anlatıyor.
   </p>
   <p>
    Peki, yerli üretim ne durumda? Bir Türk yetkili, Türkiye’nin yerli İHA üretimi konusunda önemli mesafe katettiğini, bu yıl zarfında görücüye çıkacak olan Anka’ya hâlihazırda talip olan ülkelerin bulunduğunu söylüyor: Bu tür teknolojilerin zaman gerektirdiğini, Türkiye’nin savunma konseptine yerleştirdiği İHA teknolojisini yakın gelecekte yerli üretimlerle karşılayacağını düşünüyor.
   </p>
   <p>
    Londra merkezli savunma dergisi Jane’s Defence Weekly’nin Ankara Temsilcisi Lale Kemal de Türkiye’nin İHA kapasitesine sahip olmasını makul görse de bu tür nitelikli ve pahalı silah alımlarının içinde sivillerin de bulunduğu uzman bir komisyondan geçmesi gerektiğini düşünüyor. Kemal, söz konusu araçlar temin edilmeden önce, Türkiye’nin coğrafi şartları ve ihtiyaçları ortaya konulup üzerinde çalışılması gerektiğini vurguluyor.
   </p>
   <p>
    Son tahlilde Ankara, ABD’den talep ettiği 6 İHA’yı (2’si silahlı) alamasa da kendi teknolojisini kısa vadede geliştirip yoluna devam etme arzusunda. Yıllarca doğuda askere geçit vermeyen, PKK’ya yuva olan engebeli arazide etkinliğini artırıp asimetrik saldırılarla terörü bitirmek için silahlı İHA’lara ihtiyacı var. Bundan dolayı Obama üzerinde İHA baskısını sürdürecek. İsrail engellemeye çalışsa da…
   </p>
   <h3>
    <span>
     Terörle etkin mücadele için İHA’lar şart
    </span>
   </h3>
   <p>
    Silah teknolojileri uzmanı, ‘21. Yüzyılda Savaş Stratejileri’ kitabının yazarı Aydın Çetiner, dünyadaki İHA teknolojisine yöneliş ile Türkiye’nin kapasitesini değerlendirdi.
   </p>
   <p>
    <strong>
     -İHA’lar askerî stratejilerin merkezine oturdu. Neden?
    </strong>
   </p>
   <p>
    İHA dediğimiz araçlar düşman unsurlar hakkında daha fazla bilgi edinme ihtiyacından doğmuş araçlar. Keşif ve gözlem maksatlı bu teknoloji günümüzde hızla gelişip kabul görerek bünyesine düşman unsurlara saldırı imkânını da katınca bir kat daha değerli hâle geldi. Anlık görüntüler yardımı ile güvenlikli bir üsten anlık saldırı yapabilme kapasitesi günümüz modern ordularının en önemli yeteneklerinden biri olarak görülmekte.
   </p>
   <p>
    <strong>
     -İHA teknolojisi hangi ülkelerin elinde?
    </strong>
   </p>
   <p>
    Dünya siyasetinde bir parça iddia sahibi olan hemen her ülke İHA konusu ile ilgileniyor. En gelişmiş sistemleri Amerika ve İsrail üretiyor ve dünyaya pazarlıyor. Fakat bu ileri teknoloji ürünü silahlar ancak bu iki ülkenin siyasi çıkarları çerçevesinde satılıyor.
   </p>
   <p>
    <strong>
     -Türkiye ne zamandan beri kullanıyor?
    </strong>
   </p>
   <p>
    Türk ordusu İHA sistemlerini dünyada ilk kullanan ordulardan biri. İlk defa 1994’te Amerikan firması General Atomics’ten 6 hava aracı ve bir yer istasyonu alındı. Ancak bunlar verimli olarak kullanılamadı. Zamanla sayıları 15’e ulaşsa da bu sistemlerin verimli kullanıldığı söylenemez. Irak ve Bosna savaşları İHA’ların modern ordular için önemini tekrar ortaya koyunca Türkiye’nin ilgisi de arttı. 19 Nisan 2005’te açılan ihale ile İsrail’den 10 adet Heron marka orta irtifa, havada uzun kalış özellikli İHA sipariş edildi. Ancak Heronlara Aselsan üretimi ASEL FLIR 300 T EO/IR (ElectroOptic /InfraRed) sistemi takılması öngörülmüştü. Heron motorları, bu sistem üzerindeyken gereken görev profilini yerine getiremedi. Bu sebeple de teslimatta gecikmeler oldu.
   </p>
   <p>
    <strong>
     -Heronları İsrail’in kontrol ettiği söyleniyor. Doğru mu?
    </strong>
   </p>
   <p>
    Türkiye yetişmiş personel sorununu aşmak için geçici bir tedbire başvurarak İsrail’den bir Heron sistemini personeliyle birlikte yıllık 10 milyon dolara kiralamıştır. Siyasi ilişkiler bozulunca bu durumun sorun oluşturması ihtimaline karşı da yerli İHA teknolojisinin geliştirilmesi ve ABD’den İHA alımı seçenekleri üzerinde duruldu. Yine de Türk Silahlı Kuvvetleri envanterinde İsrail’den alınan Heronlar ve Aerostar 3 sistemi halen görev yapmaktadır. İsrailli personel, kiralama ve alımların ardından bir müddet Türkiye’de görev yaptı. Ancak ilişkiler gerilince ülkelerine geri döndüler. Hâlihazırda eldeki Heron sistemleri Türk personel tarafından kullanılıyor.
   </p>
   <p>
    <strong>
     -Yerli İHA yapım çalışmaları ne durumda?
    </strong>
   </p>
   <p>
    Daha 1998’de özgün Türk İHA’ları üretimi fikri ortaya atıldı ve ortak üretim ve teknoloji geliştirilmesi maksadıyla ihale açılıp çalışma başlatıldı. İlk Türk İHA sisteminin prototipi Anka ilk uçuşunu yaptı, 2013 sonunda envantere girmesi bekleniyor.
   </p>
   <p>
    <strong>
     -Türkiye ABD’den Predator ve Reaper İHA’larını neden almak istiyor?
    </strong>
   </p>
   <p>
    İsrail ile bozulan siyasi ilişkiler ve devam eden terör sebebi ile yeni ihtiyaçlar kapsamında Türkiye, Amerika’dan 2 adet Predator silahsız İHA ile 4 adet MQ-9 Reaper silahlı İHA almak için başvurdu. Türkiye, Amerika ile yaptığı anlaşma gereği Kuzey Irak üzerinde uçuş yapamamakta. Amerika ile anlık istihbarat paylaşımı, bölgedeki Amerikan İHA’larının elde ettiği bilgileri 20 dakikalık bir gecikme ile Genelkurmay Karargâhı’na iletmesi esasına dayalı. Terörle mücadelede etkili olmak isteyen Türkiye bu handikapları aşmak için Predator ve Reaper almaya çalışıyor.
   </p>
   <p>
    <img alt="" height="1100" src="http://web.archive.org/web/20120620152158im_/http://medya.aksiyon.com.tr/aksiyon/2012/06/11/iha-info.jpg"/>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Mustafa, 12 June 2012, 07:05
> Mantık basit bence. Dünyanın hızla büyük bir savaşa sürüklendiği süreçte dünya teknolojilerinin gerisinde kalmamız hiç de akıl kârı değil. Bu her alanda böyledir. Dolayısıyla dost gibi görünüp de dost olmayan bu kadar sinsi düşmanların fırsat beklediği bir ortamda, daha çok dışarıdan almaktansa kend...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32804), [web.archive.org (arşiv bağlantısı)](http://web.archive.org/web/20120620152158/http://www.aksiyon.com.tr:80/aksiyon/newsDetail_getNewsById.action?newsId=32804)
