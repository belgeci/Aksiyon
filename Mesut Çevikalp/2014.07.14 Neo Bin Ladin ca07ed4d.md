# Neo Bin Ladin

*Mesut Çevikalp 2014.07.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortadoğu’da hayal ettiği hilafeti kurmak için her türlü zorbalığa gözünü kırpmadan imza atan IŞİD lideri Ebubekir El Bağdadi’nin geçmişi hâlâ sır! Sıra dışı serveti, Amerikalılarla teması ve sosyalist Baasçılarla kurduğu bağ merak konusu.
  </font>
 </div>
 <div id="newsText">
  <font class="detail-text">
   <p>
    esi yumuşak, hâli sakin… Cami imamıyken tanıyanlar ikna kabiliyetinin yüksek olduğundan bahsediyor. Bağdat İslam Üniversitesi’nden doktoralı. İslami İlimler Fakültesi’nde ders vermişliği var. Mahlasla edebiyat dergilerinde şiir ve edebi yazılar yayımladığı biliniyor. Asıl adı ‘İbrahim bin Avad bin İbrahim el Bedri el Radavi el Hüseyni el Samarrai’. Kısaca ‘İbrahim Bedri’. Peygamber soyundan geldiği iddiasıyla ‘Kureyşi’ soyadını kullanıyor. ‘Dr. İbrahim’, ‘Ebu Dua’, ‘Ebubekir El Bağdadi’ bilinen mahlasları. 1971 doğumlu. Eşi ile ailesinin bir kısmı Pakistan’da yaşıyor. Bunlar, hakkında bilinenler.
   </p>
   <p>
    Selefî Irak Şam İslam Devleti (IŞİD) örgütünün lideri Dr. İbrahim Bedri, popüler ismiyle ‘Ebubekir El Bağdadi’ bugün itibariyle dünyanın en çok aranan kişisi. Sadece ABD’nin başına koyduğu ödül 10 milyon dolar! Amerikalıların işgal sonrasında Irak’ta kodladığı radikal Selefî Bağdadi, Suriye’ye geçişiyle dünyaya mal oldu. Suriye ile yetinmeyip neşet ettiği Irak’a da girince üzerine yönelen mercekler arttı. En son 4 Temmuz’da Musul’daki bir camide görüldü. Siyah sarığı, cübbesi ve binlerce dolarlık saatiyle Müslümanları hilafeti altında toplanmaya çağırdı.
   </p>
   <p>
    ‘Bağdadi’ ismi ile ‘IŞİD’ örgütü son bir yılda gündeme girse de evveliyatı var. Samarralı Selefî-radikal bir aileden gelen Bağdadi, El Kaide’ye bağlanmadan önce kendi eylemci grubunu kuracak kadar aktifti. İlk grubunu 2000’lerde, henüz 30’lu yaşlarında imamlığını üstlendiği Samarra’daki İmam Ahmed ibn Hanbal Camii’nde kurdu. İlk başlarda daha kitabi davranan grup, 2003 ABD işgali sonrasında  silahlı eylemlere soyundu. İlk hedefleri Amerikalılara çalıştığı iddia edilen Iraklılar oldu. Ardından ABD unsurları girdi hedeflerine. Felluce’de ses getiren eylemlere imza atan grup hızla büyüdü.
   </p>
   <p>
    Bağdadi, 2006’da Irak El Kaidesi lideri Ebu Musab El Zarkavi öldürülünce başsız kalan eylemcileri yanına çekti. Örgütünü aynı yıl kurulan ‘Irak İslam Devleti’ (IRİD) örgütüne eklemledi. Böylece El Kaide safına girmiş oldu. Bağdadi, kısa zamanda IRİD’in iki numarası oldu. IRİD lideri Mısır kökenli Ebu Hamza el-Muhacir 2010’da öldürülünce yerine Bağdadi geçti. 16 Mayıs 2010’da kendisini IRİD’in ‘Emir’i ilan etti. Sonraki bir yıl Irak’ta sessiz, örtülü eylemlerle uyumada geçiren örgüt, Arap Baharı vesilesiyle yeniden aktifleşti.
   </p>
   <p>
    2012’de yayımladığı ‘Duvarları Yıkmak’ başlıklı sesli mesajında örgütünün eylem sürecine girdiğini duyurdu. Öyle de oldu. Sonraki 12 ay zarfında IRİD Irak çapında 24 bombalı araç saldırısına, 8 hapishane baskınına imza attı. Temmuz 2013’te altın vuruş yapan örgüt Irak’ın en iyi korunan hapishanesi Ebu Garib’i basıp yüzlerce militanı serbest bıraktı. ABD’nin 2011 öncesi hapsettiği, aralarında bomba uzmanlarının da bulunduğu 500 El Kaideci IRİD’e dâhil oldu.
   </p>
   <p>
    Ses getiren eylemler IRİD’in 2011’de 800 olan militan sayısını 2013’te 10 bine kadar çıkardı. Nisan 2013’te de iç savaşı gerekçe göstererek Suriye’ye geçti. Sahada yaklaşık 1 yıl El Kaideci El Nusra Cephesi ile birlikte savaştı. Bağdadi, savaş stratejisi açısından ayrı düştüğü El Nusra’dan Haziran 2013’te ayrılıp kendi rotasını çizdi. El Kaide’nin klasik vur-kaç taktiği onu kesmiyordu. Hayalini kurduğu hilafet için sınırları net çizilmiş toprağa, üzerinde kurulmuş, işleyen devlete ihtiyaç vardı zira. O da örgütü düzenli ordu formuna çevirip cephe savaşlarına yöneldi. Bu doğrultuda radikal Selefî akidesinin ‘azamı’ El Kaide lideri Eymen El Zevahiri ile bile çatıştı! Kendisine El Nusra’nın yönetimi altına girmesini emreden Zevahiri’ye 15 Haziran 2013’te yayımladığı üçüncü ses bandıyla başkaldırdı: “Müminlerin emiri olarak senin emrine uyarsam Allah’ın emrine karşı çıkmış olurum.” Bağdat ve Şam’daki iktidar boşluğundan faydalanıp hilafetini kurdu. Hedefinin Suriye ve Irak’la sınırlı olmadığını göstermek amacıyla da örgütün adını ‘İslam Devleti’ne (İD) dönüştürdü.
   </p>
   <p>
    Bağdadi’nin ‘Hilafet’ altında birleşme çağrısı ona, İD’ye ciddi büyüme getirmedi. Aksine örgütü hilafeti reddeden gruplarla çatışmaya girdiğinden kısmi kan kaybı da yaşadı. ‘Halifeliği’nin kabul görmemesinde El Kaide’ye bile fazla gelen zorbalığı  büyük rol oynuyor. Bağdadi dünyaya mal olan ‘kara şöhretini’ cevaz verdiği kafa kesme görüntülerine borçlu haddizatında. Ayrıca Selefî itikadının dışındaki tüm Müslümanları da ‘sapkın’ addetmesi, mezhep çatışmalarından kaçınmaması, cami, türbe gibi kutsal mekânları hedef alması, hatta Kâbe’yi ‘yıkma’ tehdidi, İslam coğrafyasında ürküntü ile karşılandı.
   </p>
   <p>
    Dahası hakkında ‘şahsi servetinin 1 milyar doları aştığı’, ‘birçok kez Amerikalılara yakalanmasına rağmen serbest kalması’ gibi cevabı verilemeyen ciddi iddialar var. Kamuoyu önünde meydan okuduğu El Kaide lideri Zevahiri ile ulaklar aracılığı ile mektuplaşmasına anlam verilemiyor!
   </p>
   <p>
    Son tahlilde ortada iki fotoğrafı, üç ses kaydı, bir şüpheli görüntüsü bulunan, geçmişi bilinmeyen, hedefleri gizli, her türlü zorbalığa cevaz veren Bağdadi’nin arzu ettiği hilafeti yaşatamasa da bölge ülkelerini uzun süre terleteceği ortada.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39018-neo-bin-ladin.html), [web.archive.org (arşiv bağlantısı)](http://web.archive.org/web/20140729012510/http://aksiyon.com.tr:80/aksiyon/haber-39018-neo-bin-ladin.html)
