# Samuray’ın dönüşü

*Mesut Çevikalp 2012.07.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mart 2011’deki Sendai felaketini sıçrama vesilesine çeviren Japonlar, ikinci bir diriliş örneği sergiliyor. II. Dünya Savaşı sonrası kalkınma ve büyüme için kullandıkları stratejiler yeniden gündemde. Halk, bir kez daha çok çalışıp tasarruf etmeye başladı bile.
  </font>
 </div>
 <div id="newsText">
  <font class="detail-text">
   <p>
    Japonya Dışişleri Bakanı Kıdemli Yardımcısı Ryuji Yamane ile görüşmek üzere Kasumigaseki Caddesi’ndeki hariciyeye ulaştığımızda saat 11.00’e yaklaşmıştı. Güneşin dik indiği Tokyo âdeta yanıyordu. Bunaltıcı havadan kurtulmak için güvenlik noktasından hızla geçip 8 katlı modern dışişleri kompleksine ilerledik. Randevuya riayet noktasında Almanları geride bırakan Japon muhataplarımız hiç bekletmeden buyur etti bakanlığa. Ne var ki umduğumuz ‘serinliği’ bulamadık! Yamane’nin makamına doğru yol alırken klimaların çalıştırılmadığını fark ettik. Koridorlarda ceketsiz, kısa kollu gömlek, spor ayakkabılarla yürüyen diplomatlarla karşılaşınca şaşkınlığımız arttı. Görüşmede ikram edilen ‘buzlu yeşil çay’ kalabalık ofislerde çalışan diplomatların serinleme kaynağıydı. Şaşkın bakışlarımız bizi ele vermiş olacak ki görüşmenin ardından öğlen yemeğinde buluştuğumuz Dışişleri Bakanlığı Basın Dairesi Direktörü Masaru Sato ‘varlık içinde neden yokluk çektiklerini’ anlattı: “Bakanlığımızda ciddi bir tasarruf uygulaması yürütülüyor. Klimaları düşük seviyede çalıştırmak için personel kravatsız, ceketsiz ve hafif elbiselerle mesai yapıyor. ‘Super Cool Biz’ dediğimiz bu inisiyatif bize has değil. Özel firmalar ve halk tarafından da uygulanıyor. Amaç klimaları en düşük seviyede çalıştırıp, Sendai felaketi sonrasında artan enerji açığını kapatmak…”
   </p>
   <p>
    Geçen yılki deprem ve tsunami felaketinin ardından ülkenin içinde bulunduğu zor durumu göz önüne alıp, 40 dereceyi bulan sıcaklarda elinin altındaki klimayı açmama erdemini Japonlardan başka kaç millet gösterebilirdi ki! Japonya’da geçirdiğimiz 10 günde ‘Süper Cool Biz’ girişimi üzerinden Japonların Sendai felaketi sonrasındaki ‘yeniden toparlanma’ stratejilerini çalıştık. Görüştüğümüz Japonlar, âdeta fikir birliği etmişçesine “Ülkenin geleceği için tasarruf etmemiz şart.” diyordu. Taksi şoförlerinden milyar dolarlık firmaların en üst yöneticilerine kadar, toplumun her katmanında aynı hassasiyet görülüyor. Arabasını bırakıp işe toplu taşıma aracıyla giden üst düzey yöneticilerle, evdeki aydınlatma derecesini düşüren tur rehberleriyle konuştuk. Konakladığımız otellerde de ‘karartma’ havası hâkimdi. Japonlar âdeta ‘ikinci dirilişe’ hazırlanıyordu…
   </p>
   <p>
    <img alt="" height="385" src="http://web.archive.org/web/20120728015814im_/http://medya.aksiyon.com.tr/aksiyon/2012/07/23/kapak-mesut-4.jpg"/>
   </p>
   <p>
    Japon Dışişleri Ortadoğu ve Afrika Masası’ndan Akifumi Fukuoka, ‘Cool Biz’ inisiyatifinin ilk 2005’te gündeme geldiğini söylüyor. Fikir babası dönemin Çevre Bakanı Yuriko Koike. Bayan Koike’nin kampanyası özünde, memurların hafif ve rahat elbiseler giymesine izin verilerek, klimaların kullanımında tasarrufa gidilmesini öngörüyordu. 2005 ve 2006’da aktif uygulanan Cool Biz sayesinde hükümet yaz döneminde elektrik tüketiminde yüzde 36 oranında tasarruf sağladı. Kariyerinin bir bölümünü Ankara’da geçiren Türkiye uzmanı Fukuoka, Mart 2011’deki Sendai felaketinden sonra ortaya çıkan enerji açığının ardından ‘Cool Biz’in yeniden gündeme taşındığını, hatta geçmişe göre daha sıkı uygulandığı için de ‘Super Cool Biz’ diye nitelendirildiğini anlatıyor. Halkın felaket sonrasında yara alan ülke ekonomisini düzlüğe çıkarmak için bu tür tasarruf tedbirlerine gönüllü destek verdiğini aktarıyor: “Deprem ve sonrasında yaşanan tsunami nükleer enerji üretimine büyük zarar verdi. 54 nükleer tesis birden kapandı. Ciddi bir enerji açığı oluştu. Bu, ekonomiyi olumsuz etkiledi hâliyle. Biz de açılan yaranın bir an önce kapatılabilmesi için üzerimize düşen tedbirleri uyguluyoruz. Super Cool Biz bu tedbirlerden sadece biri.”
   </p>
   <p>
    Japonlardaki bu ‘fedakârlık’ ruhuna çok yabancı değiliz aslında. 6-9 Ağustos 1945’te ABD’nin Hiroşima ve Nagasaki’yi atom bombalarıyla vurmasının ardından II. Dünya Savaşı’ndan yenik ayrılan Japonlar, 8 yıl gibi kısa zamanda devasa yıkımın üstesinden gelmiş, ekonomik dengeleri savaştan önceki noktaya çekmişti. Kaybedilen savaşın hırsıyla daha gayretli çalışan Japonlar, lapa pirinçle yetinip, kolektif dayanışmayla ülkelerini yeniden ayağa kaldırmıştı.
   </p>
   <p>
    Akademik kariyerinin 10 yılını Japon-ya’da geçiren, Okayama Üniversitesi Tıp Fakültesi’nde çalışan Doç. Dr. Kadir Demircan’a ‘Japon Dirilişi’ni soruyoruz. Demircan, meselenin özünü ‘fedakârlıkla’ açıklıyor. II. Dünya Savaşı’ndaki hezimeti özeleştiri vesilesi kılıp, başkalarını suçlayıp düşmanlık yapmak yerine büyük bir kalkınma hamlesiyle toparlanma yolunu tercih ettiklerini, bu bağlamda da büyük fedakârlıklar yaptıklarını ifade ediyor. “Hedef çok çalışıp ekonomi, teknoloji devi olmaktı. Savaşla yenemedikleri ABD ve Batı’nın bileğini bu yolla bükeceklerdi. Açlık, yokluk ve savaş psikolojisine rağmen Japonlar azla yetinip, çok çalışıp etkili tasarrufla birçok dünya markası oluşturdu. Hem de petrol, kömür gibi yer altı zenginlikleri olmadan.”
   </p>
   <p>
    Kadir hoca, Japonya’da son yıllardaki yüksek refaha rağmen halkın şuurlu tüketim alışkanlığından ayrılmadığını, ülke menfaatlerini kendi menfaatlerinin önünde tuttuğunu aktarıyor: “Millî Şairimiz Mehmet Akif Ersoy; ‘Japonların öyle bir dini var ki bizim yaşantımız gibi, öyle bir yaşantıları var ki bizim dinimiz gibidir’ der. Millî kültür ve değerleri olmasaydı bu tür büyük hamleleri yapamazlardı. Çalışmak bir Japon için vazgeçilmez tutkudur. Gerekirse maaş almadan ülkesi için çalışır. Günde bir öğünle idare edip memleketi adına fedakârlıkta bulunur. Saatlerce çalıştığı şirket adına gönüllü mesaiye kalır. İşte bugün küresel ölçekte marka olan Japon firmalarının temelinde bu fedakârlık, sabır ve ümit mevcut.”
   </p>
   <p>
    Tarihî perspektiften bugüne bakıldığında Japonların Sendai felaketinin ardından yeni bir sıçrama hazırlığına girdiği görülüyor. Hükümetin bu doğrultuda planlar yürüttüğünü bizzat Başbakan Yoshihiko Noda açıkladı. Hükümet ‘Super Cool Biz’ gibi kampanyalarla halkı tasarrufa yönlendirip, deprem sonrasında hayli artan iç borcu azaltmak için yeni kaynaklar oluşturmaya çalışıyor. Hâlihazırda yüzde 5 oranındaki katma değer vergisini 2 yıl içinde yüzde 8’e, sonraki iki yıl içinde de yüzde 10’a çıkaracağını açıkladı. Elde edilen ek gelirle Sendai bölgesine gelecek yerli-yabancı yatırımcıya önemli teşvikler verilecek. Bu yolla hem daralan ekonomi canlandırılmış olacak hem de 30 metreye varan dalgaların altında yerle bir olan Sendai bölgesinin yeniden imarı sağlanacak. Hükümetin yeni vergi düzenlemesini eleştirenler olsa da zorunlu görüp destekleyenler ağırlıkta.
   </p>
   <p>
    Japonya’nın eski Ankara Büyükelçisi Nobuaki Tanaka, hükümetin daralan ekonomiyi harekete geçirmek için soyunduğu tasarruf ve vergi artırım yolunu mecburi görüyor. Mart 2011’deki felaketin negatif ekonomik yansımalarının ancak bu tür önlem ve adımlarla ortadan kaldırılabileceğini düşünüyor: “Ülkemizin yeniden toparlanması için her bir Japon üzerine düşen fedakârlığı yerine getirecek. Geçmişte olduğu gibi bugün de bunu seve seve yapacağız.”
   </p>
   <p>
    Sendai ve civarının Japonya’nın tarım ve hayvancılık merkezi olduğunu hatırlatan Dışişleri Bakan Yardımcısı Ryuji Yamane, orası düzelmeden ülke ekonomisinin normalleşmeyeceğini, bundan dolayı hükümetin çeşitli bölgesel kalkınma planlarını hayata geçirdiğini vurguluyor: “Yaşadığımız felaketten büyük dersler çıkardık. Özellikle Fukuşima Nükleer Santrali’ndeki sızıntı bizi daha güvenli nükleer enerji üretimi ile kullanımına yöneltti. Depremden sonra kapanan 54 nükleer tesisten birini yeniden çalıştırmaya başladık. Kamuoyunda tepki gösterileri oluyor; ancak ciddi bir enerji ihtiyacımız var. Yaptığımız araştırmalar, enerjiye bağımlılığımızın sıfıra çekilmeyeceğini ortaya koyuyor.”
   </p>
   <p>
    <strong>
     “Okullarda tasarruf dersi”
    </strong>
   </p>
   <p>
    Hükümetin paralelinde halkın da kendine göre bazı tasarruf tedbirlerine yöneldiğini anlatıyor eğitimci Kenan Ulu. 1998’den bu yana Japonya’da yaşayan Ulu’nun eşi Japon. Depremin ardından Japon ailelerin ev bütçelerini daha temkinli harcamaya yöneldiğini, aşırı elektrik ve su tüketiminden kaçındığını söylüyor. Japon eşinin geri dönüşüme katkı sağlamak için evin çöpünü beş ayrı gruba ayırarak biriktirdiğini vurguluyor: “Elektrik üreten nükleer jeneratörler depremden sonra kapatılınca, savaş yıllarını yaşayan yaşlı ve orta yaş Japonlar gönüllü olarak elektrik tasarrufuna başladı. Konu okullarda işlenerek genç nesil de tasarrufa yönlendirildi. Herkes gücü yettiğince Sendai ve ülkenin kalkınması için fedakârlıkta bulunuyor. Bunu yaparken devletten, hükümetten şikâyetçi olmuyor.”
   </p>
   <p>
    Tam bu noktada Reiji Takehara önemli bir saptamada bulunuyor. Japonya İş Federasyonu KEIDANREN’in kıdemli yöneticilerinden Takehara, başta vergiler, hükümetin koyduğu tasarruf tedbirlerine bugün uyulmaması hâlinde, gelecekte halkın daha büyük sorunlarla karşı karşıya kalacağını söylüyor. Takehara, federasyonların da üye şirketleri tasarruf hususunda uyardıklarını anlatıyor.
   </p>
   <p>
    <strong>
     “Türk yatırımcıya fırsat”
    </strong>
   </p>
   <p>
    Depremi ekonomik sıçrama vesilesine çevirmeye odaklanan Japon hükümetinin Sendai bölgesine vereceği teşvikler Türkiye gibi dost ülke yatırımcıları için altın fırsat hükmünde. Deprem sonrasında bölgeye ulaşan ilk ekiplerin Türk olması, Türk okulları ile Türk Büyükelçiliği’nin bölgede sürdürdüğü yardımlar ve Sendai’de açılan Türk okulu gerek halk gerekse hükümet nezdinde büyük bir kredi oluşturmuş. Japon yetkililer her fırsatta Türk yatırımcıları ülkelerinde görmekten mutluluk duyacaklarını vurguluyor.
   </p>
   <p>
    Türkiye’nin Japonya Büyükelçisi Serdar Kılıç, Japon hükümetinin üzerinde çalıştığı teşvikler ve bundan doğacak fırsatlar hususunda Türkiye’deki ilgili makamları bilgilendirmiş. Bununla yetinmeyip bölgede fizibilite çalışması yapmış. Büyükelçi Kılıç, hızlı karar almaları hâlinde yeni dönemde Japonya’nın Türk yatırımcılara büyük paralar kazandıracağını anlatıyor. Sendai bölgesinde özellikle mermer sanayisinde cazip fırsatlar oluştuğunu, bazı Türk firmaların yatırım için bölgeye geldiğini belirtiyor. Büyükelçi Kılıç, Türkiye’den Japonya’ya haftada 14 sefer düzenleyen Türk Hava Yolları’nın (THY) iki ülke arasındaki mesafeyi kısalttığını, oturmuş ticari kültürü bulunan ülkenin yatırıma gelen Türk girişimcileri zorlamayacağını ifade ediyor.
   </p>
   <p>
    Japonya Merkez Bankası’nın güncel anketi, Aksiyon’a değerlendirmede bulunan yetkilileri doğruluyor. Zira güncel yoklamaya göre, yılın ikinci çeyreğinde iş dünyası toparlanma sürecine girdi, ülkedeki büyük üreticiler bu yıl sermaye yatırımında artırıma gitti. Anket verileri Japon ekonomisinin iyi bir seyir izlemekte olduğunu gösteriyor.
   </p>
   <p>
    Uzmanlar deprem gibi felaketlerin maddi kaynağı olan ekonomilerde yenileyici etki yaptığına dikkat çekiyor. Felaketin ardından kamu kaynağı inşaat şirketlerine, yapım firmalarına akıtılıyor. Böylece söz konusu ülkede deprem öncesine göre daha dinamik bir ekonomi havası oluşturuluyor. Japonlar, 1995’te 100 milyar dolara mal olan Kobe depreminin ardından da benzer yatırım politikalarıyla 2 yıl içinde ülkelerini yeniden imar etmişti. Japon ekonomisi kaybettiklerini geri kazanmakla kalmadı, beklenenden daha hızlı büyüme trendine girdi. Sanayi üretimindeki düşüş 2 ay gibi sürede durduruldu. Aynı şekilde Çin, 2008’de 70 bin kişinin hayatına, milyar dolarlık ekonomik kayba yol açan yıkıcı deprem sonrasında ekonomik büyümesini sürdürmüştü.
   </p>
   <p>
    Tokyo’daki iyimser hava Kyoto ile Osaka gibi ticaret şehirlerine de sinmiş. Orta ve büyük işletmeler hükümetin sunduğu yeni teşvikleri kullanma projeleri üzerinde çalışıyor. II. Dünya Savaşı’nın enkazını 15 yıl gibi kısa sürede kaldıran Japonlar için Sendai depremi de fırsata, ekonomik dopinge dönüşecek gibi. Deprem travmasından bir ayda kurtulan, sonraki 15 ayda Sendai ve bölgesini yaşanılır hâle getiren hükümetin felaketi sıçrama tahtasına çevirebileceği görülüyor.
   </p>
   <p>
    <strong>
     Depremin bilançosu ağır
    </strong>
   </p>
   <p>
    Japonya, tarihinin en büyük yıkımlarından birini 11 Mart 2011’de yaşadı. Yerel saat ile 14.46’da meydana gelen 8,9 büyüklüğündeki deprem ve tsunami felaketinde 15 bin 828 kişi hayatını kaybetti. 3 bin 760 kişi de ‘kayıp’ olarak kayıtlara geçti. Tôhoku merkezli deprem ve sonrasında kıyıya vuran 30 metrelik dev dalgalar kara ve demir yollarını tahrip etti, binlerce konutu yıktı. Dev dalgalar Sendai’deki nükleer elektrik santrali Fukuşima’ya da zarar verdi, reaktörde nükleer sızıntı meydana geldi. 6 dakika süren deprem sonrasında ülkenin kuzeyinde 4,4 milyon ev elektriksiz, 1,5 milyon ev de susuz kaldı. Ülkede gıda sıkıntısı baş gösterdi. Felaketin maliyeti de oldukça büyük. Hükümete göre, depremde zarar gören binalar, yollar ve limanların maliyeti 209,8 milyar doları buldu. Ev ve fabrikalardaki zararın yaklaşık 10,4 trilyon yen, liman ve otoyollardaki zararın yaklaşık 2,2 trilyon yen, tarıma elverişli alanlar ve balıkçılık tesislerindeki zararın yaklaşık 1,9 trilyon yen, altyapı tesislerindeki zararın 1,3 trilyon yen, kamu mallarındaki zararın ise 1,1 trilyon yen düzeyinde olduğu tahmin ediliyor. Uzmanlar zararın 300 milyar doları aşacağını kestiriyor. Bu rakam, bugüne kadar bir doğal afetin yol açtığı en büyük zarar...
   </p>
   <p>
    <strong>
     Nükleerden başka alternatifleri yok
    </strong>
   </p>
   <p>
    <img alt="" height="214" src="http://web.archive.org/web/20120728015814im_/http://medya.aksiyon.com.tr/aksiyon/2012/07/23/kapak-mesut-5.jpg"/>
    Japonlar Fukuşima nükleer felaketinin ardından ülkedeki 54 reaktörün kapatılması için Başbakan Naoto Kan’a büyük baskı uygulamıştı. Nükleer enerji kullanımına son vermek için ülke genelinde imza kampanyaları düzenlendi. Hükümet artan baskıdan dolayı ülkedeki 54 reaktörü aşamalı olarak kapattı. Ancak nükleer reaktörlerin kapanması başta sanayi olmak üzere gündelik hayatı etkiledi. Ülkede ciddi enerji ihtiyacı baş gösterdi. Kan’dan sonra görevi devralan Başbakan Yoshihiko Noda halk ve ülke ekonomisi için geçen ay reaktörlerden birini yeniden devreye soktu. Ardından Başkent Tokyo’da toplanan kalabalıklar, nükleer enerji kullanımını protesto etti. Kamuoyu yoklamalarına göre, nükleer sızıntıdan sonra, Japonların nükleer kaynaklara olan güveni azaldı. Halkın yüzde 80’i, hükümetin santraller için uyguladığı güvenlik önlemlerini yeterli bulmuyor. Hükümet ise, parlamento soruşturma komisyonunun Sendai ile ilgili raporuna vurgu yapıp, Fukuşima santralindeki sızıntının insan hatasından kaynaklandığını, yeni dönemde bu tür risklerin önüne geçildiğini iddia ediyor. Fukuşima santralindeki radyoaktif sızıntı, Çernobil’den 25 yıl sonra dünyanın en büyük ikinci nükleer felaketi olarak kayda geçti.
   </p>
   <p>
    <strong>
     Büyümede Almanya, Fransa ve İngiltere’yi geçti
    </strong>
   </p>
   <p>
    2011’deki deprem ve tsunami felaketinin ağır yaraladığı Japon ekonomisi toparlanma sürecine girdi. Ülke 2012’nin ilk çeyreğinde yüzde 1 büyüdü. İlk çeyrekteki büyüme hacmiyle Almanya, Fransa ve İngiltere’yi geride bıraktı. Olumlu kaydedilen bu büyüme oranı, artan ihracat ve tüketime bağlanıyor. Tüketim endeksinin artışı ile ihracattaki toparlanma sinyallerinden yola çıkan hükümet 2012’de yüzde 4 büyümeyi hedefliyor. Ekonomistler Japon ekonomisinin gelecek 5 ayda da büyümesini sürdüreceği görüşünde. Hükümetin felaket bölgesini yeniden kalkındırmak için yaptığı kamu harcamaları ekonominin canlanmasına önemli katkı sağlıyor. Hükümet yaraları sarmak için 250 milyar dolarlık kaynak ayırdı. Diğer taraftan Japon Merkez Bankası’nın piyasaları hareketlendirmek için hazırladığı teşvik paketinde ikinci kez artırıma gitmesi ekonomiye doping etkisi yaptı. Banka, devlet tahvilleri alımı için ayırdığı ödeneğe 10 trilyon yen (123 milyar dolar) daha eklediğini duyurdu. Ayrıca para politikasında gevşemeye gitti ve piyasaya 10 trilyon yen (yaklaşık 94 milyar avro) sıcak para sürdü. Eksi düzeylerde seyreden enflasyonla mücadele etmek için de yüzde 1’lik yeni enflasyon hedefi koydu. Ülke ekonomisi 2011’in 3. çeyreğinde de yüzde 6’ya varan büyüme hızına ulaşmıştı. Ekonomistler Sendai felaketinde ağır yara alan Japonya ekonomisinin toparlanma sürecine girdiğinde hemfikir. Ancak Avrupa ve Asya’daki mali krizlere bağlı olarak yenin değer kazanmasının bu süreci yavaşlattığını vurguluyorlar.
   </p>
   <p>
    <strong>
     Japonya kendini yedekliyor
    </strong>
   </p>
   <p>
    Sendai felaketinden ders çıkaran Japon hükümeti, muhtemel bir doğal afet sonrasında yönetim krizi yaşanmaması için hükümet ofisleri, merkez bankası gibi önemli kurumları önceden hazırladığı yedek binalarına taşıyacak. Bu bağlamda, felaket anında başkent Tokyo’daki kritik kurumlar, ülkenin gelişmiş şehirlerinden Fukuoka, Nagoya, Osaka, Sapporo ve Sendai’ye taşınacak. Japonya Felaket Önleme Konseyi’nin hazırladığı proje, tsunami ve deprem sonrasında ülkedeki işleyişin aralıksız sürmesini sağlayacak. Yönetim ve ekonomi garanti altına alınacak. Başkent Tokyo tamamen yıkılsa bile ülke zor duruma düşmeyecek. Hâlihazırda Japon başbakanı ile hükümetin önemli isimlerinin yedek ofisleri Tokyo’nun 30 kilometre uzağındaki Tachikawa bölgesinde bulunuyor. Ancak olası bir felaketin bu bölgeyi de etkileyeceği öngörülüyor. Zira Konsey’in hesaplarına göre, 9 şiddetindeki olası bir depremde Tokyo 35 metrelik dev tsunami dalgaları altında kalacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3B19269FD62427299F12008CB2376511?newsId=33144), [web.archive.org (arşiv bağlantısı)](http://web.archive.org/web/20120728015814/http://www.aksiyon.com.tr:80/aksiyon/newsDetail_getNewsById.action;jsessionid=3B19269FD62427299F12008CB2376511?newsId=33144)
