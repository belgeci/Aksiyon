# Sınırdaki tuzak!

*Mesut Çevikalp 2012.04.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Esed’e bağlı güçlerin Kilis sınırını ihlali basit bir ‘sıcak takip’ değil. Türkiye’yi Suriye’ye çekmek isteyenlerin ortaya koyduğu küresel tuzağın parçası. Ankara’nın NATO’lu-NATO’suz askerî müdahalesi sadece karşıtlarına kazandıracak.
  </font>
 </div>
 <div id="newsText">
  <font class="detail-text">
   <p>
    Sınırın karşı tarafında 8 Nisan gecesi üç buçuk sularında çıkan çatışmanın sesi 7 kilometre öteye,  Kilis’e kadar ulaştı. Suriye ordusunun tank ve makineli tüfek ateşi günün ilk ışıklarına kadar aralıksız sürdü. Operasyonun kanlı bilançosu yaralı muhaliflerin ‘Öncüpınar Sınır Kapısı’na dayanmasıyla ortaya çıktı. Sınırı geçen 100 Suriyeliden yaralı 21’i hastaneye sevk edildi, tüm çabalara rağmen 2’si kurtarılamadı. Suriye Devlet Başkanı Beşşar Esed’e bağlı güçlerin ‘sıcak takip’ bahanesiyle sınır boyunda düzenlediği operasyondan seken mermiler Kilis konteyner kentte çalışan 2 Türk vatandaşı da yaraladı. Polis Ali Kaplan ile mütercim Sevgi Topal tedavi altına alındı. Esed rejiminin sınırı ihlal eden operasyonu başta Ankara, ABD, BM ve Batılı ülkelerce kınandı.
   </p>
   <p>
    5 Şubat gecesi de Hatay’ın sınır köyü Güveççi, Suriye ordusunun kurşunlarına maruz kalmış, birkaç evde hasar oluşmuştu. 27 Mart’ta ise Esed güçleri mültecilere kapı açan diğer komşu Lübnan’ın sınırını ihlal etti. El Cura kasabasında şiddetli çatışmalar yaşandı. Kaynaklar, Esed’in bu tür sınır ihlalleri ile Suriyeli muhalif ve mültecilere kapılarını açan Türkiye, Ürdün ve Lübnan’a mesaj gönderdiğini, bu yolla muhaliflerdeki direnme şevkini kırmayı amaçladığını belirtiyor. Hâlihazırda Ürdün’de 100 bin, Türkiye’de 25 bin, Lübnan’da da 6 bin Suriyeli sığınmacı bulunuyor. Hatay, Antep ve Urfa’daki kampların Türkiye’ye maliyeti 150 milyon doları geçti.
   </p>
   <p>
    <img alt="" height="494" src="http://web.archive.org/web/20130728204716im_/http://medya.aksiyon.com.tr/aksiyon/2012/04/16/suriye-harita.jpg"/>
   </p>
   <p>
    Ankara, Suriye sınırında yaşananları ‘sınır ihlali’ olarak not etti. Başbakan Tayyip Erdoğan, ‘bu net sınır ihlaline’ yönelik gereken adımların atılacağını söyledi. Dışişleri Bakanlığı da ‘Türkiye’ye sığınanların güvence altında olduğunu hatırlatıp gerekli tedbirlerin uygulamaya konacağını’ vurguladı. Dışişleri Bakan Yardımcısı Naci Koru sınırda yaşanan çatışmanın BM ve Arap Birliği Suriye Özel Temsilcisi Kofi Annan’ın Şam rejimine sunduğu ve Esed’in onayladığı 6 maddelik çözüm planını ‘kadük’ bıraktığını, 11 Nisan itibarıyla yeni bir dönemin başladığını söyledi.
   </p>
   <p>
    Başbakan ile Hariciye’den gelen sert açıklamaların ardından kamuoyunda ‘Türkiye Suriye’ye müdahaleye hazırlanıyor’ algısı oluştu. Bunda, son dönemde artan mülteci akını karşısında Türkiye’nin Suriye içinde tampon bölge, güvenlik koridoru oluşturmasını savunan, dillendiren çevrelerin de etkisi var. Sınırda yaşanan çatışmayı ‘Türkiye müdahale için daha neyi bekliyor?’ tavrıyla sunan yabancılar da oldu. Ankara’yı ‘kaynayan Suriye’ye girmeye yönlendiren yerli ve yabancı grupların aynı tondaki söylemleri Türkiye’nin bir ‘oldubittiye’ çekilmeye çalışıldığını hissettiriyor.
   </p>
   <p>
    Son gelişmeleri, Ankara’nın olası karşı hamlelerini, Suriye krizinin gidişatını ve tek taraflı müdahalenin Türkiye’ye olası dönüşünü uzmanlara sorduk. Ulaştığımız isimler, sınırda yaşananları ‘tuzak’ olarak değerlendirip Türkiye’nin kesinlikle tek taraflı müdahaleden kaçınması gerektiğini vurguluyor. Gerçekten sınırdaki çatışma Türkiye’ye dönük bir ‘tuzak’ mıydı?
   </p>
   <p>
    Eskişehir Osmangazi Üniversitesi Uluslararası İlişkiler Bölümü Başkanı Doç. Dr. Cenap Çakmak, Esed rejiminin son olayda da olduğu gibi bilinçli şekilde Türkiye’yi zor durumda bırakacak adımlar attığını, resmî söylemlerle suçladığını söylüyor: “Herkes Türkiye’den bir şeyler yapmasını bekliyor. Böyle bir ortamda Esed yönetimi Türkiye’yi kışkırtıcı eylemlere girişiyor.”
   </p>
   <p>
    Uluslararası Stratejik Araştırmalar Kurumu (USAK) Ortadoğu uzmanı Osman Bahadır Dinçer, sınırda yaşananları ‘provokasyon ve tahrik’ olarak değerlendiriyor. Bazı aktörlerin Türkiye’yi öne çıkarıp krizin içine itme gayreti içinde olduğunu, Ankara’nın ihtiyatlı davranıp, kurulan tuzağa düşmemesi gerektiğini vurguluyor: “Türkiye dar alanda yapıcı politikalar üretme durumunda. Bu kolay bir durum değil. Ancak Türkiye ‘tek başına’ Suriye’ye girerse veya dar kapsamlı bir uluslararası gücün komutasını üstlenirse tüm ihale ona kalır. Birçok yeni sorunla karşı karşıya kalır. Türkiye’yi vurmak isteyenler bu tür provokasyonlara yeniden imza atabilir.”
   </p>
   <p>
    “Uluslararası hukuk Türkiye’ye müdahale hakkı veriyor” söylemini Cenap Çakmak’a hatırlatıp, uzmanı olduğu ‘uluslararası hukuk’un meseleye nasıl yaklaştığını soruyoruz. Ona göre, ‘kasıtlı’ olarak dillendiren bu söylem temelsiz: “Son durum itibarı ile Türkiye’nin uluslararası hukuktan doğan ve tek taraflı tedbir almasına imkân veren seçeneği olduğu söylenemez. Türkiye’nin mesela Kuzey Irak kaynaklı terör veya diğer ihlaller bağlamında aldığı tedbirler daha çok analojiye dayanıyor. Fakat uluslararası toplumun, Türkiye’nin sınır ötesi operasyonlarına ses çıkarmamasından hareketle şimdiye kadar bunların meşru görüldüğü söylenebilir. Suriye’deki durumun Kuzey Irak kaynaklı terör ile ilgi ve benzerliğini kurmak zor. Sınır ötesi tedbirler alınmasını gerektirecek ve hukuken tartışmasız geçerli sayılabilecek bir durumun varlığını iddia etmek güç. Bu bağlamda Türkiye’nin bırakın tek taraflı hareket etmesi, o şekilde görüntü vermesi bile ciddi sorunları beraberinde getirir.”
   </p>
   <p>
    Bu noktada Ankara’nın gözden kaçırmaması gerektiği kritik bir nokta var. Suriye’ye dönük dış müdahaleye muhalifler de karşı. Türkiye’nin ‘tampon bölge’ veya ‘güvenlik koridoru’ için bile Suriye’ye girmesi adını ‘işgalci ülke’ye çıkarmaya yetecek. Türkiye’nin Suriye içinde güvenli bölge oluşturmasına müsaade eden hukuki zemin de yok. Ankara’nın böylesi bir adımı meşrulaştırabilmesi zor görünüyor. NATO şemsiyesi altında Afganistan’a giden Türkiye’nin ‘Müslüman’a kurşun sıkmakla’ itham edildiği akıldan çıkarılmamalı. Ne yazık ki bu kara propagandanın bazı Müslüman ülkelerde tuttuğu da biliniyor.
   </p>
   <p>
    <strong>
     ABD Suriye’ye çekilmeli
    </strong>
   </p>
   <p>
    Peki, Türkiye yanı başındaki katliama kayıtsız mı kalacak? Elbette hayır. Türkiye’nin hâlâ atabileceği adımlar var. ‘Tek başına’ hareket etmemek kaydıyla. Esed’e karşı attığı adımları hukuki zemine dayandırması  da şart. Suriye’ye karşı çok taraflı girişimleri güçlendirme yolu izlenmeli. USAK uzmanı Dinçer, Türkiye’nin ABD’yi Suriye krizine müdahil etmesi gerektiğini düşünüyor. Suriye krizinin silahlanan muhaliflerle paralel olarak ‘askerî’ bir çözüme doğru sürüklendiğine işaret ediyor: “Suriye’de silahlı bir askerî mücadele her geçen gün daha tercih edilir hâle geliyor. Rusya’nın ayak diretmesi sebebiyle BM işlemediğinden çözüm için Kosova örneğinde olduğu gibi ABD’nin güçlü katılımı, geniş çaplı bölgesel-küresel destekli bir oluşum gerekiyor. Türkiye, Suriye halkını destekleyen uluslararası koalisyonun kurulmasını kolaylaştırmalı. Meselenin yeniden BM gündemine getirilmesine çalışmalı.”
   </p>
   <p>
    Ankara da Suriye krizinin yeniden BM gündemine taşınması gerektiğini düşünüyor. Güvenlik Konseyi’nin çözüm için en etkili adres olduğunu düşünüyor. Konsey’in işleyebilmesi için Rusya ve Çin ile vetolarını kaldırmaları yönünde temaslarını yürütüyor. Diplomatik kaynaklar Başbakan Erdoğan’ın Çin temaslarının Pekin’deki katı tavrı yumuşattığını vurguluyor. Moskova’nın da Esed sonrası için güvence beklediği, Tartus’taki üssü için teminat alması durumunda vetosunu geri çekebileceği belirtiliyor.
   </p>
   <p>
    Yıldırım Beyazıt Üniversitesi’nden Prof. Dr. Mustafa Sıtkı Bilgin, seçim atmosferine giren ABD’yi Suriye’ye çekmenin kolay olmayacağını düşünüyor. Bilgin, Suriye’ye dönük muhtemel askerî müdahale kararının bugünkü denklemde BM’den de çıkmayacağını iddia ediyor: “Bazı yabancı mihraklar sınırda yaşananları Türkiye’yi askerî müdahaleye itmek için kullanabilir. Artan mülteci dalgası ve sınırda yaşananlar dolayısıyla Türkiye birtakım tedbirler alma durumunda kalabilir. Ancak askerî bir müdahalenin ona nasıl olumsuz döneceğinin farkında. Sonuna kadar diplomatik yöntemleri kullanacak. Baas yönetiminin kısa zamanda değişmeyeceğini, BM’deki Rusya-Çin vetosunu ve ABD ile Fransa’nın seçim atmosferine girdiğini hesaba katmalı. Bu denklem sebebiyle yakın gelecekte NATO ya da ABD liderliğinde askerî bir koalisyon gücünün oluşturulmasının pek mümkün olmayacağı görülmeli.”
   </p>
   <p>
    Bazı odaklar Türkiye’yi zorluyor
   </p>
   <p>
    Ankara Suriye’deki İran varlığını da hesaba katmalı. 1979 devrimiyle kurulan Humeyni rejimini Sovyetler’in ardından ilk tanıyan ülke Suriye olmuştu. Tarafların son 30 yılda stratejik ilişkilerini derinleştirdikleri, 2006’da karşılıklı savunma anlaşması imzalayıp ortak bir askerî strateji izledikleri unutulmamalı.
   </p>
   <p>
    Ortadoğu Stratejik Araştırmalar Merkezi (OSAM) Direktörü Doç. Dr. Gökhan Bacık, Ankara’nın 5. maddeyi (Bir NATO ülkesine yapılan saldırı, müttefiklerin hepsine yapılmış sayılır.) gündeme taşıyarak Esed rejimine önemli bir ikazda bulunduğunu düşünüyor. Türkiye’nin Suriye krizini İttifak’a taşımasının mantıklı, bir o kadar da riskli olduğunu söylüyor: “NATO’yu Suriye konusunda teyakkuza geçirmek ne kadar doğru ise İttifak üzerinden Suriye’ye müdahale de o kadar yanlış olur. Baas rejimi savaş kararını çok çabuk alabilir, Türkiye’yi ısırabilir. Ancak Türkiye bunu yapmamalı. Eğer NATO’yu Suriye ile savaşa sokarsa İslam dünyası bunu 100 yıl unutmaz. Türkiye Müslüman’a kurşun sıktıran, Arap coğrafyasını Batı işgaline açan ülkeye dönüşür. Özellikle İran bunu aleyhimize kullanır. NATO Suriye’ye operasyon kararı alsa bile Türkiye ön safta olmamalı.”
   </p>
   <p>
    Bacık, M.Ö. 13. yüzyıl Mısır ve Hitit arasında imzalanan ‘Kadeş Anlaşması’nda bile ‘5. madde’nin bulunduğunu, uluslararası ilişkiler açısından ‘sana saldıran bana saldırmıştır’ demenin çok kolay olmadığını belirtiyor: “NATO Libya ve Kosova operasyonlarını 5. madde üzerinden yapmadı. Afganistan operasyonu da tartışılır. Bu maddenin nasıl işletileceğine dair elimizde örnek yok. Diğer taraftan İttifak sınırda yaşananları saldırı olarak değerlendirmedi. İçeride ve dışarıdaki bazı odaklar Türkiye’yi NATO üzerinden Suriye’ye müdahaleye zorluyor. Türkiye bu tuzağa düşmemeli.”
   </p>
   <p>
    Annan çözüm planının kadük kaldığını açılayan Dışişleri, Suriye’ye dönük yeni senaryoları çalışmaya başladı bile. Dışişleri’nde Bakan Ahmet Davutoğlu başkanlığında Genelkurmay, Millî İstihbarat Teşkilatı ve Başbakanlık temsilcilerinin de katıldığı gizli bir toplantı yapıldı. Toplantıda sınırdaki son gelişmeler ve yeni senaryolar masaya yatırıldı. Bir diplomatik kaynak, Ankara’nın yeni bir sürece hazırlandığını, bu bağlamda bir taraftan Esed rejimine destek veren Rusya, Çin ve İran üzerindeki diplomatik baskıyı artıracağını, diğer taraftan krizi yeniden BM gündemine taşımaya çalışacağını ifade ediyor: “BM Güvenlik Konseyi’nden Esed aleyhine karar çıkarmaya çalışacağız. Bu karar üzerinden Suriye’de ağır silahların şehirlerden çekilmesini, insanî yardımın ulaştırılmasını ve uluslararası gözlemcilerin ülkeye girmesini sağlamaya çalışacağız.”
   </p>
   <p>
    Son tahlilde, Ankara’nın Esed’e karşı kullanabileceği hukuk zeminli farklı opsiyonları mevcut. Bunları tartışıp en az zararla yola devam etmek varken, tutmayan Kofi Annan planının ardından çalınan ‘savaş tamtamları’ eşliğinde Suriye’ye girmek akıl kârı değil. Hele de İslam ülkelerine model olmayı arzulayan, barış temelinde kurulan Avrupa Birliği’ne üyeliğe çalışan Ankara için. Mayınlı araziye ‘paldır küldür’ girmek ancak karşı cepheye yarar!
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ahmet Kara, 17 April 2012, 15:51
> Yazı güzel, doğru fakat oldukça eksik. Türkiye’nin Suriye ile savaşa girmesinin bir nefeste sayılacak onlarca zararı varken burada bunlardan sadece bir ikisine değinilmesi eksik olmuş. sadece bir örnek vereyim. İran ve Rusya böyle bir durumda biz Türkiye’ye petrol ve doğalgaz satmayız derse ne olur?...

Kaynak: [www.aksiyon.com.tr](http://www.aksiyon.com.tr:80/aksiyon/haber-32332-34-sinirdaki-tuzak.html), [web.archive.org (arşiv bağlantısı)](http://web.archive.org/web/20130728204716/http://www.aksiyon.com.tr:80/aksiyon/haber-32332-34-sinirdaki-tuzak.html)
