# Emanet onda; ama..

*Mesut Çevikalp 2014.08.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ahmet Davutoğlu AK Parti Genel Başkanlığı ve dolayısıyla Başbakanlığın tek adayı. Cumhurbaşkanı seçilen Erdoğan, emaneti ona bırakmaya karar verdi. Ama ‘emanetçi’ şablonuna tam uyduğu söylenemez. Özgüveni ve kendine ait doğrularıyla emanetçi çerçevesini zorlayacak.
  </font>
 </div>
 <div id="newsText">
  <font class="detail-text">
   <p>
    Devletin ‘2’ numarası artık Ahmet Davutoğlu. Yani Türkiye’nin müstakbel başbakanı. Siyasete tepeden giren isimlerden hiçbiri devlet içinde onun kadar hızlı yükselemedi. Âdeta koşarak çıktı kariyer merdivenlerini. 2002’de 58’inci Hükümet’te dış politika başdanışmanı sıfatıyla boy gösterdiğinde pek tanınmıyordu. Hızlı yükselmesinde akademisyenliğin kazandırdığı özgüven, Yörüklüğünden gelen ‘dik durma’ hâli ve fıtratından kaynaklanan ‘meydan okuma’ vasfı rol oynadı. Yine hocalığından miras irticalen konuşabilme kabiliyeti de  katkı yaptı. Bunlar iç politikada, AKP iç denkleminde puan getirdi Davutoğlu’na. Üstlendiği dış politikada aynı  başarıyı yakalayamadı.
   </p>
   <p>
    55 yaşındaki ‘genç’ siyasetçi AKP Genel Başkanlığı’na yürüyor aynı zamanda. 27 Ağustos’taki olağanüstü kurultayın tek adayı.  ‘21 Ağustos’ önemli bir dönüm noktası olacak hayatında. 2009’dan bu yana ‘0005’te (Dışişleri Bakanlığı) sabırla beklemesinin karşılığını aldı. Bazı ağır sözleri yutmak zorunda kalsa da! Bu büyük sıçramanın başaktörü elbette Başbakan Recep Tayyip Erdoğan. O, 12. Cumhurbaşkanı sıfatıyla 28 Ağustos’ta Çankaya’ya çıkarken yerine Davutoğlu’nu bırakmayı uygun gördü. Çankaya’ya çıkmasının ardından 62. Hükümet’i kurma görevini Davutoğlu’na verecek. Kulislere sızan bilgilerden anlaşıldığı üzere ilk kabine Davutoğlu’nun kabinesi olmayacak.
   </p>
   <p>
    <strong>
     Emir eri olmaz
    </strong>
   </p>
   <p>
    <img alt="" height="337" src="http://web.archive.org/web/20141115034607im_/http://medya.aksiyon.com.tr/aksiyon/2014/08/25/emanet-onda2.jpg">
     Erdoğan’ın eski sırdaşı Binali Yıldırım, kader arkadaşı Mehmet Ali Şahin veya yeni gözdesi Numan Kurtulmuş’un yerine Davutoğlu’nu seçmesinde başka faktörler de rol oynadı. Yabancı dil bilmesi, yerel seçimlerdeki mitinglerde etkili olması, MİT ve TSK tarafından desteklenmesi öne çıkmasına kapı araladı. Son dönemde Erdoğan’a ‘her konuda’ arka çıkması da adını parlattı. Sonuçta Erdoğan ‘emaneti’ ona bırakmayı uygun buldu.
    </img>
   </p>
   <p>
    Ancak Davutoğlu’nun mutlak ‘emanetçi’ olacağı beklenmemeli. Hayatının her döneminde kendi oyununu oynadı Davutoğlu. Doktorası sonrası ABD yerine Malezya’dan gelen daveti kabul etti mesela. Zora talip olmaktı bu. Dışişleri Bakanlığı’na dışarıdan elçi ataması da Hariciye’nin teamüllerine başkaldırıydı. Arap Baharı sürecinde, Suriye krizinde hatta İran-Batı normalleşmesinde istediği rolü oynayamasa da küsüp mücadeleyi bırakmadı.
   </p>
   <p>
    <strong>
     Ekibiyle çalışacak
    </strong>
   </p>
   <p>
    Kendi oyununu oynamayı sevdiği gibi kendi ekibini oluşturmayı da seviyor. Osmanlı münevverleri gibi çevresinde onu izleyen bir grup idealist var. Think-tanklarda olgunlaştırdığı bazı isimleri beraberinde devlete de taşıdı. Başbakanlıkta da kendi ekibini oluşturacağı kesin. Yani eski oligark ekiple çalışmayacak. Bu müstakil politikalarını yürütebilmesinin de gereği aynı zamanda.
   </p>
   <p>
    Davutoğlu duruş, söylem ve eylemleriyle Osmanlı’nın son dönem münevverlerini anımsatsa da özünde iyi bir ‘elitist’. Halka yakın söylemleri siyaset gereği. İç dünyasında kendi hedeflerini hayata geçirmeye çalışan, bu uğurda geri adım atmayan bir idealist. Masada kurguladığı ‘Komşularla Sıfır Sorun Stratejisi’ni sahada işletemese de tümden terk etmiş değil. Ortadoğu’da taşlar yerine oturduğunda bu vizyonun tıkır tıkır işleyeceğini düşünüyor.
   </p>
   <p>
    Davutoğlu’nu siyasete Cumhurbaşkanı Abdullah Gül kazandırdı. O da bu durumu hiç unutmadı. Erdoğan-Gül geriliminde net bir tavır takınmaması da bundan. Gül yeni dönemde de dayanışmanın süreceğini son veda resepsiyonunda gösterdi. Parti’nin Davutoğlu’nu seçtiğini ilk o açıkladı, ilk desteği de o verdi: “Kongre’de Genel Başkan seçilecek olan Ahmet Davutoğlu’nu siyasete ben kazandırdım. Başarılı olacağına inanıyorum.” Ancak Davutoğlu bugüne kadar parti içinde tek kanada oynamadı. Kalibre açısından denk düşmese de Beşir Atalay ile Hakan Fidan’a da yakın durdu. Bu ona diğer adayların önüne geçme imkânı verdi.
   </p>
   <p>
    1959 Konya doğumlu Davutoğlu’nun bir diğer artısı asker tarafından takdir edilmesi. 1998–2002 arasında Silahlı Kuvvetler Akademisi ve Harp Akademilerinde misafir öğretim üyesi olarak ders veren nadir isimlerden biri. Bakanlığı döneminde de askerlerle yakın çalıştı. ‘Entegre dış politika’ vizyonu çerçevesinde askerle sınır ötesinde ortak projeler yürüttü. Aynı yakın işbirliğini MİT ile de sağladı. Bir bakıma ‘devlet’ ile yakın çalıştı. Tıp doktoru Sare Hanım ile evlilikten 4 çocuk sahibi oldu. Bugüne kadar ailesi ile ilgili negatif bir haber duyulmadı. Akçeli işleri olmayan bakanlardan biri olarak görülüyor.
   </p>
   <p>
    Talih bugün ona gülse de siyasette kalıcı olabilmesi için önündeki zorlu sınavları vermesi gerekiyor. Öncelikle oluşturduğu kabinenin, izlediği siyasetin Cumhurbaşkanı Erdoğan, AKP’nin vesayetçileri ve oligark bürokratlarla çatışmaması gerekiyor. Yani kendi siyasetini onları karşısına almadan yürütmesi gerekiyor. Bu başlı başına birçok denklemi gözetmesi anlamına geliyor. İkinci olarak 2015’teki seçimlerde mevcut oy oranını en azından koruması şart. Seçimler öncesinde halka dönük başarılı bir iki projeyi hayata geçirmesi kaçınılmaz. Bunun yanında SOS veren ekonomi, Kürt açılımı ve 17 Aralık süreçlerini yönetmesi gerekecek. Belki de en önemlisi Bülent Arınç, Abdullah Gül, Beşir Atalay gibi AKP’nin ağır toplarını karşısına almamaya çabalayacak. Kısacası iç siyasette çok çetrefilli bir dönem bekliyor onu...
   </p>
   <p>
    Dış politika mirası peşini bırakmayacak. Suriye, Irak ve AB konularını yeniden ele alıp krizlerden hızlı bir çıkış yolu bulması elzem. Yeni dönemde dünya liderleriyle daha sık yüzleşecek, icranın başında olması hasebiyle ülkenin sınır ötesindeki yanlış hamlelerinden daha fazla sorumlu tutulacak. Bir bakıma iç ve dış muhataplarla orta yolda buluşması gerekecek. ‘Dediğim dedik’ bir kişilik için çok da kolay bir adım değil bu.
   </p>
   <p>
    Son tahlilde, Davutoğlu dün olduğu gibi bugün de kimseye, hiçbir makama minnet duymuyor. Her zamanki gibi bugün de hak ettiği noktaya, makama geldiğini düşünüyor. Başbakanlık, Genel Başkanlık onun için nihai hedef değil. Hayatının her döneminde, akademide, danışmanlıkta ve bakanlıkta hep bir üst noktaya çıkmak, ulaşmak amacıyla çalıştı. Siyaset için bazı eski dostlarını tek kalemde sildiği gibi bakanlık yıllarında da yakın çalışma ekibinden bir günde harcadığı isimler oldu! Büyük hedefe ulaşmak için küçük fedakârlıklar olarak gördü bu adımları. Şartlar olgunlaştığında siyasetin son noktası konumundaki Çankaya’ya çıkmayı da düşünecektir. ‘Kardeşlerle’ ayrı düşme pahasına da olsa! Davutoğlu dönemi Türk siyasetinin yeni meydan okumalarla, kırılmalarla yüzleşeceği günler olacak!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=750686A23419BB1CC47FA348B321DD8C?newsId=39307), [web.archive.org (arşiv bağlantısı)](http://web.archive.org/web/20141115034607/http://www.aksiyon.com.tr:80/aksiyon/newsDetail_getNewsById.action;jsessionid=750686A23419BB1CC47FA348B321DD8C?newsId=39307)
