# Türkiye Kıbrıs’ta çözüme ‘gaz’ verdi

*Mesut Çevikalp 2013.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güney Kıbrıs’ın mali çöküşü ve İsrail’in Türkiye’ye yaklaşması, Doğu Akdeniz jeopolitiğini yeniden değiştirdi. Konjonktürü barışa kanalize etmek isteyen Ankara, yeni bir çözüm planı hazırladı. İşte detayları…
  </font>
 </div>
 <div id="newsText">
  <font class="detail-text">
   <p>
    ‘Gazın Türkiye’den geçmesi, halkımızın millî ve ekonomik çıkarına olacaksa geçsin. Sevmek, düşmanlık beslemekten daha iyidir… Türkler bize İsraillilerden daha iyidir…”
   </p>
   <p>
    Kıbrıs Rum Ortodoks Kilisesi Başpiskoposu II. Hrisostomos’a ait bu sözler… Varlığı ‘Türk düşmanlığı’ ile özdeşleşen ruhani liderin şubat başındaki bu sürpriz çıkışı, Güney Kıbrıs’ta iç dengeleri değiştirdi. Geçmişten bugüne Rum kamuoyunu, siyasetini yönlendiren Kilise’deki tavır değişikliği, Ankara tarafından da dikkatle izlendi, yeni dönemin ‘işaret fişeği’ olarak algılandı.
   </p>
   <p>
    Bu açıklamadan bir ay sonra Annan Planı’na destek veren Demokratik Seferberlik Partisi (DİSİ) lideri Nikos Anastisiadis’in devlet başkanlığına gelişi şartları olgunlaştırdı. Ankara-Lefkoşa hattı yeniden canlandı. İsrail’den gelen özrün ardından Türkiye, Kıbrıs’ta yeni çözüm inisiyatifi için düğmeye basıp Kıbrıs meselesinde yeni bir ‘açılıma’ gitti… Öneriyi, bizzat Dışişleri Bakanı Ahmet Davutoğlu duyurdu. Bakan, Birleşmiş Milletler (BM) Genel Sekreteri Ban Ki-Moon’a, BM Güvenlik Konseyi 5 daimi üyesine ve Yunanistan’a gönderdiği mektuplarla adada oluşan barış atmosferine dikkat çekti. 45 yıldır çözüm getirmeyen ikili müzakereler yerine Türkiye, Yunanistan ve iki toplum liderlerinin katılacağı bir ‘dörtlü konferans’ düzenlenmesini talep etti. Bu son inisiyatifin adada eşitliğe dayalı birleşmeyi sağlamaması durumunda taksime gidileceği özellikle vurgulandı. Ankara bu noktadaki net tutumunu Türkiye’ye gelen ABD Dışişleri Bakanı John Kerry’ye de aktardı. Adadaki çözümsüzlük sürecinin son çıkışa ulaştığı ifade edildi…
   </p>
   <p>
    <strong>
     Ankara ihtiyatlı iyimser
    </strong>
   </p>
   <p>
    Ne var ki Rum-Yunan cephesi, pek de olumlu tepki vermedi mektuba. Rum Dışişleri Bakanı Yanis Kasulidis, Türk hükümetini Güney Kıbrıs’ı etkisi altına alan mali krizden yararlanmakla suçladı. Yunan mevkidaşı Dimitris Avramopulos da fırsatçılıkla… Ancak Ankara son inisiyatiften henüz ümit kesmiş değil. Özellikle BM cenahından pozitif sinyaller alıyor. Bunun yanında Yunanistan’ın ardından Güney Kıbrıs’ta hayatı felç eden mali krizin, tarafları yeni çözüm arayışlarına iteceğini öngörüyor. Bir bakıma aktif bekleme durumunda.
   </p>
   <p>
    Bir üst düzey yetkiliye sürecin perde arkasını soruyoruz. Ankara’nın, Güney Kıbrıs’taki devasa mali krizi, ada çevresinde beliren doğalgaz rezervlerini ve İsrail ile başlayan normalleşme sürecini hesaba katarak yeni bir adım attığını vurguluyor. İlk geri dönüşler umut vermese de sürecin henüz rafa kaldırılmadığına değiniyor: “Yunanistan ve Güney Kıbrıs, tarihlerinin en kötü krizlerini yaşıyor. Her iki taraf da AB ve IMF yardımıyla ayakta kalıyor. Krizi atlatabilmek için ada açıklarında beliren doğalgaz kaynaklarını çıkarmaya yöneldiler. Ancak bunun için ellerinde ne mali ne de teknolojik kapasite var. İsrail ve Rusya gibi üçüncü ülkelerle işbirliği yapmaya çalışıyorlar. Ancak onlarca yıla mal olacak bu çabanın KKTC ve Türkiye’ye rağmen işlemesi mümkün değil. Türkiye, gazın adadaki siyasi krizin çözümüne mal edilmesini teklif etti. Zira bu İsrail’in de çıkarına…”
   </p>
   <p>
    Rum Kesimi, 2011’de Doğu Akdeniz’de tek yanlı Münhasır Ekonomik Bölge (MEB) ilan edip sondajlara başlamıştı. Şubat 2012’de, sondaj çalışmalarını yürüten İsrail destekli Amerikan Noble Energy, MEB’in 12. parselinde zengin doğalgaz rezervlerine ulaştıklarını duyurdu. ‘Afrodit’ olarak anılan bölgede 80 milyar dolarlık gaz bulunduğu açıklandı. Ancak henüz derindeki bu rezervi dışarı çıkarma girişiminde bulunulmadı. Rumlar, ortaklık için İsrail gibi Rusya’ya da yeşil ışık yaktılar fakat henüz net bir anlaşmaya ulaşamadılar.
   </p>
   <p>
    Aynı yetkili, söz konusu rezervin çok derinde olduğunu, o noktadan gazın çıkarılıp çıkarılamayacağının netleşmediğini aktarıyor. Büyük enerji devlerinin yaklaşmadığı projeye, görece çok daha küçük kapasitedeki Noble Energy’nin risk alarak girdiğini vurguluyor: “Türkiye konuyla ilgili bazı araştırmalar yürüttü. Bunlara göre, oradan gaz çıkarmanın maliyeti çok yüksek. Bugün başlatılsa bile onlarca yıla mal olacak bir süreç söz konusu. Bu yıl ekonomisi yüzde 10-15 oranında daralacak Rumların beklemeye vakti var mı? 20 milyar avroluk bir açık söz konusu… Ayrıca İsrail gibi Rusya da bu riskli yatırıma büyük kazanımlar almadan girme niyetinde değil. Kısacası resim Rumların çizdiği kadar tozpembe değil!”
   </p>
   <p>
    <strong>
     Rumların tek çıkar yolu Ankara
    </strong>
   </p>
   <p>
    Aynı yetkili, Rumların enerji politikalarını Türkiye’ye, KKTC’ye rağmen tek taraflı yürütemeyeceğini, siyasi ve coğrafi açıdan Ankara’nın oluruna muhtaç olduğunu ifade ediyor: “Doğu Akdeniz’de zemin etütleri yaptırdık. Rum Kesimi’nden Avrupa’ya boru hattı döşemek mümkün değil. Gazı sıvılaştırıp taşıma projesi de çok maliyetli; sadece tesisi 10 milyar dolara çıkıyor. Ne İsrail ne de Rusya buna para yatırır. Bu bağlamda en makul yol, siyasi çözümün ardından, muhtemel gazın Türkiye’ye taşınıp buradaki mevcut boru hatları üzerinden Avrupa’ya ulaştırılması. Ankara yeni dönemde gazı çözüm zeminine dönüştürme teklifinde bulundu. İsrail’le normalleşme sürecine de uygun bu adım. Aksi senaryoların hayata geçirilmesi pek mümkün değil.”
   </p>
   <p>
    Ekonomileri her geçen gün küçülen Kıbrıslı Rumların Türklerle barışıp birlikte düze çıkmaktan başka çıkar yolu var mı? ABD’li yatırım bankası Morgan Stanley’in hesaplarına göre, Güney Kıbrıs bu yıl yüzde 20 oranında daralmaya gitse dahi borçlanma oranı 2016’da yüzde 120’ye ulaşacak. Yani kısa zamanda toparlanması mümkün değil. Mevcut kriz AB ve IMF’den gelen 10 milyar avroluk yardımla frenlense de geleceğe dair soru işaretleri varlığını koruyor. Hükümetin 5,8 milyarlık tasarruf için bankalarda 100 bin doları aşan hesaplarda zoraki gittiği tasarruf halkı derinden etkiledi. AB-IMF zoruyla düzenlenen paket, Kıbrıs Bankası’nda 100 bin avrodan fazla yatırımı olan mevduat sahiplerinin paralarının yüzde 60’ını kaybetmelerine kapı aralıyor. Ayrıca bankacılık sistemindeki daralma yakın gelecekte Güney Kıbrıs’ı işsizler diyarına çevirecek. Bakanlık koltuğuna şubatta oturan Rum Maliye Bakanı Michalis Sarris’in kurtarma paketine karşı durarak istifa etmesi, Anastisiadis hükümetinin zor durumda olduğunu gösteriyor. Bu noktadan bakıldığında Türkiye ile anlaşma şıkkının masada duran en tutarlı çıkış planı olduğu görülüyor.
   </p>
   <p>
    Diğer taraftan KKTC, ada çevresindeki petrol ve doğalgaz kaynaklarını Rumlara bırakma niyetinde değil. Rumların adanın geleceğini ‘ipotek’ altına alma girişimlerine karşı duruyor. Bulunan doğalgaz kaynaklarının kullanım hakkının adadaki iki topluma ait olduğunu, tek taraflı kullanıma izin vermeyeceklerini belirtiyor. Ankara gibi Türk hükümeti de kaynakların iki toplumu yeniden birleştirici unsur olabileceğini, bunun için müzakereye açık olduğunu duyuruyor. Lefkoşa, bugün dahi elektrik satışı yaptığı Rumlara, yakında tamamlanacak olan Manavgat boru hattıyla temiz su verebileceğine, enerjinin de birlikte sorunsuzca kullanılabileceğine işaret ediyor.
   </p>
   <p>
    Stratejik İletişim Merkezi (STRATİM) Doğu Akdeniz Çalışmaları Direktörü, Çanakkale 18 Mart Üniversitesi Öğretim Üyesi Doç. Dr. Mehmet Hasgüler, Ankara ile sıkı diyalog halindeki KKTC’nin yeni sürece dair hazırlık içinde olduğunu söylüyor. Güney Kıbrıs ve Doğu Akdeniz’de değişen konjonktüre bağlı olarak iki toplumun yeniden müzakere masasına oturabileceğini öngörüyor. Mali krizin Rumlara adanın bölündüğü 1974’ten daha büyük bir ekonomik kayıp yaşattığına değinen Hasgüler, gelecek 10 yılını borç içinde geçirmek istemeyen Rum toplumunun Türklerle anlaşmaya yaklaştığını vurguluyor: “Resmî rakamlar Rumların varlıklarını yüzde 40 oranında kaybettiğini ortaya koyuyor. Mali kasırganın gelecek 10 yıllarını ipotek altına aldığının da farkındalar. Ciddi bir işsizlik dalgasının gelmekte olduğunu biliyorlar. Bu denklem karşısında sokaktaki Rum’un ‘düşman Türk algısı’ değişiyor. Zira kendilerini çukurdan çıkaracak gaz senaryosunun akıbeti Türkiye’ye bağlı. Enerji şirketleri Ankara’nın olurunu almadan bu riskli projeye yatırım yapmak istemiyor. Kaldı ki doğal kaynaklar çıkarılsa bile Türkiye olmaksızın Avrupa’ya taşınması çok zor. Kıbrıslı Rumlar gaz kartlarının Türkiye’ye rağmen işlemeyeceğinin farkında.”
   </p>
   <p>
    Birikimlerini kaybeden, işinden olan Rumlar, mali buhranın hükümetin yanlış Türkiye politikalarından ve kara para aklama sistemine göz yummasından kaynaklandığını düşünüyor bugünlerde. ‘Düşman Türkiye’ siyasetinin sonucu olan aşırı silahlanmanın ekonomik dengeyi altüst ettiği fikrindeler. Kilisenin desteğiyle 50 yıldır sürdürülen tehdit-silahlanma kurgusu bugün itibariyle iflas etmiş durumda. Rumlar bugünlerde Türkiye’yi, Kıbrıslı Türkleri düşman gösteren siyasi duruşun kendilerine ne kattığını sorguluyor. Buna karşılık, Türkiye ile barışmaları durumunda refah ve huzur içerisinde yaşayacaklarını hesap ediyor.
   </p>
   <p>
    Hasgüler’e Türkiye’nin ortaya attığı yeni planın işleyebilirliğini soruyoruz. Değişen paradigmaların Rumları bir bakıma Türkiye’ye mecbur bıraktığına değiniyor. Adanın en katı kurumu olan Ortodoks Kilisesi’nden gelen pozitif sinyalleri de bu mecburiyetle açıklıyor. Ankara’nın planına destek verilmesi durumunda Güney Kıbrıs’ın kısa zamanda toparlanabileceğini savunuyor: “Krizin böyle bir hayra yol açmasını beklemek mümkün. Ancak krizin oluşturduğu işsizlik ve onun tetikleyeceği mikro milliyetçilik buna ne kadar müsaade edecek derseniz orada ciddi kuşkularım var. Seçilen Rum lider Anastasiadis, Anglosaksonların gözbebeği, politik figürleri. Seçilmesi rastlantı değil. Büyük yatırım yapılmış, üzerinde beklenti üretilmiş bir isim. Güney Kıbrıs’ı ‘kilise-güvenlik-silahlanma’ kurgusundan kurtarabilir. Eğer o isterse Ankara’nın planı hayata geçebilir.”
   </p>
   <p>
    <strong>
     Rusya plana destek vermez
    </strong>
   </p>
   <p>
    Kıbrıs meselesinin hiçbir dönemde sadece Rumlarla Türklere bırakılmadığı hesaba katıldığında, yeni sürecin gidişatının biraz da haricî güçlerin tutumuna bağlı olduğu görülüyor. Kıbrıs meselesinden bıkan, Ortadoğu’dan çekilmeyi planlayan ABD’nin Ankara planını desteklemesi kaçınılmaz. Türkiye ile barışma yoluna giren İsrail’den de farklı bir tavır beklemek güç. Ayrıca Türkiye ile Rum Kesimi arasındaki normalleşme Tel Aviv’e Doğu Akdeniz’de Rumlarla çalışma iznini de vermiş olacak. Peki, doğalgaz meselesinin bir köşesinde duran Ruslar ne diyor bu çözüme?
   </p>
   <p>
    Mimar Sinan Üniversitesi’nden Rusya Uzmanı Doç. Dr. İlyas Kemaloğlu, Moskova-Lefkoşa hattının Sovyetler Birliği döneminden beri kesintisiz işlediğine değiniyor. Rusların Rumları dünden bugüne para desteğiyle yanına çektiğine değiniyor: “Batı’ya göre, Rum bankalarındaki hesapların dörtte biri, yabancı yatırımların da üçte biri Ruslara ait. Rusya’daki yüksek vergi oranlarından dolayı birçok Rus iş adamının Güney Kıbrıs’ta tabela şirketlerle vergi kaçırdığı, Rus mafyasının burada kara para akladığı iddia ediliyor. Dolayısıyla Kıbrıs’ta devasa bir ‘Rus parası’, ‘Rus varlığı’ söz konusu. Ayrıca adada 60 binden fazla Rus yaşıyor; lüks evleri, kendi gazeteleri, okulları var. Dolayısıyla Rusya, Güney Kıbrıs’ın gölgesinden çıkmasına, nüfuzunun azalmasına razı olmaz.”
   </p>
   <p>
    Kemaloğlu, Kıbrıs açıklarındaki muğlâk gaz rezervlerinin Rusya Enerji Bakanlığı, Gazprom ve Rostneft enerji şirketlerinin ilgisini çekmediğini, rezervler netlik kazanmadan Rusya’nın projeye dâhil olmayacağını anlatıyor: “Rusya, Türkiye ile enerji işbirliğine büyük önem veriyor. Enerji kaynaklarını dünya pazarına ulaştırmada Türkiye’ye bağımlılığı her geçen gün artıyor. Dolayısıyla Rusya, rezerv miktarının dahi bilinmediği Rum gaz yatakları için enerji işbirliği içindeki Türkiye’den vazgeçmeyecek. Ancak bu Moskova’nın Ankara planına destek vereceği anlamına da gelmez. Rusya, Kıbrıs denkleminde kendi çıkarlarına uygun oynama yolunu izleyecek.”
   </p>
   <p>
    Son tahlilde, Ankara’nın 30 yıl sonra yeniden ‘Taksim’ söylemini gündeme taşıması rastlantı değil. Türk Dışişleri’nden bir diplomat, 1960’ta Rumların Yunanistan’a bağlanma girişimi (Enosis) sonrası Ankara’nın Türklerin yaşadığı bölgeleri Türkiye’ye bağlama girişiminin (Ya taksim, ya ölüm) yeniden gündeme gelmesini önemsiyor: “Ankara yıllardır kalıcı barış müzakerelerini etkin destekledi, olmadı. Şimdi adanın çevresindeki doğalgaz rezervlerinin paylaşımı üzerinden barışı deniyoruz. Bu da olmazsa elimizde kalan tek seçenek Kıbrıs’ın yola iki devlet olarak devam etmesi olacak. 30 yıl aradan sonra ‘Taksim’ söyleminin ortaya atılması boşa değil. Türkiye’nin önceliği elbette BM parametrelerine dayanan, müzakere edilmiş kalıcı ve adil barış üzerine inşa edilecek yeni bir ortaklık. Ancak ikinci şık da mümkün.”
   </p>
   <p>
    <img alt="" height="387" src="http://web.archive.org/web/20130606220025im_/http://medya.aksiyon.com.tr/aksiyon/2013/04/29/mesut-kibris-gaz-2.jpg"/>
   </p>
   <p>
    <strong>
     Mali kriz kiliseyi yumuşattı
    </strong>
   </p>
   <p>
    Güney Kıbrıs’taki mali kriz Kıbrıs Rum Ortodoks Kilisesi’nin Türkiye duruşunu da yumuşattı. Kıbrıs doğalgazının Türkiye üzerinden Avrupa’ya ihraç edilmesine karşı olmadığını açıklayan Başpiskopos II. Hrisostomos, Türkleri Yahudilere tercih ettiklerini vurguladı. Kilise, krizden büyük zarar görse de hükümetin toparlanmak için İsrail ile iş tutmasından rahatsız. Kıbrıslı Ortodokslar, Yahudilerle tarih boyu sorun yaşadı. Hatta bir dönem (2 asır boyunca) adaya girmelerine yasak koydular. Bugün dahi adanın her iki tarafında olumsuz bir algıları var Yahudilerin. Kilise, tarihte 306 yıl birlikte yaşadığı Türklere sıcak mesajlar vererek kamuoyu ile siyasileri İsrail ortaklığından uzaklaştırmaya çalışıyor.
   </p>
   <hr/>
   <p>
   </p>
   <h3>
    <span>
     İsrail gibi Rusya da Türkiye’ye rağmen Rumlarla çalışamaz!*
    </span>
   </h3>
   <p>
    <strong>
     <img alt="" height="293" src="http://web.archive.org/web/20130606220025im_/http://medya.aksiyon.com.tr/aksiyon/2013/04/29/mesut-kibris-gaz-3.jpg"/>
     -Kıbrıs açıklarındaki doğalgaz-petrol kaynakları çıkarılabilir mi? Maliyeti ne olur?
    </strong>
   </p>
   <p>
    Araştırmalar 12. parselde doğalgaz bulunduğunu ortaya koydu. Ancak yatırım için yeterli mi, henüz net değil. Mesela Rus enerji şirketi Gazprom, doğalgaz yataklarının ekonomik değerinin henüz net olmamasından dolayı temkinli yaklaştıklarını açıkladı. Çıkarma maliyeti konusunda da kesin bir rakam vermek güç. Güney’deki ekonomik kriz Rum hükümetinin yabancı yatırımcılar nazarındaki güvenilirliğini zayıflattı. Ayrıca Türkiye’nin İtalyan ENI şirketine uyguladığı ambargo yabancı yatırımcı şirketleri bu konuda daha temkinli davranmaya itti.
   </p>
   <p>
    <strong>
     -Rumlar doğalgazı en erken ne zaman çıkarabilir? Bu yönde bir hazırlık var mı?
    </strong>
   </p>
   <p>
    Rumlar, doğalgazı çıkarıp ekonomik krizden kurtulmayı hedefliyor. Doğalgaz gelirlerinin toplanacağı ‘Millî Dayanışma Fonu’nu kurdular bile... Ancak uzmanlar, her şey yolunda gitse bile ada çevresindeki gazın en erken 2020 yılında çıkarılabileceğini öngörüyor.
   </p>
   <p>
    <strong>
     -Doğalgazı tek başına çıkarabilirler mi? İsrail, Rusya ortaklıkta ne ölçüde samimi?
    </strong>
   </p>
   <p>
    Güney’in bugünkü durumu dikkate alındığında tek başına çıkarmasının mümkün olmadığı görülüyor. Partnerleri de henüz projeye tam dâhil olmadı. Mesela Rusya, son 10-15 yılda enerji ticareti ve transferinde karşılıklı bağımlı olduğu Türkiye’yi bu konuda incitmek istemiyor. İsrail de özür dileyerek normalleşme yoluna soktuğu Türkiye ile ilişkilerini Rum gazına kurban etmekten kaçınıyor. Hatta 2005’te ortaya atılan Türkiye - İsrail dörtlü (su, elektrik, petrol ve doğalgaz) boru hattını yeniden gündeme taşıyabilir. O durumda Güney Kıbrıs’ı ikinci plana itecek.
   </p>
   <p>
    <strong>
     -Doğalgaz çıkarılsa Türkiye’ye rağmen Avrupa’ya taşınabilir mi?
    </strong>
   </p>
   <p>
    Gazın taşınmasına dair bir-iki hat söz konusu. En ekonomik ve anlamlısı Türkiye üzerinden taşınması. Ancak bu hattın adada çözüm olmadan işlemesi söz konusu değil. Öte yandan İsrail -Türkiye ilişkilerinin yeni döneme girmesi, gazın İsrail üzerinden dünya piyasalarına taşınması fikrini ortaya çıkardı. Kıbrıs doğalgazı İsrail’in kendi tüketimine dâhil edilip,  İsrail gazı yeni boru hattıyla Türkiye üzerinden Avrupa’ya taşınabilir. Ancak bu hem siyaseten hem de mali açıdan meşakkatli bir tercih olacak.
   </p>
   <p>
    <strong>
     -Değişen Doğu Akdeniz jeopolitiği Kıbrıs meselesinin çözümünü kolaylaştıracak mı?
    </strong>
   </p>
   <p>
    Doğalgaz meselesi, bölgede değişen dinamikler ışığında çözüm için önemli bir araç hâline geldi. Türk tarafı gazı barış zeminine çevirmek için gerekli adımları atıyor. AB, ABD gibi uluslararası aktörler de bölgesel istikrarı sağlamak için Türkiye’nin yanında duruyor. Ancak ortada Rumlara kolektif baskı oluşturamama durumu var. Sürecin tek itici gücü Türkiye. Güney Kıbrıs’taki yeni liderlik, seçim öncesinde vadettiği gibi daha uzlaşmacı üslup takınırsa barış yolunda hızla yol alması işten bile değil.
   </p>
   <p>
    <em>
     (*) Dr. Hayriye Kahveci, Enerji Jeopolitiği Uzmanı, ODTÜ Kuzey Kıbrıs Kampüsü Öğretim Üyesi
    </em>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35429-turkiye-kibrista-cozume--gaz-verdi.html), [web.archive.org (arşiv bağlantısı)](http://web.archive.org/web/20130606220025/http://www.aksiyon.com.tr:80/aksiyon/haber-35429-turkiye-kibrista-cozume--gaz-verdi.html)
