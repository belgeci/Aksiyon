# Dünyayı dinleyen kulak

*Mesut Çevikalp 2015.07.14*

<div class="pNewsDetailMainContent" itemprop="articleBody">
 <blockquote>
  <p>
   Firari ajan Edward Snowden, sızdırdığı gizli belgelerle, Amerikan devletinin yarım asırlık derin, küresel kulağı NSA’nın hayati sırları ve kirli operasyonlarını ifşa etmişti.
  </p>
 </blockquote>
 <p>
  Amerikalı bilgisayar uzmanı Edward Snowden (32) vicdanının sesine kulak vermeseydi dünya bugün kendisini 7/24 kesintisiz dinleyen ‘küresel kulağı’ öğrenemeyecekti! Snowden o küresel kulağın beyninde çalışıyordu. Dünyanın dört bir tarafından ekranına akan istihbari dinlemelerden anlamlı analizler çıkarıyordu. İnternete, arama motorlarına, telefonlara, hatta denizaltından geçen fiber optik hatlara sızan sistem, Snowden’e devletlerin askerî, siyasi ve ticari sırlarının, insanların özel hayatlarının kapısını açıyordu. Küresel kulağın açamadığı kapı, giremediği sağır oda yoktu âdeta! Ana karargâhta (Maryland /Fort Meade) her gün milyarlarca veri elekten geçiriliyordu. Örgüt, kapasitesini, ana karargâhın kapısında yazan mottosuyla özetliyordu: “Her şey mümkün, imkânsızsa biraz vakit alır!”
 </p>
 <p>
  İnsanların, devletlerin özelinden analiz çıkarmak bir müddet sonra Snowden’e ağır gelmeye başladı. 2013 başında her şeyi göze alıp ‘insanları onlar adına yapılanlardan haberdar etmeye’ karar verdi. Girdiği yolun onu ülkesinden, ailesinden koparacağının, hainlikle suçlanacağının farkındaydı. Yakalanmamak için her detayı planladı. Taşınabilir mini belleklerle ‘dev kulağın’ sırlarını kopyaladı. Arşivi 1 milyon 700 bin belgeye ulaştığında harekete geçti. Yıllık izin aldı. Arşivi dünyanın çeşitli sunucularına yükleyip ülkeden ayrıldı. Mayıs 2013’te Hong Kong’a uçtu…
 </p>
 <p>
  İlk ifşaatlarını Hong Kong’da otel odasından yaptı. Guardian gibi küresel gazetelere teşkilatın internet üzerinden veri çalan ‘PRISM, XKeyscore ve Tempora’ adlı programlarını deşifre etti. Dünya ayağa kalktı! Washington, Hong Kong’dan ‘hain’ Snowden’in iadesini istedi. Eski ajan Rusya’dan sığınma istedi. Moskova geçici sığınma hakkı verince ana dosyalarını Rusya’da açtı. Gizli belgeleri ‘Wikileaks’ gibi internet sitelerine, küresel gazetelere verdi. Skype bağlantısı üzerinden TV programlarına, konferanslara katıldı. Yarım asrı deviren ‘küresel kulağın’ sırlarını ortaya döktü…
 </p>
 <p>
  Dünya Edward Snowden sayesinde ABD’nin en gizli istihbarat teşkilatı Ulusal Güvenlik Ajansı’nın (NSA) dinleme-izleme kapasitesine vâkıf oldu. Küresel sinyal istihbaratı (elektronik dinleme) ile vazifeli NSA’nın geçmişi Soğuk Savaş dönemine kadar uzanıyor. Başkan Harry S. Truman’ın emriyle 1952 yılında Komünist Blok’u dinlemek için kuruldu. Merkez üssü Washington’un 40 km kuzeydoğusunda bulunan Maryland’da. Bunun yanında İngiltere, Japonya ve Almanya’da muazzam istasyonlara sahip. Soğuk Savaş döneminde Türkiye’de açtığı istasyonları (Karadeniz-Sinop, Diyarbakır-Pirinçlik, Marmara-Karamürsel, İzmir-Yamanlar, Ankara-Elmadağ) Sovyetler’in çöküşünden sonra kapattı. Teçhizatını Türkiye’ye bağışladı.
 </p>
 <p>
  NSA elde ettiği verilerin bir kısmını ‘Echelon’ diye tanımlanan ortaklık üzerinden İngiltere, Kanada, Avustralya ve Yeni Zelanda ile paylaşıyor. Gerektiğinde bu ülkelerden operasyonel yardım alıyor. Kesin olmamakla birlikte, NSA bütçesinin 10 milyar dolar civarında olduğu tahmin ediliyor. 30 bini asker 100 bin uzman çalıştırdığı düşünülüyor. Çalışanlarının ağrılığını matematikçiler, dilbilimciler, sistem ve bilgisayar mühendisleri oluşturuyor. Ülkenin gizli bilgilerini şifrelemek de bu birimin görevi zira.
 </p>
 <p>
  Snowden’in ifşa ettiği belgelerden biri, NSA’nın 11 Eylül saldırılarından (2001) sonra bütçe, kapasite ve etkinlik artırımına gittiğini ortaya çıkardı. Teşkilat daha fazla bilgi toplama ve bunları analiz etmede özel şirketlerle işbirliğine gitmiş. Amerikalı Booz Allen Hamilton şirketi bunlardan biri. Snowden de Booz Allen Hamilton uzmanlarından biriydi. İsrailli Verint ile Natus da NSA ile çalıştığı öne sürülen diğer şirketlerden. Teşkilatın Amerikan telefon şirketleri Verizon ile AT&amp;T’yi bu tür bir dış şirket üzerinden takip ettiği ileri sürülüyor. NSA’nın sınır ötesi operasyonlarda işbirliği yaptığı tek istihbarat teşkilatı ise İngiliz Sinyal İstihbarat Servisi (GCHQ). 1919 yılında Londra’da Hükümet Kod ve Şifre Okulu olarak kurulan teşkilatın Cheltenham’daki merkezinde binlerce personel çalışıyor.
 </p>
 <p>
  NSA faaliyetleri salt askerî-siyasi dinlemelerle sınırlı değil. Sanayi casusluğu ve ekonomik casuslukla da vazifeli. Emri dönemin başkanı Bill Clinton (1993) bizzat vermiş. Global kulağın, uydu ve yer istasyonları vasıtasıyla Avrupa’daki şirketlerin telefon, faks, elektronik postalarını dinleyerek ticari sırları, icatları elde edip Amerika’ya aktardığı belirtiliyor. ABD yönetiminin de bu sırları aynı sektörde faaliyet gösteren firmalarına aktardığı söyleniyor. Almanya merkezli otomotiv devi BMW, enerji devi Enercon ve teknoloji devi Siemens açığa çıkan kurbanlardan! NSA’nın çaldığı icat ve sırlardan ötürü her yıl Avrupalı firmaların 6-7 milyar dolar kayba uğradığı ifade ediliyor!
 </p>
 <p>
  63 yıllık geçmişi boyunca faaliyetleri, yapısı ve çalışanları gizli tutulan NSA’nın rol aldığı operasyonlar bünyesinden sızan ifşaatlar neticesinde öğrenildi. Mesela NSA’nın şüpheli bir trafik kazası sonrasında hayatını kaybeden İngiltere Prensesi Diana’nın telefonlarını dinleyip 1056 sayfada analiz ettiği, olayın çok sonrasında ortaya çıktı. Keza 1967 Arap-İsrail Savaşı sırasında İsrail uçakları tarafından vurulan USS Liberty adlı Amerikan gemisinin özünde NSA operasyonu yürüttüğü, tarafları izlediği de yıllar sonra açığa çıktı. Terör Örgütü PKK lideri Öcalan’ın 1999’da Suriye’den çıktıktan sonraki rotasını ve sonunda bulunduğu yeri tespit ederek Türkiye’ye bildiren de NSA olduğu konuşuldu geçmiş yıllarda. Ancak NSA’nın gerçek kapasitesi ve etkinliğini Snowden’in ifşaatları ortaya çıkardı. İşte onlardan öne çıkanları şöyle:
 </p>
 <p>
  850 MİLYAR TELEFON GÖRÜŞMESİ
 </p>
 <p>
  Snowden’in sızdırdığı gizli belgelerden biri, NSA’nın ‘Google’dan esinlenerek geliştirdiği araştırma motoru ICREACH üzerinden bugüne kadar 850 milyar adet telefon ve e-mail kaydını arşivlediğini ortaya çıkardı. Program aynı anda bin istihbarat uzmanı tarafından kullanılabiliyor. Teşkilat bu sayede günde 2-5 milyar dinleme verisini işliyor. İşlenen veriler arasında telefon konuşmaları, e-mail ve chat kayıtları, SMS’ler, cep telefonu konum bilgileri gibi kişisel bilgiler de yer alıyor. Ayrıca insanların nerelere gittiği, arkadaş çevreleri ve hatta siyasi görüşleri bile verilerden elde edilen raporlara yansıyor. NSA çıkardığı analizleri CIA, FBI gibi 23 Amerikan istihbarat kurumuyla paylaşıyor.
 </p>
 <p>
  Bir başka NSA belgesi de, kurumun her gün internet üzerinden milyonlarca fotoğrafı toplayıp, geliştirdiği yüz tanıma programı sayesinde fişleyip kayıt altına aldığına işaret ediyor. Belgelere göre NSA 2011 yılında günde ortalama 55 bin şahsın kimliğini fotoğrafından tespit etmiş. ‘Tundra Freeze’ adlı yüz tanıma programı sayesinde fotoğraf üzerinden saçı sakalı değişse bile kişileri tespit edebiliyor. Belgeler, NSA’nın parmak izi ve diğer biyometrik verilerin izini de sürdüğünü gösteriyor. Snowden’in ABD merkezli haber kuruluşu ProPublica’ya verdiği bir başka belge de, NSA’nın 2012’de üçüncü ülkelerdeki bilgisayarlara müdahale ettiğini, sanal imza-adres topladığını ve yabancı ülke hackerlerini takibe aldığını gösteriyor. İnternet korsanları en son ABD Gelirler İdaresi’ne saldırmıştı.
 </p>
 <p>
  Tarihî ifşaatlar hâliyle Washington yönetimini zorda bıraktı. Gizli dinleme üsleri, programları ve sınır aşırı ajanları deşifre olan Washington, küresel ve ulusal baskılardan sıyrılabilmek için NSA’nın izleme yetkilerinde kısmi kısıtlamaya gitti. ‘Özgürlük Yasası’ diye adlandırılan değişiklik Temsilciler Meclisi ve Senato’nun onayından sonra Başkan Barack Obama tarafından imzalandı. Buna rağmen Snowden krizini frenleyemedi.
 </p>
 <p>
  Snowden’in NSA’dan çıkardığı 1,7 milyon gizli belgenin Çin ve Rus istihbarat servislerinin eline geçtiği sır değil. Şifresi kırılıp yayımlanan belgeler arşivin sadece yüzde 1’i! ABD yönetiminin temkinli, alttan alan hâli ‘turpun büyüğünün hâlâ heybede’ olduğuna işaret ediyor. Ne diyordu NSA; “Her şey mümkün, imkânsızsa biraz vakit alır!”
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/dunyayi-dinleyen-kulak_551585), [web.archive.org (arşiv bağlantısı)](http://web.archive.org/web/20150731113116/http://www.aksiyon.com.tr/ust-manset/dunyayi-dinleyen-kulak_551585)
