# Çalışsaydık soykırım literatüre girmezdi

*Mesut Çevikalp 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   Ermeni Meselesi’ne dair çalışmalarıyla önce çıkan Prof. Dr. Kemal Çiçek’e göre sadece 22 ülkenin soykırımı resmen tanıması yanıltmamalı. zira diaspora sosyal bilimlere bu ifadeyi soktu.
  </p>
 </blockquote>
 <p>
  Türkiye’de ‘Ermeni Meselesi’, ‘Tehcir’ denince akla ilk gelen isimlerden biri Prof. Dr. Kemal Çiçek...  Yaklaşık çeyrek asırdır Osmanlı’nın sosyal ve ekonomik tarihi, azınlıklar ve milliyetçilik hareketleri üzerine çalışıyor. Soykırım iddiaları ve tehcir meselesi üzerine onlarca makale ve söyleşiye imza attı. Konuya dair ses getiren son kitabı The Great War and the Forced Migration of Ottoman Armenians (Büyük Savaş ve Osmanlı Ermenilerinin Zorunlu Göçü) İngiltere’de prestijli yayınevi Athol Books’ta yayımlandı. 2002-2012 arasında Türk Tarih Kurumu’nun Ermeni Masası çalışmalarını yönetti. Hâlihazırda İpek Üniversitesi İnsan ve Toplum Bilimleri Fakültesi Dekanlığı’nı üstlenen tarihçi Çiçek ile Ermeni meselesinin dünü, bugünü ve geleceğini konuştuk.
 </p>
 <p>
  <strong>
   -‘Soykırım’ iddiasının temelinde ne var? Nasıl ortaya çıktı?
  </strong>
  <br>
   Temelinde savaş propagandası var. I. Dünya Savaşı sırasında her devlet düşmanını korkutmak, moralini bozmak ve birliğini parçalamak için propaganda yürüttü. İngiltere ve Almanya bu konuda çok başarılıydı. Hatta Osmanlı’nın propaganda faaliyetini de Alman kurmaylar yönetti. Almanya’nın önceliği, Alman ve Avusturya vatandaşlarını, yıllarca düşman, hasta adam olarak anlattıkları Müslüman Osmanlı ile beraber savaşmaya ikna etmekti. İngiltere ise Amerika’yı kendi tarafında savaşa sokmak için kamuoyunu manipüle etmek amacındaydı. 1820’lerden beri Anadolu’da faaliyeti olan misyoner kuruluşu (American Board) sayesinde Amerikan kamuoyu Ermeniler konusunda hassas olduğu için bu konuya odaklandı. Zaten Berlin Antlaşması’ndan beri Ermeni sorununa müdahil olduğu, bildiği bir konu olduğu için çok zorlanmadı. Propaganda amacıyla kurduğu Wellington House, Arnold Toynbee gibi dâhi tarihçileri sayesinde çok etkili oldu. Unutulmamalıdır ki tehcir kararı alınmadan önce, 24 Nisan’da Ermeni komitacıların tutuklanmasından hemen sonra Osmanlı devlet adamları savaş suçu işlemekle ve Ermenilere kötü muamele yapmakla suçlandı. Daha tehcirin ilk ayında sevk edilme kararı verilenlerin yüzde 10’u bile yola çıkmamışken ‘1 milyon Ermeni öldürüldü’ diyen diplomat ve misyonerler vardı.
  </br>
 </p>
 <p>
  <strong>
   -Bu ne anlama gelir?
  </strong>
  <br>
   Demek istediğim şu: Henüz ortada bir şey yokken bu ‘kırım’ suçlamaları yapıldı. Demek ki suçlamalar doğrudan vak’a ile alakalı değil. Düşmanı yıldırmak ve çözmek ile ilgili. Siyasidir. Propagandadır. İşe de yaramış ki Amerika 1. Dünya Savaşı’na İngiltere’nin tarafında girdi.
  </br>
 </p>
 <p>
  <strong>
   -Savaştan sonra aynı iddialar alevlendiriliyor.
  </strong>
  <br>
   ‘Ermenilere kıyım’ yapıldığına dair ikinci önemli propaganda dalgası savaştan sonra başladı. Paris Barış Konferansı sırasında “Ermeni Yurdu” yaratılması projesini desteklemek için eski diplomat ve misyonerlere kitaplar, makaleler, broşürler, gazete yazıları yazdırıldı. Yazılanlar tamamen yalandı demiyorum. Ama Batı dünyasının Ermenistan kurulması için kamuoyu oluşturmak amacıyla yaptığı şeylerin soykırım suçlamalarına sorgusuz temel yapılmasının bilinmesi gerektiğini söylüyorum.
  </br>
 </p>
 <p>
  <img alt="" src="http://web.archive.org/web/20150801082420im_/http://medya.aksiyon.com.tr//aksiyon/2015/04/21/567778.jpg "/>
 </p>
 <p>
  <strong>
   -Propagandanın küresel çaptaki etkisi ne oldu?
  </strong>
  <br>
   Burada çok ilginç bir detay var; ‘Ermenilere kırım yapıldı’ diye savaş sırasında propaganda yapan İngiltere ve ABD’de Türkiye’yi soykırım yapmakla suçlayan yasalar kabul edilmedi. Yine savaş sonrası Lepsius’un meşhur Almanya ve Ermeniler adlı (Ermeni tezlerinin temel kaynaklarından en önemlisi) kitabının yayımlanmasına rağmen Almanya hâlâ 1915 olaylarına soykırım diyen yasayı kabul etmedi. Bu boyutu düşünmek lazım. Sonuç olarak diaspora Ermenileri lobi yaparak önemli bir başarı elde etti. Belki daha soykırım diyen ülke sayısı 22 diye avunulabilir ama bence daha önemlisi diaspora sosyal bilimler literatürüne, Ermenilere yapılan tehcir ve sonrasında yaşananları bir “soykırım” olarak sokmayı başardı. Bu durum dış politika karar vericilerimizi ciddi ciddi düşündürmeli.
  </br>
 </p>
 <p>
  <strong>
   -Papa Francis’in ‘soykırım’ ifadesini kullanmasını nasıl değerlendirdiniz?
  </strong>
  <br/>
  Çok önemli. Batı dünyası Türkiye üzerine yasalarla yapamadığı baskıyı Papalık üzerinden yapma yolunu seçmiş gibi görünüyor. Böylece bütün Katolik toplumlar artık otomatikman ‘soykırımı’ tanımış oldu. Ayrıca bu hükümetlerin de baskı altında kalmasına sebep olacak. Nereden nereye geldik!
 </p>
 <p>
  <strong>
   -Ermeniler iddialarını sürekli gündemde tutarken Türk toplumundaki ilgisizliği nasıl açılıyorsunuz?
  </strong>
  <br/>
  Türk insanının soykırım suçlamasının ciddiyetinin farkında olmadığını düşünüyorum. Birçok kişi, suçlamanın ‘Ermenileri neden öldürdünüz?’den ibaret olduğunu zannediyor. Sonra da ‘Bizim oralarda da bazı Ermeniler öldürülmüş, dedem görmüş’ falan diyor. Hâlbuki soykırım çok ağır bir suçlama. Bir grup insanı dinî, millî ve etnik sebeplerden dolayı planlı ve önceden tasarlayarak yok etmek kastıyla yapılan katliam veya öldürmeler soykırım suçu oluyor. Yani içinde nefret var. En aşağılık suçlardan biri. Dininden dolayı veya sırf Ermeni olduğu için bir grubu tamamen veya kısmen yok etmeye dair bir Osmanlı kararı yok. Osmanlı hükümeti Ermenilerden nefret etmiyor. Millet de nefret etmiyordu. Zaten üçte biri bu yüzden muaftı. İnsanlar tehcir sırasında Ermenilere yardım etti. Nefret olsa, bunlar yapılır mıydı? Sözün kısası, ırkçılık bu topraklara yabancıdır. Tehcir, BM’nin kabul ettiği karara göre ‘soykırım’ suçu da değil.
 </p>
 <p>
  <img alt="" src="http://web.archive.org/web/20150801082420im_/http://medya.aksiyon.com.tr//aksiyon/2015/04/21/567779.jpg "/>
 </p>
 <p>
  <strong>
   -Tehcir sırasında birçok Ermeni memur görevi başında değil mi?
  </strong>
  <br/>
  Talat Paşa’nın kurmay heyetinde 1917 yılında, yani savaşın üçüncü senesinde bile Hallaçyan Efendi bulunuyor. 24 Nisan’da İstanbul’da komitacılar tutuklanınca Türkçü denen kişiler bile aracı oluyor ki serbest bırakılsınlar. Orduda bir sürü Ermeni asker ve subay var. Devlet dairelerinde Ermeniler çalışmaya devam ediyor. Tehcir esnasında çetelerin saldırılarında çok sayıda Ermeni öldürülüyor ama devlet bunun hesabını suçluları mahkemeye çıkartarak soruyor. Yozgat, Kastamonu ve Urfa gibi bazı yerlerde askerlere Ermenileri katletmeleri için şifreli emirler gittiği iddiası doğru değil. Bazı görevliler tehcir yapılmasına karşı, bunlar görevden alınıyor.
 </p>
 <p>
  <strong>
   -Kimi çevreler ‘Türkiye soykırımı kabul etse sorun çözülür’ diyor. Çözülür mü?
  </strong>
  <br/>
  Bu şekilde düşünenler konuyu bilenler değil. Ermenistan’a 2005’te yaptığım seyahatte tanıtma, tazminat ve toprakların iadesi şeklinde formüle edilen taleplerin devlet politikası olduğunu gördüm. Her yere bu “3T” taleplerini yansıtan resmî afişler asılıydı. Ermenistan Anayasası’nın dibacesinde Doğu Anadolu vilayetlerimizden ‘Batı Ermenistan’ diye söz ediliyor. Tabii küçük bir ülkenin toprak alması zor ama istedikleri de zaten tazminat şeklinde bir ödeme. Kanada’daki Ermeni büyükelçisi bir ara miktarı da açıklamıştı ama az bulundu. Yani özür dilemekle, taziye ile veya empati yapmakla bu sorun çözülmez. Ayrıca dediğim gibi soykırım suçunu kabul etmek her şeyden daha kötü.
 </p>
 <p>
  <strong>
   -‘Soykırımın’ dünyada kabul gördüğü kanaati ne derece doğru?
  </strong>
  <br/>
  Bu kanaat kesinlikle doğru değil. Amerika, İngiltere ve Almanya gibi I. Dünya Savaşı’nın esas aktörleri soykırım yasasını kabul etmedi. İsrail de kabul etmedi. Dünyada sadece 22 ülke meclisi var bu suçlamayı yapan. Ama hukuki açıdan bir temeli yok. Olsa diaspora kanun çıkan ülkelerden birinde tazminat davası açardı. Fransa ve Rusya’nın soykırım yasasını kabul etmesi ciddiye alınmalı elbette. Ama onlarda da sanki bir anma günü kabulü gibi yasalaştı. Ermenilerin istedikleri şekilde bir durum yok. Hukuken durum bu ama dediğim gibi sosyal bilimciler arasında soykırım kelimesi çok yaygın olarak kullanılıyor.
 </p>
 <p>
  <strong>
   -Objektif tarihçiler nasıl bakıyor?
  </strong>
  <br/>
  Ortadoğu konusunda uzman akademisyenler arasında Ermeni soykırımını kabul eden yok. Stanford Shaw, Bernard Lewis, son zamanlarda Ortadoğu hakkında çok güzel eserler yazan Jeremy Salt ve alanın gerçek uzmanı olan daha birçok duayen tarihçi bunlar arasında sayılabilir.
 </p>
 <p>
  <strong>
   -Türkiye’de son dönemde muhafazakâr ve liberallerin Ermeni tezleri doğrultusunda pozisyon almalarını nasıl yorumluyorsunuz?
  </strong>
  <br/>
  Türkiye’de bazı muha-fazakârlar Ermeni tezlerine yakın duruyor. Çünkü onlarda İttihatçılara karşı bir nefret var. İttihatçıları, İslamcı bir sultan olduğunu iddia ettikleri Abdülhamid’i tahttan indirmekle, Osmanlı’yı gereksiz savaşa sokarak bitirmekle ve dine karşı mesafeli olmakla suçluyorlar. Bu kanaat yüzünden İttihatçıların hiçbir politikasını savunmuyorlar. Bence bu iddialar da tartışılır ya neyse. Liberal aydınlar ise mahalle baskısı altında. Ortak projelerden falan dışlanmak istemiyorlar. Tarih bilgileri çok zayıf. I. Dünya Savaşı’nda milyonlarca insan, yaşadıkları kadim topraklarından ayrılmak zorunda kalmış, Balkanlar’da, Kafkasya’da milyonlar sürgün edilmiş, yollarda telef olmuş, bunlar sadece Ermeniler ve Osmanlı topraklarında olanlarla ilgileniyorlar. Hâlbuki Justin McCarthy’nin baktığı gibi olaya bütüncül bakmak lazım. I. Dünya Savaşı birçok milletin felaketi oldu. Ermenileri tek kurbanmış gibi kabul etmek doğru değildir.
 </p>
 <p>
  <strong>
   -Türkiye kendi tezlerini dünyaya mal etmede yeterince çalıştı mı?
  </strong>
  <br/>
  Yeterince çalışsak 22 ülke bizi soykırımla suçlamazdı. Tarih literatürüne konu bu şekilde girmezdi. Dolayısıyla savaşı ve azınlık politikalarını çok çalışmak lazım. Son 10 yılda arşivlerimizi açarak büyük bir hamle yaptık. Ama hâlâ İngilizce literatür ürettiğimiz söylenemez. Birçok ülkede soykırım araştırmaları bir anabilim dalı olarak kabul edildi, enstitüler kuruldu. Türkiye bu açıdan çok geride kaldı. Benim Türk Tarih Kurumu’nda bu konuda ısrarlı çalışmalarım da bazı vekiller tarafından son anda önlendi. Ben bağımsız, bağlantısız bir enstitü kurulmasını istedim. Ama olmadı. Öte yandan son 10 yılda soykırım iddiaları konusunda çalışmalar yapmak üzere bazı düşünce kuruluşları faaliyete geçti. Ama araştırmacı sayısı, maddi imkânları Ermeni benzeri kuruluşlara kıyaslandığında yetersiz kalıyor.
 </p>
 <p>
  <strong>
   -Türkiye bazı arşivleri tasnif edip açtı. Ermeni arşivleri ne durumda?
  </strong>
  <br/>
  Doğru, Türkiye’de arşivler hızla açılıyor. Askerî arşivler biraz sıkıntılı ama bu dünyanın her yerinde böyle. İngiltere hâlâ benzeri arşivlerini kapalı tutuyor. Keza Amerika millî güvenlik sebebiyle hâlâ bazı belgeleri vermiyor. Almanya da askerî arşivlerini kısmen kapalı tutuyor. Buna karşın Ermeni olayları sırasında propaganda faaliyetinin içinde olan Taşnak Arşivleri ve Ermeni Patrikhanesi arşivleri 3-5 kişi dışında herkese kapalı. Şahsen Boston’daki Taşnak Partisi arşivlerinde çalışma izni için başvurdum ama sonuç alamadım.
 </p>
 <p>
  <strong>
   -1915 olaylarını hâlâ siyasetçiler tartışıyor… Neden tarihçilere bırakılmıyor?
  </strong>
  <br/>
  Maalesef Osmanlı Ermenilerinin başına gelenler siyasi malzeme yapıldı. Ancak Ermeni sorunu en başından itibaren siyasi ve uluslararası bir sorundur. Bununla birlikte 1915 olayları her açıdan bilinse ve ondan sonra siyasi tahliller yapılsa daha iyi olur. Bu bakımdan 2005 yılında Ermenistan’a yapılan Tarih Komisyonu kurulması teklifi çok isabetliydi. Bu teklif, dünya kamuoyunda yankı yaptı, destek buldu. Ama Ermenistan bu teklifi reddetti. Bence çok yanlıştı. Tarihçilerin bir araya gelmesi iki ülke ilişkilerinin normalleşmesine de katkı yapar zira.
 </p>
 <p>
  <img alt="" src="http://web.archive.org/web/20150801082420im_/http://medya.aksiyon.com.tr//aksiyon/2015/04/21/567780.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/guncel/calissaydik-soykirim-literature-girmezdi_550638), [web.archive.org (arşiv bağlantısı)](http://web.archive.org/web/20150801082420/http://www.aksiyon.com.tr/guncel/calissaydik-soykirim-literature-girmezdi_550638)
