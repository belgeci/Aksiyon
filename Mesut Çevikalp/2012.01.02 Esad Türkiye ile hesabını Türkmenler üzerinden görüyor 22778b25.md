# Esad, Türkiye ile hesabını Türkmenler üzerinden görüyor

*Mesut Çevikalp 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye Türkmenleri Birliği Başkanı Bekir Atacan’a göre, muhalefetin dış müdahale olmaksızın Esad rejimini değiştirmesi güç.
  </font>
 </div>
 <div id="newsText">
  <font class="detail-text">
   <p class="MsoNormal">
    Suriye’deki son durumu, Türkmenler üzerindeki artan baskıyı Suriye Türkmenleri Birliği Başkanı Bekir Atacan’la konuştuk. Lazkiye doğumlu Atacan, 32 yıl önce üniversite eğitimi için gelmiş Türkiye’ye. ODTÜ Bilgisayar Mühendisliği’nin ardından turizm işine atılmış. Atacan, başkanlığını yaptığı Türkiye merkezli birliğin Suriye’den kaçanlara kol kanat gerdiğini söylüyor.
   </p>
   <p class="MsoNormal">
    -Suriye’de Türkmenlere karşı sistemli bir baskı mı uygulanıyor?
   </p>
   <p class="MsoNormal">
    Suriye’deki Türkmen karşıtlığı yeni değil. Osmanlı’ya kadar uzanıyor. Dün Hafız Esad düşmanlık ediyordu Türkmenlere, bugün oğlu Beşar. Arap Baharı sonrası düşmanlığın şiddeti daha da arttı. Türkmen köylerine baskınlar düzenleyip, yakaladıkları soydaşlarımızı hapse atıyorlar. İşkencelerin haddi hesabı yok. 400’den fazla şehidimiz var. Sayı her geçen gün artıyor.
   </p>
   <p class="MsoNormal">
    -Düşmanlığın gerekçesi ne?
   </p>
   <p class="MsoNormal">
    Kinin temeli Osmanlı’ya kadar uzanıyor. Bizi Türkiye’nin ajanları olarak gördüler hep. Okumamıza, devlet kademelerine gelmemize izin vermediler. Köylerimizi elektriksiz, susuz bıraktılar. Bugün de üzerimize aynı suçlamalarla geliyorlar. Karşıt gösterileri Türkmenlerin organize ettiğini yayıyorlar. Aslında Türkmenler üzerinden Türkiye’nin canını acıtmaya çalışıyorlar.
   </p>
   <p class="MsoNormal">
    -Peki, Türkmenler etkin mi gösterilerde?
   </p>
   <p class="MsoNormal">
    Elbette etkinler. Olayların yaşandığı Humus, Hama, Dera, Lazkiye’de varlar. Ama bütün eylemleri Türkmenlerin düzenlediğini söylemek doğru değil. Eylemlere Türkmen kimliğinden daha çok Sünni Müslüman olarak katılıyorlar.
   </p>
   <p class="MsoNormal">
    -Suriye’deki nüfusu ne kadar?
   </p>
   <p class="MsoNormal">
    Bize göre yaklaşık 3 milyon Türkmen var. Bu sayının içine 300 bin kadar Çerkez’i de katıyoruz. Ancak bu kitlenin yaklaşık yarısı Türkçe konuşabiliyor. Diğerleri Araplaştırmanın etkisiyle dillerini unutmuş.
   </p>
   <p class="MsoNormal">
    -Çerkezlerin orduda etkin olduğu doğru değil mi?
   </p>
   <p class="MsoNormal">
    Ordu içinde Çerkez muvazzaflar olabilir; ama bunlar rejime karşı çıkamaz. Çünkü rütbeleri gibi nüfuzları da çok düşük.
   </p>
   <p class="MsoNormal">
    -Nasıl bir Araplaştırma söz konusu?
   </p>
   <p class="MsoNormal">
    Baas Partisi sistemli bir ezme politikası izliyor. Bir asırdır dilimizi, dinimizi, kültürümüzü rahatça yaşatmadılar. Okullarda, camilerde Türkçe konuşmak yasak. Düğünlerimize bile engel oluyorlar. Televizyonumuz, gazetemiz, derneğimiz yok. Türkiye ile bağlarımızı koparmak için Türkiye’den evlenenleri hedef alıyorlar. Ermeni azınlığa, Süryani ve Kürtlere verilen haklar bize verilmedi.
   </p>
   <p class="MsoNormal">
    -Erdoğan-Esad yakınlaşması size yansımadı mı?
   </p>
   <p class="MsoNormal">
    İki ülkenin yakınlaşmasını, reformları destekledik. Ama Şam göstermelik adımlar attı. Zihniyet değişmedi. Onların gözünde Türkmenler düşman. PKK’ya sahip çıkmalarının ardında da bu düşmanlık hissi var. PKK eylemcileri 2006’ya kadar Şam’da cirit atıyordu. Türkiye ile yaşanan gerilimin ardından PKK’nın Suriye’deki varlığını artırdığını görüyoruz.
   </p>
   <p class="MsoNormal">
    -Türkmen bölgelerinde son durum nasıl?
   </p>
   <p class="MsoNormal">
    Türkmen köylerinin yollarını genişletip asfaltlıyorlar. Muhtemel operasyonlarda tankları, askerî araçları köylere sokmak için yapıyorlar bunu. ABD Büyükelçisi’nin Şam’a dönüşü rejime moral verdi. Gösterileri daha sert bastırıyorlar artık.
   </p>
   <p class="MsoNormal">
    -Esad daha ne kadar direnir?
   </p>
   <p class="MsoNormal">
    Dış müdahale olmadan rejim yıkılmaz. Esad orduya, istihbarata, Baas Partisi’ne hâkim. Şimdi Nusayriler de silahlandırıyor. Bu noktadan sonra muhalifleri bastırmak için daha fazla kan dökecektir. Libya örneğindeki gibi dış müdahale şart. Esad’ın gitmesi de yetmez, problemin kaynağı Baas rejimi de yıkılmalı.
   </p>
   <p class="MsoNormal">
    -İran’ın rejimi desteklediği doğru mu?
   </p>
   <p class="MsoNormal">
    Sadece İran’dan değil, Rusya, Irak’taki Şii Maliki hükümeti, Lübnan’daki Hizbullah örgütü ve Cezayir devletinden ciddi destek alıyor. Esad’ın gitmesi onların çıkarlarına değil çünkü. İranlı milislerin göstericilere müdahale ettiğini biliyoruz.
   </p>
   <p class="MsoNormal">
    -Suriyeli Türkmenlerin Türkiye’den beklentileri ne?
   </p>
   <p class="MsoNormal">
    Başta maddi-manevi olarak bizi sahiplenmesini istiyoruz. Ardından gerek oradaki gerekse Türkiye’ye kaçan Türkmenlere yardım götürmeli. Bakın 201 kişilik Geçici Meclis Türkiye’de kuruldu; ama bir Türkmen yok aralarında. Tüzüklerinde Kürtlere atıf var, Türkmenlere yok. Türkiye sahip çıkmazsa bizi yeni dönemde de ezerler.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31450-213-esad-turkiye-ile-hesabini-turkmenler-uzerinden-goruyor.html), [web.archive.org (arşiv bağlantısı)](http://web.archive.org/web/20120217093711/http://www.aksiyon.com.tr:80/aksiyon/haber-31450-213-esad-turkiye-ile-hesabini-turkmenler-uzerinden-goruyor.html)
