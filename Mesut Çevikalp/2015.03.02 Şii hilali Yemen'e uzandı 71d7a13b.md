# Şii hilali Yemen'e uzandı

*Mesut Çevikalp 2015.03.02*

<div class="pNewsDetailMainContent" itemprop="articleBody">
 <p>
  Yemen’de 6 Şubat darbesiyle gün yüzüne çıkan Husi-El Kaide savaşı ülke sınırlarını aştı. Bir kanatta İran ve ABD’nin, diğer kanatta Sünni Arap dünyasının saf tuttuğu gerilim ülkeyi Suriyeleşmeye sürüklüyor.
 </p>
 <p>
  Yemen’de darbe göstere göstere geldi. 2011’de 33 yıllık Ali Abdullah Salih iktidarının devrilmesiyle başlayan demokrasiye geçiş süreci akamete uğradı. Salih’in yerine gelen yardımcısı Abdurabbu Mansur Hadi ülkeyi düzlüğe çıkaramadı. Baş gösteren yönetim zafiyeti Şii Husi milisleri ile hasımları Yemen El Kaide’sine alan açtı. 2014 başında sokak çatışmalarıyla başlayan gerilim bombalı saldırılarla tırmandı. Kuzeydeki dağlık bölgede yaşayan Husilerin başkent Sana’ya yönelmesi denklemi değiştirdi. Çatışmalar şiddetlendi, ordu bazı bölgelerden çekildi. 20 Ocak’ta Başbakanlık ve Cumhurbaşkanlığı’nı zapt eden Husiler 6 Şubat’ta yönetime el koydu. Meclis lağvedildi. İstifa eden Hadi ülkenin güneyindeki Aden kentine kaçtı.
 </p>
 <p>
  Başkentte varlıklarını güçlendiren Husiler ülkeyi yönetmek üzere 551 üyeden oluşan Geçici Ulusal Konsey’i kurdu. Yeni başbakanı, cumhurbaşkanını bu konsey belirleyecek. Darbecilerin görülen önderi, Ensarullah Hareketi’nin lideri Abdulmelik Husi. İlk halka seslenişinde darbeyi savundu: “Kaosa sürüklenen ülke yönetimine halk için el koyduk... Gün El Kaide tehlikesine karşı birleşme günüdür.” Abdulmelik’in ‘dış tehditlere karşı içte birlik’ temalı beyanları gerilimi dindirmedi. Darbeyi gayrimeşru ilan eden Sünni aşiretler Husilerin birlik çağrısını reddetti. Meclis ve anayasa çalışmalarını boykot edeceklerini duyurdu.
 </p>
 <p>
  <strong>
   Hesaplaşma kaçınılmaz!
  </strong>
 </p>
 <p>
  Husi darbesi Yemen El Kaide’sini de tetikledi. Örgüt ülkenin güneyindeki Şabva kentinde bulunan bir askerî üssü ağır silahlarıyla birlikte ele geçirdi! Husilere “Hesaplaşmaya hazır olun!” mesajı gönderdi. İki radikal grubun çarpışma hazırlığı Birleşmiş Milletler’e (BM) yansıdı. BM Yemen Özel Temsilcisi Cemal Benomar, karşıt radikal grupların Yemen’i uçuruma sürüklediğini duyurdu: “Yemen, iç savaşın eşiğinde.” Batı başkentleri ‘iç savaş’ uyarısını dikkate alıp Sana’daki diplomatlarını geri çekti. ABD, İngiltere ve Fransa’nın ardından Türkiye de büyükelçiliğini kapattı. Getirilen seyahat kısıtlaması Yemen’deki siyasi krizin iç savaşa evirilmeye başladığını hissettirdi. Yerel kaynaklar, krizin ardından 300 Türk vatandaşının ülkeden ayrıldığını, aralarında Türk Okulu öğretmenlerinin de bulunduğu 300 kadar vatandaşın hâlâ Yemen’de bulunduğunu bildirdi.
 </p>
 <p>
  Husi darbesinin sadece iç siyaseti değil, ülke üzerindeki dış denklemi de değiştirdiği görülüyor. Husiler ile El Kaide arasında yıllardır üstü örtülü süren adı konmamış savaşın gün yüzüne taşınması suflörleri de ortaya çıkardı. Dünden bugüne Husilerle bağını, işbirliğini yalanlayan Tahran rejimi Abdulmelik’i selamladı, darbeyi destekledi. Yemen Selefî hareketinin hamisi Suudi Arabistan darbeye karşı durup Şii milislere gözdağı verdi. 10 yıldır Yemen El Kaide’sini hedef alan ABD ‘düşmanımın düşmanı dostumdur’ tavrından hareketle Husi darbesini görmezden gelmeyi tercih etti! Husilerin muhtemel El Kaide saldırıları dolaylı olarak Washington yönetimini rahatlatacak zira. Diğer cephede Selefîler/El Kaideciler Arap coğrafyasından hiç görmedikleri kadar silah/para yardımı alıyor bugünlerde! Zira Yemen özelindeki Husi-El Kaide savaşı genelde İran-Sünni dünya mücadelesi anlamına geliyor.
 </p>
 <p>
  <img alt="" src="http://web.archive.org/web/20150706055842im_/http://medya.aksiyon.com.tr//aksiyon/2015/03/02/564981.jpg "/>
 </p>
 <p>
  <strong>
   ABD Husilere neden toleranslı?
  </strong>
 </p>
 <p>
  Peki, Husilerin ardında gerçekten de İran mı var? Aksiyon’a konuşan bir İran uzmanı Yemen’in tarihten bugüne Tahran’ın çizdiği ‘Şii Hilali’nin içinde yer aldığını, Devrim Muhafızları’nın yıllardır Husilere askerî, siyasî, maddî her konuda destek verdiğini söylüyor. İsmini gizli tutan İranlı uzman, Tahran’ın aynen Suriye Nusayrileri gibi Yemen Zeydilerini Şii gösterip çıkarları doğrultusunda kullandığını anlatıyor. Geçmişten bugüne birçok Husi liderinin İran’da eğitim aldığını ve yaşadığını vurguluyor. İran’ın Yemen’deki medya gücü üzerinden Husileri halk nazarında makul göstermeye çalıştığını, El Kaide tehdidi karşısında ‘kurtarıcı’ rolü biçtiğini naklediyor.
 </p>
 <p>
  Aynı uzman, İran rejiminin kendi içinde Hanefiliğe çok yakın olan Zeydileri/Husileri Şia kabul etmediğini, sırf Yemen’de nüfuz elde edebilmek için onlara Şii kimliği kazandırdığını belirtiyor: “Darbenin sonrasına denk gelen Devrim yıldönümünde Tahran sokaklarına Abdulmelik Husi’nin portreleri asıldı! “İkinci Nasrallah” sloganları atıldı. Darbe ‘halk devrimi’ olarak lanse edildi. Hâlihazırda Husilere silah ve para dâhil her konuda destek oluyorlar. Çünkü Yemen’de İran yanlısı bir iktidar Tahran’a hasmı Suudi Arabistan’ı rahatsız etme imkânı verecek. Kuzey’de ‘Şii Irak’, Güney’de ‘Şii Yemen’le çevrelenen Arabistan İran’ı rahatsız edemez!”
 </p>
 <p>
  Bir Yemen Uzmanı, ABD’nin darbeci Husilere yönelik toleranslı hâlini Yemen’deki El Kaide tehdidi ile İran’la yürütülen nükleer barış sürecine bağlıyor. Irak ve Afganistan’dan İran ile çıkar birlikteliğine giden Obama yönetiminin şimdi aynı modeli Yemen’de kurmaya çalıştığını savunuyor: “Washington’un Husileri hoş gördüğü Yemen’de hissediliyor. Olası bir Husi iktidarında El Kaide ile savaşı daha yürütebileceklerini düşünüyorlar. Husilere dokunmayarak İran’dan nükleer müzakerelerde taviz koparmak istiyorlar. Bu denklem bize Yemen’in Suriye gibi iç savaşa sürükleneceğini gösteriyor.”
 </p>
 <p>
  6 Şubat darbesinden önce El Kaide’nin yanında ABD’yi de hedefe koyan Husi aşiretinin darbe sonrasında “Amerika’ya ölüm” sloganını rafa kaldırdığı görülüyor. Yeni dönemde “El Kaide’yi haritadan sileceğiz” sloganına sarılan Husiler, milislerini El Kaide’nin güçlü olduğu ülkenin orta ve güney kesimine yönlendiriyor. Husilerin sahada çarpıştığı El Kaidecileri ABD havadan bombalıyor. Bu adı konmamış işbirliği İran ile ABD’nin Yemen’de tek paydada buluştuğu izlenimi veriyor! Ancak Yemen El Kaide’si kökenleri itibariyle Irak, Suriye El Kaidelerinden ayrılıyor. Halkın içinde daha rahat gizleniyor, düşmanlarını daha stratejik ve etkili eylemlerle vurabiliyor. Dolayısıyla ABD’nin 10 yılda hakkından gelemediği Yemen El Kaide’sinin İran destekli Husileri epeyce terleteceği görülüyor.
 </p>
 <p>
  Son tahlilde, Yemen’de 250 bin kişilik Şii Husi aşiretinin iktidarı zapt etme girişimi ülkenin yüzde 60’ını oluşturan Sünni aşiretleri teyakkuza geçirdi. 7,5 milyonluk Zeydi nüfusu (yüzde 30) ile İran Husilere arka çıksa da Irak’ı Şiilere kaptırmanın acısını yaşayan Sünni Arap dünyası Yemen’de ‘oldubitti’ye izin vermeme niyetinde.
 </p>
 <p>
  <img alt="" src="http://web.archive.org/web/20150706055842im_/http://medya.aksiyon.com.tr//aksiyon/2015/03/02/564982.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/sii-hilali-yemene-uzandi_549182), [web.archive.org (arşiv bağlantısı)](http://web.archive.org/web/20150706055842/http://www.aksiyon.com.tr/dosyalar/sii-hilali-yemene-uzandi_549182)
