# Uzayda kesintisiz bir yıl yaşayacaklar

*Mesut Çevikalp 2015.04.07*

<div class="pNewsDetailMainContent" itemprop="articleBody">
 <p>
  Uzay serüveni, insanoğlunun Ay’da yürüyüşünün 50. yıldönümünde yeni bir aşamaya evriliyor. İlk kez iki astronot Uluslararası Uzay İstasyonu’nda (UUİ) kesintisiz bir yıl kalarak uzun süre uzayda yaşamanın insan üzerindeki etkisini araştıracak. Rus kozmonot Mikhail Kornienko ile ABD’li astronot Scott Kelly’yi taşıyan Rus Soyuz uzay aracı 27 Mart’ta Kazakistan’daki Baykonur üssünden uzaya çıktı. Dünyaya 400 km mesafedeki uzay istasyonuna sorunsuz ulaştı. Amerikan Havacılık ve Uzay Dairesi (NASA) astronot Kelly’yi uzayda geçireceği 1 yıl zarfında bazı testlerden geçirecek. Dünyadaki ikiz kardeşi astronot Mark Kelly de aynı testlere tabi tutulacak. Böylece NASA 51 yaşındaki Kelly’nin 12 ayda yaşadığı değişimi ikiz kardeşi üzerinden ölçebilecek. Görev Mart 2016’da son bulacak. 1994-1995 arasında Rus kozmonot Valeri Polyakov, Mir Uzay Platformu’nda kesintisiz 437,7 gün geçirmişti. Şimdi benzer bir deney UUİ’de gerçekleştirilecek. UUİ projesi ABD, Rusya, Japonya, Kanada ve AB tarafından ortaklaşa yürütülüyor. İstasyonun mülkiyet ve kullanım hakları hükümetler arası antlaşmalarla belirlendi. İstasyon, Rus Yörünge Bölümü ve ABD Yörünge Bölümü olmak üzere iki kısımdan oluşuyor. İstasyonun yörünge yüksekliği 330-435 kilometre arasında değişiyor. İstasyonun zaman zaman azalan irtifası Zvezda modülünün motorları veya ziyaretçi uzay araçları yardımıyla dengeleniyor. UUİ 24 saatte Dünya çevresinde 15,5 tur atıyor.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/uzayda-kesintisiz-bir-yil-yasayacaklar_550392), [web.archive.org (arşiv bağlantısı)](http://web.archive.org/web/20150707161424/http://www.aksiyon.com.tr/dunya/uzayda-kesintisiz-bir-yil-yasayacaklar_550392)
