# Balkanlar ısınıyor

*Mesut Çevikalp 2013.04.22*

<div class="pNewsDetailMainContent" itemprop="articleBody">
 <p>
  “Dibe vuran ekonomi bölgeyi ‘Balkan Baharı’na mı taşıyor?” sorusu sıkça soruluyor. Ortadoğu’ya nazaran demokratik rejimlerce yönetilen ve AB’nin komşusu olan ülkelerde o çapta kaos beklenmese de zincirleme ekonomik çöküşlerin tedirginliği dinmiyor.
 </p>
 <p>
  ‘İşsiz demirci Dimitar Dimitrov (52), rejimi protesto için Cumhurbaşkanlığı Sarayı önünde kendini yaktı. Yüzü ve ellerinde ciddi yanıklar bulunan protestocu, kaldırıldığı Pirogov Acil Yardım Hastanesi’nde yaşam mücadelesi veriyor...’
 </p>
 <p>
  “İşten çıkarılan madenci Simeon Simeonov (59), yaşadığı Kyüstendil kentinde kendini ateşe verdi. Oğlunun gözleri önünde üzerine benzin dökerek kendini yakan Simeonov’un durumu ağır…”
 </p>
 <p>
  Avrupa’nın yoksul ülkesi Bulgaristan’dan geldi bu acı haberler… İlki 13, ikincisi 18 Mart’ta yaşandı. Her ikisinin de çıkış noktası aynı: İşsizlik ve zamlar. Ne yazık ki devamı da geldi. Hükümetin 20 Şubat’ta istifa etmesi, mali ve siyasi krizi daha da derinleştirdi. Son bir ayda benzer gerekçelerle 6 kişi (4’ü öldü) kendini yaktı. Halkta büyük tepkiye yol açan intihar girişimleri, ocakta başkent Sofya’da başlayan kitlesel eylemlerin 30 farklı kente yayılmasına kapı araladı… Bugünlerde Bulgaristan 2010’un Tunus’unu andırıyor… Rejimi protesto için kendini yakarak Arap Baharı’nı ateşleyen işportacı Muhammed Bouazizi’yi hatırlatıyor… Ve zihinlerde şu soru oluşuyor: Acaba Bulgaristan’da yaşananlar ‘Balkan Baharı’nın işaret fişeği mi?
 </p>
 <p>
  Komşu ülkelerde de işler pek yolunda gitmiyor. Makedonya’da ‘Arnavut-Makedon’ ayrışması derinleşiyor, Kosova’da rejim krizleri dinmiş değil, Yunanistan’da meydanlar protestocuların işgali altında, üç başlı Bosna da rahata ermiş değil, Sırbistan’da da sınır gerilimleri artıyor. Avrupa Birliği’ni kasıp kavuran mali kriz, şemsiyenin dışındaki Balkan ülkelerini de etkiliyor. İşsizlik ve pahalılık her geçen gün artıyor, hükümetler erken seçim kararı alıp sorumluluğu devretmeye çalışıyor. Mali ve siyasi tablo birlikte analiz edildiğinde Balkanlar’da taşların yerinden oynadığı, hassas dengenin sarsıldığı görülüyor. Peki, bölge nereye gidiyor?
 </p>
 <p>
  16-17 Nisan’da Ankara’da düzenlenen Balkan Çalıştayı’nda, yaşanan kırılmalar tüm yönleriyle masaya yatırıldı. Uluslararası Stratejik Araştırmalar Kurumu (USAK), British Institute at Ankara (BIAA) ve British School at Athens (BSA) işbirliğinde “Türkiye’nin Balkanlar’daki Rolünü Yeniden Düşünmek” başlığı altında bir araya gelen yerli-yabancı uzmanlar, bölgede büyüyen gerilime dikkat çekti. Avrupa’nın II. Dünya Savaşı’ndan bu yana en büyük krizini yaşadığını, durumun AB’nin yanında Balkan ülkelerini de derinden etkilediğini vurguladılar. AB’nin, gelecek 10 yılda toparlansa bile, katılım için yeşil ışık yaktığı Balkan ülkelerini çabucak bünyesine dâhil etmesi beklenmiyor. Aynı denklem NATO için de söz konusu. İttifak, Balkan ülkelerinde ekonomik krizle yeniden yükselişe geçen etnik ve dinî ayrışmayı endişeyle izliyor. Eldeki tek umut verici gelişme, ABD Başkanı Obama’nın ‘Avrupa-Atlantik İttifakı önerisi. Proje hayata geçerse Avrupa, dolayısıyla da Balkanlar hızla toparlanacak.
 </p>
 <p>
  Türkiye Ekonomi Politikaları Araştırma Vakfı (TEPAV) Balkan Uzmanı Dr. Erhan Türbedar, Avrupa’daki mali krizin Balkanlar’ın AB üyelik sürecini etkilediğini doğruluyor. Bölgede, AB’nin Balkan ülkelerine yeterince önem vermediğine dair şikâyetlerin arttığını söylüyor. Ciddi mali krizden geçen birliğin akıbeti konusunda bile farklı senaryolar yazıldığını hatırlatıyor. Buna karşın Balkanlar’ın Brüksel’in genişleme sürecinden çıkmadığını ifade ediyor: “AB, Balkanlar’da yaşanan dönüşümlerde önemli roller oynadı. Önce kriz yönetimiyle uğraştı, ardından Balkan ülkelerini AB genişleme sürecine dâhil etti. Üyelik kapısının açık tutulduğunu değişik vesilelerde dile getirdi. Ancak bölge ülkeleri, AB üyeliklerinin sadece kendi reformlarına değil, birlik içindeki gelişmelere de bağlı olduğunun farkında. Kriz AB’nin genişleme sürecini etkiliyor hâliyle. Ancak AB, Balkan ülkeleri açısından cazibesini yitirmedi. Bunun bilincindeki Türkiye, Balkan ülkelerinin NATO ve AB üyeliğini başından beri destekliyor.”
 </p>
 <p>
  Türbedar’a, bölgede patlak veren rejim krizlerinin ‘Balkan Baharı’na evrilme potansiyelini soruyoruz. Dağılan Yugoslavya’nın ardından ekonomik-siyasi dönüşüm sürecine giren Balkan ülkelerinin aradan geçen 22 yılda ciddi mesafe katettiğini, buna karşın etnik ayrışma ve rejim krizlerinin varlığını koruduğunu vurguluyor: “Balkanlar’da kanunlar işliyor, demokrasi kökleşiyor, insan hakları ve serbest piyasanın garanti altına alınması noktasında önemli adımlar atılıyor. Hükümetler iktidara seçimlerle geliyor. Buna rağmen 1990’lara damgasını vuran azınlık çatışmalarının zemini hâlâ mevcut. Bölgedeki refah düşüklüğü aşırı sağcı eğilimleri tetikliyor. Yolsuzluklar sürüyor. Kosova, Sırbistan, Bosna-Hersek ve Makedonya’da süren siyasi gerginlikler tüm coğrafyayı etkiliyor.”
 </p>
 <p>
  Oxford Üniversitesi Avrupa Çalışmaları Merkezi’nden Dr. Kerem Öktem ise Bulgaristan’da yaşananların ‘bahar’ olarak addedilebileceğini söylüyor. Sofya’da, Varna’da 10 binlerce kişinin sokağa döküldüğünü, Tunuslu Bouazizi gibi Bulgarların da kendini ateşe verdiğini hatırlatıyor: “Sosyalist sistemin yerine konan demokrasi Balkan halklarını tatmin etmedi. Vadedilen özgürlük, refah ve rahata ulaşamadılar. Demokrasiye karşı ciddi bir güvensizlik oluştu. İnsanlar hayal kırıklığı içinde. Bu durum bölgedeki ırkçılığı, yabancı düşmanlığını ve ayrımcılığı körüklüyor. Ekonomik-siyasi sorunlar  ve kimlik sorunlarıyla boğuşan AB, Balkanlar’daki rolünü oynayamıyor. Dolayısıyla sorun daha da derinleşiyor. Gelecek 5-10 yılda denklemin pek değişeceğini düşünmüyorum. AB bölgeye aktör olarak dönmezse Balkanlar ‘sonbahar’ havasından çıkamayacak.”
 </p>
 <p>
  Durulma AB’ye bağlı
 </p>
 <p>
  Küresel kriz, BM ve NATO gibi AB’yi de derinden etkiledi. Son dönemde birlikte yapı değişimine gidilmesi gerektiği tezini savunanlarının sesi baskın çıkıyor. Masadaki diğer senaryo ise daha sıkı bir Avrupa federe devletinin kurulması. Krizi görece az hasarla atlatan Kuzey Avrupa üyeleri, Yunanistan gibi batmanın eşiğine gelen Güney Avrupa üyelerinin yükünü üstlenmek istemiyor. AB, siyasi-ekonomik birlikteliği gevşetip müeyyidelerini hafifletmek istiyor. Bir bakıma işi ‘herkes kendi bacağından asılsın’ demeye getiriyorlar.
 </p>
 <p>
  Dr. Kerem Öktem, Kuzey Avrupa ülkelerinin merkezde ve daha güçlü olacağı yeni bir AB’ye doğru gidildiğini düşünüyor. Avrupa’daki geniş kitlelerin ‘federe devlet’ fikrini cazip görmediğini aktarıyor. Zengin kuzey ile yoksul güney ülkelerinin farklı temsillerle dâhil olacağı AB’nin, Balkan ülkelerine de alternatif üyelik imkânları sunabileceğini vurguluyor. Böylece hem AB hem de Balkan ülkelerinin içinde bulundukları siyasi ve mali krizlerden sıyrılabileceği öngörülüyor: “AB’nin bu yönde ilerlediğine dair ciddi göstergeler var. Balkanlar’da biriken gerilim bu şekilde düşürülebilir. Aksi hâlde batık AB, Balkanlar’a istikrardan çok istikrarsızlık pompalar. Etnik ve dinî çatışma zemini hazır zaten.”
 </p>
 <p>
  TOBB Ekonomi ve Teknoloji Üniversitesi’nden Doç. Dr. Birgül Demirtaş da ABD ve Türkiye gibi bölgede etkili aktörlerin Balkan ülkelerinin AB ve NATO gibi bölgesel kuruluşlara üyeliklerini teşvik ederek kalıcı barışın ve güvenliğin sağlanmasına yardımcı olmaya çalıştıklarını ifade ediyor: “Zaten Hırvatistan ve Arnavutluk hâlihazırda NATO üyesi oldu, Hırvatistan da Temmuz 2013’ten itibaren AB üyesi olacak. Bosna-Hersek, Kosova ve Sırbistan’ın AB üyelik süreçleri ağır aksak da olsa devam ediyor. Balkan ülkeleri için genel olarak AB üyeliği, bazı istisnalar dışında çoğu için de NATO üyeliği cazibesini koruyor. Avrupa’nın geleceği açısından da Balkanlar kendi hâline bırakabilecek bir coğrafya değil. Ancak AB’nin krize rağmen bölge ülkelerinin üyelik süreçlerinin ilerlemesine önem vermesi, bölgenin istikrarı açısından da elzem.”
 </p>
 <p>
  <strong>
   Ortak tarih, ortak ekonomiye dönmeli
  </strong>
 </p>
 <p>
  Çalıştaya katılan uzmanların ekseriyeti, Türkiye’nin Balkan söylemini revize etmesi gerektiği fikrini savundu. Konuşmacılar, ortak Osmanlı geçmişi üstüne bina edilen, ‘Saraybosna ile Halep’i bir bütün gören söylemin, bölgede Osmanlı paydasına girmeyen gayrimüslim halkları ittiğini iddia etti. Buna karşılık Türkiye’nin Balkanlar’daki eğitim ve ticaret girişimlerinin Sırpları bile memnun ettiği vurgulandı. Ankara’nın kriz içindeki Balkanlar’a ekonomik açılımlarla yönelmesinin tüm taraflara kazandıracağına, Türkiye’nin nüfuzunu güçlendireceğine işaret edildi.
 </p>
 <p>
  <strong>
   Arnavutlar yakın, Sırplar uzak
  </strong>
 </p>
 <p>
  Ankara’nın Balkanlar’daki imajı geçen 10 yılda çok büyük dönüşüm yaşadı. Bölgede Türkiye’yi ‘dost ülke’ görenlerin sayısı her geçen gün artıyor. Gallup Balkan Monitor’un 2010 anketine göre, Kosova’da halkın yüzde 93,2’si, Makedonya’da 76,6’sı, Arnavutluk’ta yüzde 75,1’i, Bosna-Hersek’te yüzde 60,2’si, Karadağ’da yüzde 33,5’i, Hırvatistan’da yüzde 26,7’si, Sırbistan’da yüzde 18,2’si Türkiye’yi ‘dost ülke’ addediyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/balkanlar-isiniyor_535306), [web.archive.org (arşiv bağlantısı)](http://web.archive.org/web/20150205015219/http://www.aksiyon.com.tr:80/dosyalar/balkanlar-isiniyor_535306)
