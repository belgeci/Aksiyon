# Dün Osmanlı modeldi, bugün Türkiye

*Mesut Çevikalp 2011.05.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Endonezya Devlet Başkanı Danışmanı Prof. Dr. M. Ryaas Rasyid, Cumhurbaşkanı Abdullah Gül’ün tarihî ziyaretinin ardından iki ülke ilişkilerinde canlanma yaşandığını söylüyor: “Geçmişte Osmanlı’yı izliyorduk, bugün ise Türkiye’yi...”
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Cumhurbaşkanı Abdullah Gül’ün tarihî Endonezya ziyaretinin ardından (3-7 Nisan) iki ülke arasındaki ilişkilerde bir canlanma yaşanıyor. 16. yüzyıla kadar uzanan sıkı münasebetler, Cumhuriyet döneminde izlenen içe dönük siyasetten ötürü donma noktasına gelmişti. Unutulmaya yüz tutan tarihî bağları 1992’de okul açmak için Anadolu’dan Endonezya’ya giden birkaç gönüllü öğretmen canlandırdı. Cava adası ile Açe’de birbiri ardına açılan 8 Türk okulu, önce Anadolu esnafını ardından da siyasileri Endonezya’ya taşıdı. Felaket dönemlerinde Türk okullarının düzenlediği yardım organizasyonları Endonezya’da Türkiye, Türkiye’de de Endonezya algısını pekiştirdi. Son ziyaretten de hissedildiği üzere iki ülke stratejik ortaklık yolunda hızla ilerliyor.
    </p>
    <p class="MsoNormal">
     Bir dizi temas ve incelemelerde bulunmak üzere Türkiye’ye gelen Endonezya Devlet Başkanı Susilo Bambang Yudhoyono’nun danışmanı Prof. Dr. M. Ryaas Rasyid (62) yakalanan ivmeden oldukça memnun. Cumhurbaşkanı Abdullah Gül’ün ziyaretinin Endonezya’da büyük yankı uyandırdığı ve ikili ilişkileri yeni bir boyuta taşıdığını anlatıyor: “Tarihte olduğu gibi bugün de iki millet birbirine yakınlaşıyor. Gül’ün ziyaretiyle iki ülke arasındaki ekonomik ve siyasi ilişkilerin artırılmasına yönelik önemli adımlar atıldı. Endonezya Devlet Başkanı Susilo Bambang Yudhoyono ile Cumhurbaşkanı Abdullah Gül sanki tek ağızdan konuşuyor. Hemen hemen her konuda fikir ve söylem birliktelikleri var. Mesela her iki lider de Ortadoğu’daki sorunların, Libya’daki krizin siyasi zeminde çözülmesi gerektiğini söylüyor. Dolayısıyla kültür ve inanç bakımından birbirine benzeyen bu iki ülke küresel meselelerde de fikir-söylem birliğine sahip. Mevcut potansiyeli daha etkili kullanmanın yollarını araştırmalıyız.”
    </p>
    <p class="MsoNormal">
     1999-2001 arasında iki kez bakanlık koltuğuna oturan (1999’da Bölgesel Özerklik Bakanı, 2000’de de İdari Reform Bakanı) Siyaset Bilimci Prof. Dr. M. Ryaas Rasyid, Endonezya siyasetinin önde gelen isimlerinden biri. Birçok Endonezyalı gibi o da ilkokul yıllarındaki tarih kitaplarından öğrenmiş Türkleri. Siyasete atılınca Türkiye’yi yakından inceleme imkânını bulmuş. Tanıdıkça da sevmiş Türkleri, Türkiye’yi: “Geçmişten bugüne Türkiye, Endonezya devleti ve halkının nazarında yabancı bir devlet olarak algılanmadı. Millet olarak, Osmanlı’nın 16. yüzyıldan bu yana coğrafyamızdaki krallıklarla kurduğu iyi ilişkilerin farkındayız. Birçok Endonezyalı gibi ben de Osmanlı’yı, Türkleri ilkokul yıllarımda okuduğum tarih kitaplarından öğrendim. Osmanlı’dan çok iyi bahsediyorlardı bu kitaplar. Osmanlı’nın sömürgeciler karşısında bizi koruduğunu, bize yardım yolladığını biliyoruz. Bugünkü sevginin kaynağı bu ortak tarihimiz aslında.”
    </p>
    <p class="MsoNormal">
     Rasyid, 17. yüzyılda Cava’daki krallıkların Osmanlı’yı model aldığını, Osmanlı’nın da bölgeye gönderdiği heyetlerle bu hissiyatı pekiştirdiğini söylüyor: “16. ve 17. yüzyıllarda Osmanlı, Endonezya coğrafyasındaki krallıklar için bir modeldi. Özellikle Osmanlı’nın eğitim sistemi beğenilir, medreselerde Türk eğitim sistemi uygulanırdı. Osmanlı da bölgedeki bu olumlu imajını gönderdiği heyetler ve hediyelerle pekiştirmiş. Mesela Açe Krallığı’nın Osmanlı’yla köklü diplomatik ilişkileri vardı. Açe Krallığı’nın Osmanlı’ya, Osmanlı’nın da Açe’ye heyetler gönderdiğini yansıtan arşiv belgeleri, fotoğraflar var elimizde. Yardımlar, hediyeler gönderilmiş karşılıklı. Anadolu’dan Açe’ye gelip kalanlar olmuş. Mezarları olduğu gibi korunuyor Açe’de.”
    </p>
    <p class="MsoNormal">
     Endonezya’da açılan Türk okullarını ‘tarihin tekerrürü’ olarak değerlendiriyor Ryaas Rasyid. Türklerin geçmişte olduğu gibi bugün de kaliteli okulları ile Endonezyalılara örnek olduğunu vurguluyor. Hem Endonezya hem de Türkiye’deki okulları yerinde inceleme fırsatı bulmuş. Son gelişinde de Fatih Üniversitesi’ni gezmiş: “Türkiye geçmişte olduğu gibi bugün de bizim için önemli bir model. Endonezya’da Japonya, İngiltere, Avustralya ve Singapur gibi birçok devletin uluslararası düzeyde okulu var. Ancak biz Türk okullarını daha makbul görüyoruz. Çünkü onlar diğerlerden farklı olarak öğrencilerine Batı standardındaki eğitimin yanında ahlaki değerleri de veriyor. Bundan dolayı Türk okullarını seviyoruz. Türk okulları onur kaynağımız.”
    </p>
    <p class="MsoNormal">
     Gönüllü eğitimcilerin Kamboçya’da açtıkları Zaman Üniversitesi’ne değinip, Endonezya’daki Türk müteşebbislerin vites büyütmesi gerektiğini söylüyor: “Endonezya’da da üniversite açmanızı isteriz. İlk etapta bu maliyetli gelebilir. Bunun için farklı bir yol izlenebilir. Türkiye’deki üniversitelerle Endonezya’dakiler arasında işbirliği kurulup akademisyen ve öğrenci değişimleri gerçekleştirilebilir. Hatta Türk akademisyenlere uzmanlık alanlarına göre bizim üniversitelerde kadrolar açılır. Bugün Endonezya’daki birçok üniversitenin ABD, Avustralya ve Japonya’daki üniversitelerle işbirliği bulunuyor. Türkiye eğitim alanında oldukça iyi. Bir an önce üniversitelerimiz arasında işbirliği tesis edilmeli. Bu yol üniversite açmaktan daha kolay ve daha tesirli de olabilir.”
    </p>
    <p class="MsoNormal">
     Prof. Dr. M. Ryaas Rasyid, son yıllarda yaşadıkları felaketlerin ardından yardıma koşan ilk ülkelerden birinin Türkiye olduğunu, bu durumun Endonezya halkında Türklere dönük büyük bir minnet oluşturduğunu aktarıyor. Rasyid, Türkiye’nin diğer ülkelerden farklı olarak kalıcı yardımlara ağırlık vererek daha büyük yaralar sardığını belirtiyor: “Endonezya halkı da Türkiye’den yardıma gelen ekipleri, dağıtılan malzemeleri minnetle anıyor. Türkiye’nin okul ve konut gibi kalıcı yardımlara imza atması halkın nazarındaki değerini artırıyor.”
    </p>
    <p class="MsoNormal">
     Rasyid, eğitim üzerinden canlanan ilişkilerin ekonomik alana taşınması gerektiği fikrinde. Cumhurbaşkanı Gül’ün ziyaretinde bu yönde önemli adımlar atıldığına işaret ediyor: “Endonezya 17. yüzyıldan bu yana Avrupalı tüccarların ilgi gösterdiği bir ülke. Bugün de kaliteli baharatları ve zengin yer altı kaynaklarından dolayı aynı ilgi sürüyor.”
    </p>
    <p class="MsoNormal">
     17.508 adadan oluşan Endonezya 230 milyon civarında nüfusuyla dünyanın en kalabalık dördüncü ülkesi. 2010 itibarıyla gayri safi yurtiçi hasılası 1,027 trilyon dolara ulaştı. Kişi başı gelir ise yaklaşık 4 bin dolar civarında. Büyük bir ülke olduğu için büyük pazara sahip. Nüfusu fazla olduğu için bazı ürünlerde dışa bağımlı.
    </p>
    <p class="MsoNormal">
     Endonezya’nın Pasifik’in en hızlı büyüyen ülkelerinden biri olduğunu hatırlatan Rasyid, hükümetlerinin Türk yatırımlarına, iş adamlarına çok olumlu baktıklarını ifade ediyor: “Endüstriyel ürünler, hububat, kimyasallar, makine, tütün mamulleri ve demir-çelik noktasında açığımız var; bu açığımızı Çin yerine Türkiye kapatabilir. Bunun yanında tekstil, hayvansal ve bitkisel yağlar, kauçuk ve orman ürünlerinde de fazlamız var. Tarım ve yer altı kaynakları bakımından fırsatlar ülkesiyiz. Bu fırsatları değerlendirebilirsiniz.”
    </p>
    <p class="MsoNormal">
     Türkiye de Endonezya’daki varlığını artırma niyetinde. İki ülke arasındaki ticaret hacmi hâlihazırda 1,7 milyar dolar civarında. Türk Hava Yolları’nın başlattığı direkt uçuşların ticari ilişkileri geliştirmesi bekleniyor. Ticari entegrasyonun dışında iki ülkenin küresel ve bölgesel konularda da fikir birliktelikleri var. Gerek G-20’de gerekse İslam Konferansı Teşkilatı’nda uyum içinde çalışıyorlar.
     <span>
     </span>
    </p>
    <p class="MsoNormal">
     Dünyanın en büyük Müslüman demokrasisi Endonezya, Türkiye gibi son küresel krizden etkilenmeyen ülkelerden. Genç nüfusuyla kendi kendine yeten Endonezya, zengin yer altı kaynaklarına sahip. Dünyanın ikinci büyük kömür üreticisi, dünya jeotermal rezervlerinin yüzde 40’ını barındırıyor, doğalgaz ve petrol zengini. Ekonomik büyüklük sıralamasında da on altıncı. Birçok ülke için büyük pazar. Yıllık satın alma gücü 8 trilyon dolar.
    </p>
    <p class="MsoNormal">
     Türkiye’nin Endonezya ile kurduğu siyasi ve ticari ilişkiler, diğer ülkelerle kurduğu ikili ilişkilerinin ötesine geçiyor.
     <span>
     </span>
     Türkiye ve Endonezya ekonomilerinin büyüklüğü, nüfusları ve demokrasi geçmişleriyle normal ilişkiyi stratejik boyuta taşıma kapasitesine sahip.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29288-dun-osmanli-modeldi-bugun-turkiye.html), [web.archive.org (arşiv bağlantısı)](http://web.archive.org/web/20120725095252/http://www.aksiyon.com.tr:80/aksiyon/haber-29288-dun-osmanli-modeldi-bugun-turkiye.html)
