# Bosna’da düğümü ‘Türk barışı’ çözüyor

*Mesut Çevikalp 2010.07.12*

<font class="agenda2NewsSpot">
 Bosna’daki sorunları 15 yıldır donduran Dayton Anlaşması artık üç başlı yönetim krizini önleyemiyor. Osmanlı gibi hoşgörü ve diyalog refleksleriyle soruna müdahil olan Türkiye, ülkeyi hem AB’ye hem de istikrara taşıyor.
</font>
<font class="newsDetail">
 <p>
 </p>
 <p class="MsoNormal">
  Dokundukça kanayan bir yaradır Bosna. Çok değil, 15 yıl önce yaşadığı ‘soykırım’ın yaralarını sarabilmiş değil bu Osmanlı beldesi. Çabucak sarması da mümkün gözükmüyor. Kazılan her noktadan hâlâ ‘ceset fışkırıyor’ âdeta. 1992-1995 arasında Sırpların Boşnak ve Hırvatlara karşı giriştiği ‘karşı kimlikleri yok etme’ savaşında ölenlerin sayısı yeni bulunan 14. toplu mezarın ardından 300 bine yaklaştı. Sadece 2010’da Srebrenitsa (Srebrenitza) kenti ve civarındaki kazılarda 800 yeni ceset bulundu. Srebrenitsa’da kazılacak daha pek çok yer bulunduğunu anlatıyor bölge insanı. Sırplar, 11 Temmuz 1995’te Birleşmiş Milletler (BM) tarafından güvenli bölge ilan edilen, o günlerde Hollanda askerince korunan (!) doğu sınırındaki bu kente saldırmış, yaklaşık 9 bin Boşnak erkeği toplu olarak öldürerek yakın tarihin en kanlı insan kıyımına imza atmıştı. BM ve Lahey Adalet Divanı’nın 2004’te Srebrenitsa’da yaşananları ‘soykırım’ olarak kabul etmesi de mutlu etmedi Boşnakları. Onlar haklı olarak ‘soykırımın’ tüm Bosna’da yapıldığının kabul edilmesini istiyor.
 </p>
 <p class="MsoNormal">
  Aradan geçen 15 yıla rağmen geride kalanların gözü hâlâ yaşlı. Ne Saraybosna’daki mahkemenin savaş suçlusu yaklaşık 15 bin kişiyi tespit edip 200’üne ceza vermesi, ne de etnik savaşın başmimarları Yugoslavya eski Devlet Başkanı Slobodan Miloseviç ile Sırbistan eski Devlet Başkanı Radovan Karaciç’in Lahey’deki uluslararası savaş suçları mahkemesinde yargılanmaları hafifletti onların sancılarını. Açığa çıkan her yeni mezar alevlendiriyor acıları. Zira ailelerinin ulaşamadığı 10 binlerce kayıp var ortada. 14 yıldır sürdürülen kazıların amacı da bu kayıplara ulaşmak zaten. Sadece bu yıl bulunan 800 ceset 11 Temmuz’daki Srebrenitsa’yı anma toplantısında defnedildi. Yüzlercesinin de seneye gömülmesi muhtemel.
 </p>
 <p class="MsoNormal">
  Pazar günkü anma töreninin önemi, Potoçari’ye gömülen 800 şehitten ibaret değildi. Başbakan Tayyip Erdoğan’ın yanı sıra Sırbistan Devlet Başkanı Boris Tadiç, Hırvatistan Devlet Başkanı Ivo Yosipoviç ve Karadağ Devlet Başkanı Filip Vuyanoviç’in de hazır bulunmasıydı önemli olan. Daha 15 yıl önce birbirinin canına kasteden Sırp, Boşnak ve Hırvatların aynı karede buluşup katliamın acısını paylaşması milattı bir bakıma. Üç liderin törene katılması, Türkiye’nin izlediği yeni diyalog geliştirici politikaların bir sonucuydu.
 </p>
 <p class="MsoNormal">
  Türkiye son 10 yıldır sadece Bosna’da değil Balkanlar’ın genelinde barış ve istikrara yönelik ciddi politikalar yürütüyor. ‘Anlaşamaz’ denilen tarafları bir masa etrafında oturtup geleceği birlikte kurgulamalarına yardımcı oluyor. Bunu da ‘Osmanlıcılık’ duygusuna kapılmadan, çağın gerektirdiği reel politikalar çerçevesinde icra ediyor. Başta Başbakan Erdoğan olmak üzere Dışişleri Bakanı Ahmet Davutoğlu’nun bu yöndeki çabaları sadece Bosna’daki taraflardan değil, bölgeden ve küresel aktörlerden de destek alıyor. Türkiye’nin Bosna Hersek ve Sırbistan liderlerinin iki yılda üç kez bir araya gelmesini sağlaması ülkedeki sorunların aşılmasının kilidi olarak değerlendiriliyor. Ankara’dan bir kaynağın ifadesiyle; ‘Türkiye Bosna’da sadece geçmişten gelen anlaşmazlıkları çözmeye çalışmıyor, olası krizlerin de önünü alıyor. Bosna’ya AB ve NATO perspektifi kazandırılması bu çerçeveden okunabilir.’
 </p>
 <p class="MsoNormal">
  Başbakan Erdoğan, 11 Temmuz’daki anma toplantısını fırsat bilip Bosna ziyaretinin ardından Sırbistan’a geçerek Sırbistan Devlet Başkanı Boris Tadiç’le görüştü. Görüşmenin ana gündem maddelerinden biri 3 Ekim’de yapılacak seçimler. Bu, savaşın ardından yapılacak altıncı seçim olacak ve Bosna Hersek Federasyonu ile Sırp Cumhuriyeti’nin hükümetlerini belirleyecek. Seçimlerde ayrıca 1995’te imzalanan Dayton Anlaşması’yla şekillenen Cumhurbaşkanlığı Üçlü Konseyi ile Bosna Hersek Federasyonu’nda yer alan 10 kantonun yeni hükümetleri de belirlenecek. Seçimler öncesi ülkede milliyetçiliğin yeniden yükselmesinden endişe edilse de başta Türkiye ve AB olmak üzere uluslararası camia seçimlerin sorunsuz geçmesi için çalışıyor.
 </p>
 <p class="MsoNormal">
  Hâlihazırda seçimlerde yarışan adayların ana vaadi iş. Geçen yıl ekonomisi yüzde 3,2 küçülen Bosna-Hersek’te işsizlik oranı yüzde 45’i buldu. Türkiye de özellikle son yıllarda Bosna’nın ekonomik olarak güçlenmesi yönünde faaliyetler yürütüyor. Türk iş adamlarına yönelik teşvikin yanı sıra, Türkiye’de yeniden oluşturulan ‘Bosna algısı’ Bosna-Hersek’e olumlu yansıyor. Vizesiz seyahat, artan uçak seferleri ticari ilişkileri geliştiren etkenlerin başında geliyor.
 </p>
 <p class="MsoNormal">
  Peki, Türkiye’nin Bosna ile bu denli yakından ilgilenmesi ne derece doğru? Dayton Anlaşması ve sonrasında gelen Butmir Süreci’nin gideremediği krizlerin çözümünde neden rol alıyor? Sırp-Boşnak arabuluculuğuna soyunmasının amacı ne?
 </p>
 <p class="MsoNormal">
  Türkiye’nin Bosna’da izlediği politikaları gerekli görenlerden biri Balkan uzmanı Doç. Dr. Mehmet Hacısalihoğlu. Yıldız Teknik Üniversitesi Siyaset Bilimi ve Uluslararası İlişkiler Bölümü Öğretim Üyesi Doçent Hacısalihoğlu, bu gerekliliği tarihten gelen temellere bağlıyor: “Bugün Bosna-Hersek’te Müslüman bir topluluk varsa, bu doğrudan Osmanlı’nın mirasıdır. Bu bakımdan Osmanlı’nın birinci derecede vârisi Türkiye’nin de bölgeyle ilgilenmesi doğaldır, hatta gereklidir.”
 </p>
 <p class="MsoNormal">
  Bu noktada önemli bir değerlendirme yapıyor Doçent Hacısalihoğlu; Türkiye politikalarının bölgeye tek taraflı, doğrudan müdahale ederek yeniden Osmanlı’yı canlandırma çabası olarak algılanmaması gerektiğini vurguluyor: “Türkiye, Bosna’daki sorunun çözümünde uluslararası örgütler ve diğer bölge devletleri ile uyum içinde çalışıyor. Zaten tek taraflı müdahaleler bölgedeki devletleri, toplulukları kışkırtabilir. Bu Bosna’ya zarar verebilir. Türkiye’nin Bosna politikalarının başarısı Sırp ve Hırvatlardan alınacak desteğe bağlı. Ancak bu yolla başarılı bir Bosna politikasından söz edebiliriz. Gelinen noktada genel yaklaşımlar olumlu.”
 </p>
 <p class="MsoNormal">
  Coğrafi, ekonomik ve kültürel anlamda tam bir geçiş noktası konumundaki Bosna üzerinde hem Asya-Avrupa devletlerinin hem de Rusya’nın ciddi çıkarları bulunuyor. Ülkede farklı kültürlerin iç içe geçmesi, çok dinli, çok uluslu girift yapı bölge haricindeki büyük güçlerin ülke üzerinde çıkar politikaları geliştirmesini kolaylaştırıyor. Osmanlı dönemi hariç tutulursa son asırda Bosna huzur ve istikrara hiç kavuşamadı. Bu istikrarsızlığın Avrupa devletlerince oluşturulan siyasi ve ekonomik birlikteliği (AB) de etkilediği akıldan çıkarılmamalı. Bu noktada Türkiye’nin geçmişte olduğu gibi hoşgörü paydasında işlettiği çözüm süreci sadece Bosna’nın değil bütün Balkanlar’ın çıkarına.
 </p>
 <p class="MsoNormal">
  George Mason Üniversitesi’nde Bosna üzerine doktora yapan Sabancı Üniversitesi misafir öğretim üyesi Yrd. Doç. Dr. Ulaş Doğa Eralp de Bosna-Hersek’i hem tarihî ve kültürel açıdan hem de günümüz Türk dış politikasının etkinliği açısından son derece önemli bir ülke olarak görüyor. Dr. Eralp, Batı Balkanlar’daki istikrar ve güvenliğin ancak Bosna Hersek’te yakalanan barışı sürdürerek mümkün olacağını belirtiyor. Türkiye’nin de bu durumun farkında olduğunu, politikalarını bu yönde tasarladığını aktarıyor: “Bosna üzerine politikaları Türkiye’nin aktif barış yapıcı rolüyle de birebir örtüşüyor. Dışişleri Bakanı Ahmet Davutoğlu’nun özellikle gerçekleştirmeye çalıştığı bu politika, Balkanlar’ın ileri sürüldüğü gibi şiddete gebe bir bölge olmadığını, tam tersine yüzyıllar boyunca halkların bir arada, barış içinde yaşama kültürü geliştirdiği bölge olduğunu savunuyor. Türkiye aktif kolaylaştırıcı rolüyle bölge ülkelerinin barışı yeniden kendilerinin sahiplenerek geliştirmeleri gerektiğini öne sürüyor.”
 </p>
 <p class="MsoNormal">
  Tarafların uzlaştırıcı bir arabulucuya ciddi ihtiyacı var bu dönemde. Zira 14 Aralık 1995’te ABD’nin Ohio eyaletindeki Dayton kenti yakınında imzalanan Dayton Anlaşması, Bosna Savaşı’nı sona erdirse de, bu üç etnik toplumu tek çatı altında tutmakta yeterli olamadı. Bosna Hersek’i kantonlara bölen antlaşma, ülkenin yüzde 49’unu Sırp Cumhuriyeti’ne, yüzde 51’ini de Boşnak-Hırvat Federasyonu’na bıraktı. Yüzde 33’lük Sırp nüfusa ülke toprağının neredeyse yarısının verilmesi, ülkedeki gerilimin ana sebeplerinden biri. Dayton’da oluşturulan üç başlı sistemin de artık işlemediği ortada. Tarafların elindeki veto hakkı, ülkedeki her türlü ilerlemeyi frenliyor. Dayton sürecini yürütmekle yükümlü Uluslararası Yüksek Temsilci’nin (OHR) varlığına rağmen ülkeyi AB ve NATO’ya entegre edecek reformlar yapılamıyor. Türkiye’nin tarafları ikna ederek bir araya getirmesi aslında Dayton’un, 2009’da AB ile ABD’nin Bosna’daki tarafları uzlaştırmak ve anayasa reformunu başlatabilmek için giriştiği Butmir Süreci’nin işlemesi açısından da önemli.
 </p>
 <p class="MsoNormal">
  Türkiye ‘üçlü danışma’ mekanizmalarıyla, Dayton’u ortadan kaldırmadan Bosna Hersek ve Sırbistan arasındaki soğukluğu, iletişimsizliği ortadan kaldırmaya çalışıyor. Bu çabasında da geri dönüş alıyor. Hırvatistan ile Sırbistan’ın Bosna-Hersek’in toprak bütünlüğüne saygılı olduklarını yinelemelerinde Ankara’nın rolü oldukça büyük.
 </p>
 <p class="MsoNormal">
  Yrd. Doç. Dr. Eralp, Türkiye’nin Bosna politikalarını şöyle açıklıyor: “Türkiye Bosna Hersek’te Dayton Barış Anlaşması’nın tam olarak uygulanmasını istiyor. Bu çok etnikli yapının ülkede tekrar oluşturulmasını öngörüyor. Türkiye’nin önemsediği diğer bir çözüm yolu da ülkenin AB ve NATO’ya katılması. Ankara olası bir anayasa değişikliğinin Bosna-Hersek’teki hantal ve etnik milliyetçiliği ön plana çıkaran savaş sonrası yapıyı ortadan kaldırabileceğini düşünüyor. Demokratik bir anayasa, Bosna- Hersek’in AB ve NATO’ya katılma süreçlerini de hızlandıracak.”
 </p>
 <p class="MsoNormal">
  Master ve doktorasını Münih Üniversitesi Doğu ve Güneydoğu Avrupa Tarihi Bölümü’nde tamamlayan Doç. Dr. Mehmet Hacısalihoğlu da Türkiye’nin kendi kadar Bosna’nın da AB’ye girebilmesi için çalışması gerektiğini düşünüyor: “Bosna-Hersek’in AB’ye girmesi çok önemli. Türkiye, Bosna’nın AB üyeliği için çalışmalı. Bunun yanında Bosna’daki Türk yatırımlarını artırmalı. Bosna’da üniversitelerin açılmasına destek olmalı. Daha fazla Boşnak genci tahsil için Türkiye’ye getirmeli. Sadece Boşnakları değil, Sırp ve Hırvatları da Türkiye’ye yaklaştıracak kültür, eğitim ve ekonomi projelerini hayata geçirmeli.”
 </p>
 <p class="MsoNormal">
  Ankara bu denli aktif politikaları yürütürken Balkanlar’daki küresel ve bölgesel dengeleri sarsmamaya da özen gösteriyor. Bosna üzerinde artırdığı nüfuzu ve politika yapıcı rolü özellikle bazı AB üyesi ülkeler tarafından sürpriz olarak değerlendiriliyor. Çoğunluk Türkiye’nin bu yeni politikasını ilgiyle izliyor ve bekleyip görmek gerektiğini öne sürüyor. Bölge üzerinde gölgesi bulunan Rusya bile Türkiye’nin yeni inisiyatifleri karsısında şimdilik sessiz kalma yolunu seçiyor.
 </p>
 <p class="MsoNormal">
  Gelinen noktada ecdat mirası Bosna’da iş bir kez daha Türklere düşüyor. Ankara’nın Osmanlı dönemini hatırlatan hoşgörü ve barışa dayalı politikalarıyla Bosna’da sonuç aldığı da ortada. Bosna’daki krizlerin bir kez daha ‘Türk barışı’ ile çözülebileceği görülüyor. Türkiye de bu yolda emin adımlarla ilerliyor.
 </p>
 <p class="MsoNormal">
 </p>
 <p class="MsoNormal">
  Bosna’da yeniden Türk barışını tesis etmek mümkün
 </p>
 <p class="MsoNormal">
 </p>
 <p class="MsoNormal">
  Bosna-Hersek’teki problemlerin kaynağı gibi çözümü de tarihte saklı. Sadece Bosna’yı değil, tüm Balkanlar’ı 500 yıl sükûnet içinde yöneten Osmanlı İmparatorluğu’ndan alınacak çok ders var aslında. Balkan ve Karadeniz Araştırmaları Merkezi (BALKAR) Müdürü Doç. Dr. Mehmet Hacısalihoğlu, krizlerin beslendiği kaynağı, Osmanlı döneminde sağlanan barışın temellerini ve çözüm noktasında Türklere düşen mirası şöyle anlatıyor:
 </p>
 <p class="MsoNormal">
  - Osmanlı bu farklı milletleri yüzyıllarca nasıl barış içinde tuttu?
 </p>
 <p class="MsoNormal">
  Osmanlı Bosna’da barış ve huzuru İslam’ın yanında Hıristiyanlık ile Museviliğe verdiği özerklik sayesinde (Millet Sistemi) sağladı. Millet Sistemi temelde diğer din mensuplarına İslam egemenliğini kabul etmeleri ve baş kaldırmamaları karşılığında dinleri ile mallarının korunması garantisi veriyordu. Osmanlı bunu Bosna’da geniş şekilde uyguladı.
 </p>
 <p class="MsoNormal">
  - Osmanlı dönemindeki barış ortamı bugün yeniden sağlanabilir mi?
 </p>
 <p class="MsoNormal">
  Osmanlı’nın göreceli toleransının temelinde İslam vardı. Aynı hoşgörüyü Katolik, Ortodoks veya Yahudi egemenliğinde bulamazsınız. Çünkü o dinlerin temelinde böyle bir prensip mevcut değil. Günümüzde ise modern hukuk sistemi, anayasa var. Bu bağlamda eşit hak ve yükümlülükler çerçevesinde bir uzlaşma temeli aramak gerekiyor. Bunun yanında eğitim kanalıyla Bosna’daki toplulukların geçmişte barış içinde yaşadıkları vurgulanabilir.
 </p>
 <p class="MsoNormal">
  - Türkiye’nin Bosna’daki nüfuzu Osmanlı’dan mı geliyor?
 </p>
 <p class="MsoNormal">
  Bugün Boşnaklarda Osmanlı’ya karşı ilgi ve sevgi Türkiye’den daha az değil. Türkiye’ye sempatiyle bakıyorlar, işbirliğine açıklar. Türklerin Bosna’da açtığı okullar önemli bir açığı kapatıyor. Bu okullarda eğitim alan gençler Türkçe ve İngilizceyi mükemmel konuşuyor. Bu hizmeti verenlere teşekkür etmemiz lazım. Çünkü orada kaliteli, dünya standartlarında bir düşünce sınıfının yetişmesine hizmet ediyorlar. Bir toplumun ayakta kalmasını düşünce önderleri sağlar.
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-27189-13-bosnada-dugumu-turk-barisi-cozuyor.html), [web.archive.org (arşiv bağlantısı)](http://web.archive.org/web/20100714220126/http://aksiyon.com.tr:80/aksiyon/haber-27189-13-bosnada-dugumu-turk-barisi-cozuyor.html)
