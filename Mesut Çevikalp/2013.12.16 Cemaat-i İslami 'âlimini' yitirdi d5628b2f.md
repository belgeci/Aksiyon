# Cemaat-i İslami ‘âlimini’ yitirdi

*Mesut Çevikalp 2013.12.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uzun yıllar Bangladeş Cemaat-i İslami Partisi’nin üst kademelerinde görev yapan Abdülkadir Molla, geçen hafta idam edildi. Molla, 42 yıl önce Pakistan’dan ayrılma sırasında yaşanan kanlı olaylarla ilgili suçlanıyordu.
  </font>
 </div>
 <div id="newsText">
  <font class="detail-text">
   <p>
    Dünyanın ayağa kalkması yetmedi. Bangladeş Yüksek Mahkemesi’nin kararı uygulandı. Ülkenin önde gelen âlimlerinden Abdülkadir Molla idam edildi. Hükümet, infazın Dakka Merkez Cezaevi’nde yerel saatle 22.01’de (12 Aralık) yapıldığını duyurdu. Molla’nın naaşı, 13 Aralık’ta, dünyaya geldiği Amirabad kasabasında sessizce defnedildi. ‘Ilımlı’ âlimin ölümü İslam âlemini yasa boğdu…
   </p>
   <p>
    Abdülkadir Molla, 1948 doğumluydu. Uzun yıllar Cemaat-i İslami Partisi’nin üst kademelerinde görev yaptı. Hâlihazırda partinin genel sekreter yardımcısıydı.  Ancak hayatının hiçbir devresinde salt ‘siyasetçi’ olmadı. Son döneme kadar talebe yetiştirmekle meşgul oldu. Geleceğin Bangladeş’ini münevver gençlerin kuracağını söylüyordu her sohbetinde. Siyaset onun için bir araçtı. İyi nesil yetiştirmek için vasıta. Silahlı mücadeleyi, intihar saldırılarını tasvip etmiyordu. Günahsız sivillerin öldürülmesine gözyaşı döküyordu. Kaderin cilvesi olsa gerek elinden kalem düşmeyen âlim ‘adam öldürmekle’ suçlanıyordu!
   </p>
   <p>
    Bangladeş, Pakistan’dan 1971’de ayrıldı ayrılmasına ama aradaki hesapları bugüne kadar kapatamadı! 2010’da kurulan Özel Mahkeme bağımsızlık savaşı sırasında işlenen suçları yargılamaya başladı. İlk sanıklardan biri Abdülkadir Molla’ydı. Ayrılma sırasında Pakistanlılara yardım etmekle, can kaybı yaşanan çatışmalarda rol olmakla suçlandı. Reddetti. Pakistan’dan ayrılmaya karşı durmuştu. Ama eline silah almamıştı. Özel Mahkeme, davayı 5 Şubat’ta karara bağladı. Ömür boyu hapsi istendi. Karara itiraz etti. Temyiz için Yüksek Mahkeme’ye başvurdu. Mahkeme 17 Eylül’de beklenmedik bir karara imza attı. Ömür boyu hapsini idama çevirdi. Hem de 42 yıl önce yaşanmış, doğruluğu tam ispat edilemeyen olaylar üzerinden!
   </p>
   <p>
    İdam kararı üzerine Bangladeş Başbakanı Şeyh Hasina’nın telefonları kilitlendi. BM, ABD, Türkiye, Avustralya… Onlarca ülke ve kuruluş Hasina’dan infazın durdurulmasını istedi. Salıyı çarşambaya bağlayan gece planlanan infaz 90 dakika kala askıya alındı. Ancak bu durum Mahkeme’nin tavrını değiştirmedi. Molla yaklaşık 24 saat sonra asılarak idam edildi. Cemaat-i İslami Partisi, destekçilerine sağduyu çağrısı yapsa da sokaklar hareketlendi. Yaşanan olaylarda 3 kişi hayatını yitirdi. Sokaklara inen binlerce gösterici Molla’nın siyasi kaygılarla idam edildiğini haykırıyor. İdamın ocak ayında genel seçimlere gidecek ülkeyi çatışma ortamına sürüklemesinden endişe ediliyor. Zira Molla henüz hayatta iken cep telefonu ve sosyal medya üzerinden gönderilen ‘âlim asıldı’ mesajları birilerinin ülkeyi karıştırmak istediğini ortaya koydu.
   </p>
   <p>
    Molla, 42 yıl önce işlendiği iddia edilen savaş suçları dolayısıyla başlatılan ‘özel’ yargılamalar kapsamında idam edilen ilk kişi oldu. Ancak tek olmayabilir. Yargılama aşamasında başka Cemaat-i İslami üyeleri de var. Zira Molla, Cemaat-i İslami’nin kurduğu iddia edilen, 200’den fazla entelektüelin ölümünden sorumlu tutulan Bedir Milis Gücü’ne üye olmakla suçlanmıştı. Aynı mahkeme, temmuz ayında partinin 91 yaşındaki lideri Gulam Azam’a da 90 yıl hapis cezası verdi. Bangladeş muhalefeti, muhalif isimlerin sanık olmasından hareketle yargılamanın siyasi olduğunu ileri sürüyor. Hükümet ise bağımsızlık savaşı sırasında Pakistan’ın söz konusu ‘işbirlikçilerden’ istifade ederek 3 milyon kişi öldürdüğünü, 200 bin kadına tecavüz ettiğini iddia ediyor.
   </p>
   <p>
    1948’de bugünkü Pakistan topraklarında kurulan Cemaat-i İslami özü itibariyle şiddette meyilli değil. Müslüman Kardeşler Hareketi gibi mücadelesini siyasi platformda yürütme gayretinde. Bangladeş grubu, ülke bölündükten sonra Pakistan tarafında kalan kısmından ayrı değerlendirilmeli. Zira Pakistan’daki Cemaat-i İslami yapısı Bangladeş’e göre daha sert ve mücadeleci. Oysa Bangladeş grubu devletin organlarını, orduyu ve demokratik seçimleri tanıyor. Seçimlere katılıyor. İktidara gelemese de sandık yolundan ayrılmıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=E68437520EBB979D98E387E779100BC8?newsId=37351), [web.archive.org (arşiv bağlantısı)](http://web.archive.org/web/20140105052652/http://aksiyon.com.tr:80/aksiyon/newsDetail_getNewsById.action;jsessionid=E68437520EBB979D98E387E779100BC8?newsId=37351)
