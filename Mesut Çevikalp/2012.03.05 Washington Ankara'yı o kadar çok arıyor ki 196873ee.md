# Washington Ankara’yı o kadar çok arıyor ki…

*Mesut Çevikalp 2012.03.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Washington Enstitüsü Türkiye Araştırma Programı Direktörü Dr. Soner Çağaptay ile Türkiye-ABD ilişkilerini konuştuk. Çağaptay’a göre, Ankara’nın NATO ve AB aidiyeti Arap ülkelerindeki cazibesini artırıyor.
  </font>
 </div>
 <div id="newsText">
  <font class="detail-text">
   <p>
    Türk-ABD ilişkilerini Atlantik ötesinde çalışan en kıdemli uzmanlardan biri o. 1996’dan beri Amerikalılara Türkiye ve Osmanlı tarihini anlatıyor. Amerikan hükümetlerinin Türkiye konusunda fikrine başvurduğu, makaleleri iki yakada gündem oluşturan siyasi analist Dr. Soner Çağaptay’ı, Arap Baharı ve Ankara’nın bölge politikalarını analiz etmek üzere geldiği Gaziantep’te bulduk. Misafir hoca olarak Zirve Üniversitesi’nde verdiği seminerin ardından sorularımızı cevapladı.
   </p>
   <p>
    <strong>
     -ABD’den Türkiye’yi nasıl takip ediyorsunuz?
    </strong>
   </p>
   <p>
    Türkiye’yi doğru okuyabilmenin en iyi yolu sık sık bu ülkeye gelmek. Ben sık sık geliyorum. Toplumun tüm katmanlarıyla görüşüyorum. Önceki hafta Ankara’da 12 görüşme geçekleştirdim mesela. Yaklaşık iki haftadır da Antep’teyim.
   </p>
   <p>
    <strong>
     -ABD’de Türkiye’yi çalışan kaç uzman var?
    </strong>
   </p>
   <p>
    Amerika’da akademi, düşünce kuruluşları, hükümet ve askerin içinde Türkiye ile ilgilenen, derinlemesine çalışan küçük bir siyasi elit grup var. Türkçe bilen Türkiye uzmanlarının sayısı bir elin parmaklarını geçmez. Türkçeyi bilmeyen uzmanları da sayarsak 40-50 kişi çıkar. Küçük bir grup.
   </p>
   <p>
    <strong>
     -Size kim neyi soruyor?
    </strong>
   </p>
   <p>
    Türkiye’ye geldiğimde ‘Washington’daki Türkiye algısı’, Washington’da da ‘Ankara’daki ABD algısı’ soruluyor. Her iki tarafa karşıdaki tutumu anlatmaya çalışıyorum. Ankara-Washington arasında mekik dokuyan bir ‘siyasi tercüman’ gibiyim. Tarafların birbirini anlamasına yardımcı oluyorum.
   </p>
   <p>
    <strong>
     -Amerikalılar hızlı dönüşen Türkiye’yi nasıl okuyor?
    </strong>
   </p>
   <p>
    Türkiye’yi hâlâ eski, Soğuk Savaş refleksleri üzerinden okuyanlar da var, ‘NATO üyesi, müttefik, Washington ile her konuda birlikte çalışır’ algısında olanlar da... Bugün Türkiye’nin Washington’la her konuda birlikte çalıştığı söylenemez. Bazı Amerikalılar değişen denklemin farkında değil.
   </p>
   <p>
    <strong>
     -Ne değişti?
    </strong>
   </p>
   <p>
    Türkiye son 10 yılda istikrarlı ekonomisiyle düzenli olarak büyüdü. Bu büyüme Ankara’ya öz güven kazandırdı. Dış politikasını Batı, NATO ve AB’ye endekslemiyor artık. Yeni kimliğinin üzerinden yeni dış politika uyguluyor. Washington’da bu dönüşüm önce çok sorgulandı, ‘ekseni kayıyor’ dendi. Ancak tartışmalar olumlu sonuçlandı. Türkiye’nin NATO füze kalkanına onay vermesi, ABD’deki ‘eksen’ tartışmalarını tümüyle bitirdi.
   </p>
   <p>
    <strong>
     -Füze kalkanı Türkiye’de teknik olarak değerlendirildi.
    </strong>
   </p>
   <p>
    Komünizm tehlikesinin ortadan kakmasıyla NATO’nun misyonu sorgulanmaya başladı. Füze kalkanı, İttifak’ın 21. yüzyıl misyonunu tanımladı. Artık NATO, üyelerine balistik füzelere karşı (bugün İran’dan, yarın Çin’den geleceği hesaplanıyor) koruma şemsiyesi sağlamak istiyor. Bunu da füze kalkanıyla yapacak. Türkiye projeye katılarak hem kendisine savunma sistemi satın aldı hem de Washington’daki şüpheleri giderdi.
   </p>
   <p>
    <strong>
     -NATO’nun Libya müdahalesine karşı durdu ama…
    </strong>
   </p>
   <p>
    Arap Baharı ve Libya krizi sırasında NATO-Türkiye ilişkilerinde yalpalanma oldu. Takındığı karşıt tavrı nedeniyle aidiyeti sorgulandı. Ancak füze kalkanı, sorunları ortadan kaldırdı.
   </p>
   <p>
    <strong>
     -Batı’yı kazandı ama Rusya ve İran’la ilişkiler gerildi.
    </strong>
   </p>
   <p>
    İran’ın füze kalkanı konusunda Türkiye’yi tehdit ettiğini biliyoruz. Ancak İran makamları Türk Dışişleri Bakanı’na tehditlerin ‘resmî görüşleri’ olmadığını savunmuş. Konunun marttaki seçimler öncesinde iç siyaset unsuruna dönüştürüldüğünü söylemişler. Ama şunu tespit edelim; İran ve Rusya bu konuda rahatsız. İkisi de kalkanın kendilerine karşı kurulduğunu düşünüyor.
   </p>
   <p>
    <strong>
     -Türkiye’ye siyaseten ne katıyor?
    </strong>
   </p>
   <p>
    Arap Baharı ve İran’daki gelişmeler bize, Müslüman ülkelerin Türkiye’ye NATO ve AB aidiyetinden dolayı kıymet verdiğini gösterdi. Onların gözünde Türkiye’yi ‘Türkiye’ yapan, NATO üyeliği ve AB üyelik süreci. Ankara bunu iyi gördü. Türkiye, Müslüman dünyada NATO üyesi, NATO’da da Müslüman olduğu için kıymetli. NATO aidiyeti olmasa Arap ülkeleri için zengin bir Yemen’den farkı kalmaz. Suudi Arabistan ve Körfez ülkeleri, çekindikleri İran’ı NATO üyesi Türkiye’nin dengelediğini hesap ediyor. Çünkü NATO, üyelerine prestijin yanında dünyada çoğu ülkede olmayan Amerikan saldırı ve savunma teknolojisine erişim imkânı veriyor.
   </p>
   <p>
    <strong>
     -ABD’ye ne kazandırıyor?
    </strong>
   </p>
   <p>
    Amerikalıların nazarında Müslüman ve büyük bir ülke olan Türkiye’nin NATO üyeliği önemli. Amerikalılar Türkiye üzerinden Müslüman ülkelerle irtibatta olabiliyor. Aynı zamanda Afganistan gibi birçok sorunda Türkiye’den yararlanıyor.
   </p>
   <p>
    <strong>
     -“ABD, Türkiye’yi maşa gibi kullanıyor.” diyenler var!
    </strong>
   </p>
   <p>
    Türkiye artık çıkarlarına göre adım atıyor. Çıkarları Amerika ile beraber çalışmayı gerektiriyorsa çalışıyor; Suriye’de olduğu gibi. Bu başkasına alet olduğu anlamına gelmez. Arap Baharı, oluşturduğu yeni işbirliği alanı ile iki taraf açısından hayırlı oldu. Çünkü Türk-Amerikan ilişkileri son 10 yılda enteresan dönüşüm yaşadı. 2003’te ABD askerlerine sınırları kapatan ‘Irak tezkeresi’, ilişkileri neredeyse çökertmişti. Münasebetler Türkiye’nin Irak ve Afganistan’da ABD ile birlikte çalışmaya başlamasıyla normalleşti. Erdoğan ile Obama arasında oluşan sıkı dostluk ilişkilerin hızlı toparlanmasını sağladı.
   </p>
   <p>
    <strong>
     -2010’da İran üzerinden bir kriz daha yaşandı…
    </strong>
   </p>
   <p>
    Türkiye’nin İran’la artırdığı ilişkiler Washington’da şüpheyle karşılandı. Ankara bir hafta İran’ı, öbür hafta Amerika’yı kolluyordu. Washington’da kafa karışıklığı oluştu. Sonra yaşanan bir ‘musibetten’ hayır çıktı! Haziran 2010’da ABD’nin BM güvenlik Konseyi’ne taşıdığı İran yaptırım tasarısına Türkiye’nin ‘hayır’ oyu kullanması Washington’da büyük bir hayal kırıklığı oluşturdu. İlişkilerde büyük kırılma yaşandı. Başkan Obama için hayati önemdeydi. Hatta BM’de konsensüs oluşturmak için Rusya’ya, Çin’e tavizler verdi. Oylamada Rusya ve Çin’in ‘evet’, Türkiye’nin ‘hayır’ demesi hayal kırıklığı oluşturdu. Obama, iki yıllık emeğini Türkiye’nin heba ettiğini düşündü.
   </p>
   <p>
    <strong>
     -Kriz nasıl aşıldı?
    </strong>
   </p>
   <p>
    Oylamanın ardından Washington, Türkiye’ye nasıl cevap vermesi gerektiğini tartıştı. Bana da sordular. ‘Kızgınlık ve hiddetle cevap verelim’ diyenlerin yanında ‘Konuyu Erdoğan ile samimi bir şekilde görüşelim’ diyenler oldu. İkincisi tercih edildi. Obama, Haziran 2010’da Toronto’daki G20 Zirvesi’nde Erdoğan’la çok samimi bir şekilde konuştu. Obama ‘hayır’ oyunun kendilerine nasıl sorun oluşturduğunu izah etti. Erdoğan, İran’ın ABD için temel bir mesele olduğunu anladı. Ardından Türkiye, İran konusunda dengeli bir yol izlemeye başladı. İran’ın nükleer sorununun müzakereyle çözülmesini destekledi. Kriz böyle aşıldı. 2010’dan beri Obama’nın en çok aradığı lider Erdoğan oldu.
   </p>
   <p>
    <strong>
     -Kurumsallaşmış bir ilişki mi bu?
    </strong>
   </p>
   <p>
    Hayır, değil. Obama-Erdoğan dostluğu üzerine tesis edildi. Ama Obama gitse bile Arap Baharı’nın oluşturduğu yeni işbirliği alanlarından dolayı iki ülke ilişkileri gerilemez.
   </p>
   <p>
    <strong>
     -Yeni başkan Cumhuriyetçilerden çıksa ne olur?
    </strong>
   </p>
   <p>
    Bugün itibariyle Cumhuriyetçilerin en güçlü adayı Mitt Romney. Romney seçilirse Erdoğan ile ilişkisi Obama’nınki gibi sıkı olmayabilir. Ancak işbirliği sürer. Obama seçilirse Türk-Amerikan ilişkileri prim yapacak, ‘hisse senedi alın’ derim. Romney gelirse senetler uzun vadede kazandıracağından yine ‘alın’ derim.
   </p>
   <p>
    <strong>
     -Hâlihazırda aradaki en büyük sorun ne?
    </strong>
   </p>
   <p>
    İsrail… Washington, Türkiye-İsrail ilişkilerinin kötü gidişatından rahatsız. İkisi arasındaki sorun Amerika’yı zorda bırakıyor.
   </p>
   <p>
    <strong>
     -ABD sorunu çözmek için çalışıyor mu?
    </strong>
   </p>
   <p>
    Sorunun iki tarafın tutumlarından kaynaklandığını, çözümün karşılıklı adımlarla sağlanabileceğini söylüyor.
   </p>
   <p>
    <strong>
     -Tel Aviv’deki aşırı sağ koalisyon hükümeti böyle bir adım atabilir mi?
    </strong>
   </p>
   <p>
    İsrail hükümetinin ekim-kasım gibi seçime gideceği söyleniyor. Başbakan Netanyahu seçimlerde güven tazelerse, ki yeniden kazanma ihtimali yüksek, barış adımını atabilir. Seçimlerden yeni bir hükümet çıkarsa, uzun süre iç politika endişesi yaşamayacağı için o da benzer adımı atar. ABD’nin telkini de bu yönde. Kısacası seçimlerden sonra önemli jest geleceğini bekliyorum.
   </p>
   <p>
    <strong>
     -Ankara jeste jestle mi karşılık verir?
    </strong>
   </p>
   <p>
    Ortadaki güven erozyonunun giderilmesi için jeste jestle karşılık vereceğini düşünüyorum. Van depreminin ardından Türkiye’nin İsrail’in gönderdiği konteynırları kabul etmesi önemli bir işaretti. Diplomat ve kanaat önderlerinin iştirak ettiği gizli görüşmeler de sürüyor. Bunlar ilişkilerin düzelmesine katkı sağladı.
   </p>
   <p>
    <strong>
     -Kriz aşılırsa ilişkiler eski niteliğine döner mi?
    </strong>
   </p>
   <p>
    Türk-İsrail ilişkilerinin eski hâline dönmesi biraz zor. Her iki taraf ilişkilerini yeniden tanımlamak zorunda. Ama bu münasebetlerin ‘komada kalması’ gerektiği anlamına gelmez.
   </p>
   <p>
    <strong>
     -Bir tercihe zorlansa ABD hangi müttefikini tercih eder?
    </strong>
   </p>
   <p>
    İsrail’den vazgeçmez. Ankara bunun bilincinde. Mavi Marmara krizinden sonra ABD’ye gelen bazı kişiler bu durumu gözetmeden konuştu. Washington’da hoş karşılanmadı. Türkiye, ABD’yi Ankara-Tel Aviv seçimi yerine, İsrail sorununun çözümünde rol almaya itmeli.
   </p>
   <p>
    <strong>
     -Obama’nın Netanyahu ile sorunlu ilişkisi yanlış mı okunuyor Türkiye’de?
    </strong>
   </p>
   <p>
    Önemli  bir soru bu. Nasıl ki Erdoğan ile Obama’nın arası çok iyi, Obama ile Netanyahu’-nun arası da o derece kötü. Aralarında zıtlık ilişkisi var. Ama liderler arasında yaşanan gelirim Amerikan’ın İsrail ile sorun yaşadığı anlamına gelmiyor. İki ülke ilişkileri son derece sıkı. Askerî, diplomatik ve siyasî alanda çok sıkı bağlar mevcut.
   </p>
   <p>
    <strong>
     -ABD, Türkiye’nin İran politikalarını sorun ediyor mu?
    </strong>
   </p>
   <p>
    Washington, Ankara’nın İran siyasetini çok yakından takip ediyor. Mesele, Türkiye’nin, ABD’nin AB’yi de yanına alarak tek taraflı ilan ettiği yaptırımlara katılmaması. ABD’ye rağmen Türk bankaları İran’a para transferlerini sürdürüyor. Türkiye dünya finans sistemini karşısına almak istemiyorsa buna son vermeli. ABD, hazirandan itibaren İran’la iş yapan firmaları kara listeye alacak. O gün Ankara bir tercih yapmak zorunda kalacak. Ya İran’la iş yapacak ya da dünya finans sistemiyle.
   </p>
   <p>
    <strong>
     -Hem İran’ı hem de ABD’yi memnun edemez mi?
    </strong>
   </p>
   <p>
    Amerika, ülkelerin İran’dan petrol almasını istemiyor. Çünkü İran nükleer çalışmalarını petrol gelirleriyle yürütüyor. ABD, gelirini düşürerek İran’ı kontrol altına almayı hesaplıyor. Bunun için petrolünün yüzde 30’unu İran’dan alan Türkiye’nin yaptırıma uyması lazım. Türkiye, Washington’a, İran’dan aldığı petrolün ucuz ve düşük maliyetli olduğunu, alternatifinin pahalı ve masraflı olduğunu anlatabilir. Japonya da ABD’den bu konuda istisna talep edecek. Japonya gerekçelerini anlatacağı için kimse ona ‘İran’la birlikte adım atıyor’ değerlendirmesi yapmayacak. Ankara da ambargoya yüzde 100 katılmayabilir.
   </p>
   <p>
    <strong>
     -İran’la ile ilişkilerde ‘kazan-kazan’ durumu var mı?
    </strong>
   </p>
   <p>
    Ankara, İran ile iyi geçinmek istese de İran, Ortadoğu’da güçlenen Türkiye’yi rakip görüyor. Türkiye’nin alanda nüfuz artırması Tahran’ı geriyor. Arap Baharı, Ortadoğu’daki Arap ülkelerini felç etti. Kilitlenmeyen iki büyük devlet var: Türkiye ve İran... Bölgenin en eski emperyal devleti olan İran, rejimi nasıl olursa olsun, Ortadoğu’daki varlık mücadelesinden geri durmayacak. Perslerin geçmişi unutulmamalı.
   </p>
   <p>
    <strong>
     -Türkiye de uzun zamandır bölgede…
    </strong>
   </p>
   <p>
    Türkiye, 10 yıl öncesine kadar Ortadoğu’ya sırtını çevirmişti. Türkiye’nin yönünü Batı’ya dönmesi İran’a fırsat oluşturdu. Bölgedeki varlığını derinleştirdi. Türkiye’nin bölgeye geri dönüp bağlarını güçlendirmeye başlaması Tahran’ın huzurunu kaçırdı. Ankara istemese de İran’a rakip oldu. Arap Baharı yaşanmasaydı rekabet ‘üstü örtülü’ sürecekti.
   </p>
   <p>
    <strong>
     -Arap Baharı, rekabeti nasıl ortaya çıkardı?
    </strong>
   </p>
   <p>
    Türkiye ile İran, Arap Baharı, Irak ve Suriye’de farklı tarafları destekliyor. Taraflar özellikle Suriye’deki rejim kriziyle karşı karşıya geldi. Türkiye, muhalefeti destekliyor, İran ise Esed rejimini. Son tahlilde ya muhalifler kazanacak ya da Esed. Yani ya Türkiye ya da İran. Şam krizi, İran-Türkiye rekabetini fiziki olarak yeni bir alana taşıdı.
   </p>
   <p>
    <strong>
     -İran, Türkiye’yi tehdit olarak mı görüyor artık?
    </strong>
   </p>
   <p>
    Baharda PKK üzerinden test edeceğiz bu durumu. Eğer terör örgütü geçmişe nazaran daha büyük saldırılara girişir, bunu İran desteğiyle yaptığına dair emareler oluşursa o zaman Tahran’ın Türkiye’yi tehdit olarak gördüğü, Türkiye’ye karşı PKK’yı manivela olarak kullandığını söyleyebiliriz. Ne yazık ki İran, Türkiye’nin Suriye politikası karşısında PKK’yı destekleyebilir.
   </p>
   <p>
    <strong>
     -İran’ın petrol kartıyla Rusya ve Çin’e yaklaşarak Ortadoğu’yu Soğuk Savaş’a sürüklediği görülüyor mu?
    </strong>
   </p>
   <p>
    Türkiye, Arap Baharı’nın ardından iyi geçindiği komşularıyla sorun yaşamaya başladı. Bunu o istemedi, komşuları istedi. Suriye, İran ve Rusya ile ilişkileri bozuldu. Akabinde Türkiye’nin onay verdiği NATO füze kalkanı bölgede yeni bir ayrışmaya kapı araladı.
   </p>
   <p>
    <strong>
     -Çin ile Rusya, ABD’ye rağmen Esed’e ne zamana kadar arka çıkabilir?
    </strong>
   </p>
   <p>
    Rusya ve Çin, Suriye üzerinde ‘iyi polis-kötü polis’i oynuyor. Çin, geleneksel olarak BM kararlarını veto ederken Rusya’nın arkasına saklanır. Batı’ya ‘Siz Rusya’nın vetosunu kaldırın, ben de etmem’ der. Tepkiler kötü polis Rusya’da toplanır.
   </p>
   <p>
    <strong>
     -ABD, Rusya’nın vetosunu kaldırabilecek mi?
    </strong>
   </p>
   <p>
    Rusya’nın vetosu, Esed rejimine duyduğu sempatiden kaynaklanmıyor. Çıkarlarıyla ilgili. Suriye’deki ana çıkarı Tartus’taki deniz üssü. Bu üs, ‘Sıcak sulara, Akdeniz’e inme’ politikasını hayata geçiren tek liman. Suriye muhalefeti Rusya’ya üs konusunda teminat verirse Moskova, Esed’den hemen vazgeçer. Ama anlaştığı muhalefet kanadının iktidara geleceğine emin olması lazım.
   </p>
   <p>
    <strong>
     -Moskova ile görüşüyorlar mı?
    </strong>
   </p>
   <p>
    Kesinlikle görüşüyorlar. Pazarlık yapıyorlar. ABD vetonun kalkmasını istiyor. Türkiye arabuluculuk rolüne soyunabilir. Olmazsa Kosova örneğinde olduğu gibi BM kararı olmadan ABD ve NATO’nun desteğiyle Şam’a karşı çok uluslu bir müdahaleye gidilebilir. Tartışılıyor bu.
   </p>
   <p>
    <strong>
     -Türkiye, aynı anda Suriye, Irak, İran ve İsrail’le gerilimli ilişkileri ne kadar sürdürebilir?
    </strong>
   </p>
   <p>
    Türkiye artık dış politikasını daha Ankara merkezli oluşturuyor. ABD de bunun farkında. 2008’deki küresel kriz ABD karar alıcılarındaki eski süper güç olgusunu erozyona uğratırken, büyüyen Türkiye ekonomisi karar alıcılarına öz güven verdi. Ancak Ortadoğu’da güç olma iddiasındaki Türkiye’nin bölgedeki tüm ülkelerle konuşabilmesi lazım. Ankara; Tel Aviv, Şam ve Bağdat’ı arayabilmeli. Bunun için sıfır sorun vizyonlu dış politikasını Arap Baharı ve sonrasına göre yeniden şekillendirmesi gerekiyor.
   </p>
   <p>
    <strong>
     -Revizyona gidiliyor mu?
    </strong>
   </p>
   <p>
    Arap Baharı, özellikle de Suriye krizinden sonra hâliyle ‘sıfır sorun’ politikasında değişikliğe gidildi. Ankara; Suriye, Irak ve İran’la didişiyor. Amerikalı bir arkadaşım ‘Yok problem, çok problem oldu’ diyor. Türkiye, komşularıyla sınırları kaldırıp kültürel, siyasi ve ekonomik bağlar kurmaya çalıştı. ‘Şamgen’i (vizesiz seyahat) başlattı. Ancak Ankara’daki demokrasi Şam ve Bağdat’ta olmadığı için süreç tıkandı. Komşulara da demokrasi gelirse sıfır sorun vizyonu işler.
   </p>
   <p>
    <strong>
     -Türkiye’nin küresel nüfuzunun artmasında Türk iş adamları, eğitimciler ve STK’lar nasıl bir rol oynuyor?
    </strong>
   </p>
   <p>
    Washington’da Türkiye’nin bu yumuşak gücüne hayranlık duyuluyor. Türk sivil toplum kuruluşlarının, girişimcilerinin Orta Asya ve Afrika’daki varlıkları daha fazla görülmeye başladı. Aynı dinamizm İstanbul’dan Gaziantep’e kadar yayılmış durumda. Ben bu dinamizmin, yeni Türkiye’nin itici gücü olduğunu düşünüyorum. Bilgi, teknoloji, refah ve dünya vatandaşlığı değerlerinin Anadolu’ya yayılışını yerinde görmek istedim. Bence Türkiye’nin artan gücünün kaynağı da bu.
   </p>
   <hr/>
   <p>
    <strong>
     Amerikalı diplomatları eğiten ilk Türk
    </strong>
    <p>
     <span>
      Siyasi analist Dr. Soner Çağaptay aslen Malatyalı. İstanbul’da büyüdü. Darüşşafaka Lisesi’nin ardından Marmara Üniversitesi’nde Uluslararası İlişkiler Bölümü’nde okudu. Yüksek lisansını Bilkent Üniversitesi’nde tamamlayıp doktora için 1996’da ABD’ye gitti. ‘Türk Milliyetçiliği’ üzerine tarih doktorasını Yale Üniversitesi’nden 2003’te aldı. Princeton ve Georgetown üniversitelerinde Türk siyaseti, Osmanlı ve Avrupa tarihi dersleri verdi. 2002’den beri çalıştığı ‘Washington Enstitüsü’nde kıdemli araştırmacı sıfatıyla Türkiye Araştırma Programı’nı yönetiyor. Aynı zamanda ABD Dışişleri Bakanlığı Diplomasi Akademisi’nin Türkiye Programı direktörü olarak Türkiye’ye gelecek diplomatları eğitiyor. Osmanlıca, İngilizce, Almanca, Fransızca, İspanyolca, Boşnakça ve İbranice biliyor.
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31989-.html), [web.archive.org (arşiv bağlantısı)](http://web.archive.org/web/20120311153246/http://www.aksiyon.com.tr:80/aksiyon/haber-31989-.html)
