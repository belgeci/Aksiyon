# 13 Kasım sonrası Esed, IŞİD, Suriye

*Mesut Çevikalp 2015.11.23*

<div class="pNewsDetailMainContent ctx_content" itemprop="articleBody">
 <p>
  IŞİD’in üçüncü evreye geçtiğini gösteren 13 Kasım saldırıları, 11 Eylül gibi küresel sistemi çok yönlü etkiledi. Batı ittifakı Paris katliamı reaksiyonuyla bataklığı kurutmaya yönelse de Esed-IŞİD sarkacı krizin çözülmesini engelliyor.
 </p>
 <p>
  Paris’i kana bulayan IŞİD saldırıları, Avrupa’nın 11 Eylül’ü olarak geçti kayıtlara. IŞİD’in üçüncü evreye, yani küresel savaş aşamasına geçtiğini gösteren 13 Kasım saldırıları, aynen 11 Eylül gibi küresel sistemi çok yönlü, çok boyutlu etkiledi. Suriye iç savaşından kaçıp Avrupa’ya sığınan mültecileri vurdu önce. Sonrasında Avrupalı Müslümanlar girdi hedefe. İslamofobi yeniden alevlendi. Yaralı Paris’in çığlığı IŞİD karşıtı koalisyonda safları sıklaştırdı. Fransa jetleri başta olmak üzere ittifak örgütün Suriye-Irak mevzilerine bomba yağdırdı. Sınır güvenliği, vize ve uçak seferi rejimleri sıklaştırıldı. Ötelenen Suriye’ye kara harekâtı düzenleme planı yeniden masaya taşındı. ABD, Fransa ve Türkiye gibi bazı müttefikler topraklarını teröristlere açan Suriye lideri Beşşar Esed’i yeniden hedefe koydu. Halkına zulmeden eli kanlı liderin görevinden koşulsuz çekilmesini talep etti.
 </p>
 <p>
  Paris saldırıları, IŞİD karşıtı koalisyonda Esed ve IŞİD’e yönelik kolektif-kapsamlı müdahale isteyenlerin elini güçlendirdi. ABD, Fransa, Türkiye gibi bu kanatta yer alan ülkeler, Esed gitmeden, akan kan durmadan, El Kaideci terör örgütleri temizlenmeden Avrupa’ya sirayet eden mülteci-terör krizinin bertaraf edilemeyeceğini iddia ediyor. Paris üzerinden küresel platformda oluşan reaksiyon, saldırılardan bir gün sonra Viyana’da düzenlenen Suriye toplantısına yansıdı. Paris sonrası yeni rota o gün Viyana’da çizildi. BM, AB ve Arap Birliği ile 16 ülkenin katıldığı üçüncü tur görüşmesi, mülteci krizi ile IŞİD terörünün dinmesi için Suriye iç savaşının diplomasi masasında çözümü, Esed’in iktidardan çekilmesi ve IŞİD’e yönelik kolektif saldırıların artırılması paydasında son buldu. Paris katliamı sonrası Avrupa ve ABD’nin artan baskısına dayanamayan Rusya, masaya getirilen Suriye’de 18 aylık geçiş süreci anlaşmasına imza attı. Büyük müttefikinin geçiş sürecine imza atması Şam’daki Esed rejiminin geleceğinin tartışılmasına kapı araladı. Ancak Rusya, geçiş sürecini zamana yayıp geçiş hükümetinde adı geçen bazı muhalif grupları BM zemininde radikal ilan ettirerek Suriye’de bir oldubitti yaşanmasına, Esed’in ansızın düşmesine mâni olmaya çalışıyor.
 </p>
 <p>
  Paris saldırıları, Viyana toplantısından bir gün sonra Antalya’da toplanan G-20 Zirvesi’nin gündemini de değiştirdi. Formatı gereği daha çok küresel ekonomik meselelerin görüşüldüğü zirveye bu yıl Paris katliamı, Suriye iç savaşı, IŞİD terörü ve mülteci meselesi damga vurdu. Küresel yatırımları, enerji ve finans yönelimlerini tartışmaya hazırlanan platform, ‘Suriye Zirvesi’ne döndü âdeta. ABD Başkanı Obama ve Rusya lideri Putin başta olmak üzere liderler ikili görüşmelerinde, oturumlarda Suriye iç savaşını, mülteci krizini ve IŞİD terörünü ele aldı. Viyana’da karara bağlanan 18 aylık geçiş süreci anlaşmasını şekillendirmeye çalıştılar. İki günün sonunda 19 dünya ekonomisi küresel ekonomi ve istikrarı korumak için Suriye iç savaşı ile IŞİD terörünün bertaraf edilmesi paydasında buluştu.
 </p>
 <p>
  <img alt="" src="http://web.archive.org/web/20151226075906im_/http://medya.aksiyon.com.tr//aksiyon/2015/11/23/573215.jpg "/>
  <br>
   <br>
    <strong>
     ESED’DEN MANİDAR ÇIKIŞ
    </strong>
   </br>
  </br>
 </p>
 <p>
  Batı başkentleri eli kanlı Esed için ömür biçtiği sırada Suriye liderinden manidar bir çıkış geldi. İtalyan Rai Uno kanalına özel mülakat veren Esed, Viyana’da planlanan geçiş sürecinin ancak ülkedeki terör unsurlarının bertaraf edilmesinden sonra başlayabileceğini, sürecin iki yıla kadar uzayabileceğini, muhtemel seçimlerde de yeniden aday olabileceğini duyurdu. Özetle Esed, dünyaya ‘geçiş süreci olsun ama ben koltuğu bırakmıyorum’ mesajı verdi. Paris’i kana bulayan teröristlerin Suriye’de askerî eğitim almış olabileceklerine değinen Esed, kökü Irak ve Afganistan’a dayanan bu yapının Suriye’de varlık göstermesine Batı’nın sebep olduğunu iddia etti: “Size IŞİD’in Suriye içinde doğal ve sosyal bir kuvözü olmadığını söyleyebilirim. IŞİD Suriye’de başlamadı, Irak’ta başladı. Ondan önce de Afganistan’da. Eski İngiltere Başbakanı Tony Blair’in ‘Irak Savaşı IŞİD’in doğmasına yardımcı oldu’ sözü bu konuda en önemli delil.”
 </p>
 <p>
  <img alt="" src="http://web.archive.org/web/20151226075906im_/http://medya.aksiyon.com.tr//aksiyon/2015/11/23/573216.jpg "/>
  ABD ve Türkiye’nin ‘Esed, geçiş sürecinin ilk 6 ayında görevi bırakmalı’ çıkışına da üstü kapalı cevap veren Esed, muhtemel devlet başkanlığı seçimlerinde yeniden aday olabileceğini söyledi: “Devlet başkanlığı seçimlerinde aday olmamı yasaklayan herhangi bir kırmızı çizgi yok. Seçilirsem Suriyelilerin daha iyi bir geleceği olacak. Seçim olmadan iktidarda kalmam benim için siyasi bir hata olur.”
 </p>
 <p>
  Esed’den gelen beklenmedik çıkış, Batı dünyasındaki “Esed düşerse Suriye Işidistan’a döner” tezini yeniden gündeme taşıdı. Esed bir kez daha Batı’yı, ABD’yi IŞİD terörüyle korkuttu. Bir nevi Suriye krizinin özünde Esed-IŞİD sarkacına döndüğünü hatırlattı. Washington’dan beklenen geri adım çok geçmeden geldi. ABD, Ankara’ya IŞİD harekâtını güçlendirmeyi, sınırda ortak operasyon düzenlemeyi teklif etti.
 </p>
 <p>
  G-20 Zirvesi’nin hemen ardından Washington’dan gelen ‘kara operasyonu’, başta Ankara olmak üzere tüm Ortadoğu’yu hareketlendirdi. CNN’e konuşan ABD Dışişleri Bakanı John Kerry, IŞİD’in Suriye sınırındaki son hâkimiyet bölgesini güvenlik altına almak için Türkiye ile operasyona başlayacaklarını açıkladı: “Suriye’nin kuzey sınırının yüzde 75’i şu an kapalı. Kalan 98 kilometrenin de kapatılması için Türklerle operasyon başlatıyoruz.”
 </p>
 <p>
  Kerry’nin hemen ardından İngiliz haber ajansı Reuters’a konuşan bir Türk yetkili de “Önümüzdeki günlerde birlikte bazı adımlar atılacak.” dedi. Çok geçmeden Kerry’nin ‘98 kilometrelik alan’ ifadesiyle Ankara’nın kırmızı çizgi ilan ettiği Azez-Celabrus bölgesini kastettiği anlaşıldı. Ankara, Suriye’nin kuzeyinde kesintisiz bir Kürt kuşağı oluşmasına mâni olmak amacıyla IŞİD kontrolündeki bu bölgeye yaklaşan PYD/YPG unsurlarını iki kez vurmuştu. ABD’nin Türkiye’ye bölgeyi IŞİD’den beraber temizlemeyi teklif etmesi, Ankara’da temkinli karşılandı. Zira IŞİD’in Gaziantep’in Karkamış ilçesine komşu Azez-Celabrus’tan temizlenmesi, alanın PYD unsurlarının eline geçmesine de kapı aralayabilir.
 </p>
 <p>
  Azez-Celabrus koridoru IŞİD için de paha biçilmez değerde. Zira o hat IŞİD’in Suriye-Türkiye sınırında rahatça kullanabildiği tek geçiş kapısı. Örgüt, bu hattı hem eylemci hem de lojistik sevkiyatı için kullanıyor. Diplomatik kaynaklar, muhtemel Türkiye-ABD operasyonunun daha çok hava unsurlarıyla düzenleneceğini, mümkün mertebe IŞİD karşısına asker indirilmeyeceğini kaydediyor. Harekâtın kara unsurlarına bakan boyutunu Özgür Suriye Ordusu’nun üstleneceği ifade ediliyor. Dışişleri Bakanı Feridun Sinirlioğlu da Türk Kara Kuvvetleri’nin Suriye’ye girme yönünde henüz bir planının olmadığını vurguluyor.
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/13-kasim-sonrasi-esed-isid-suriye_553036), [web.archive.org (arşiv bağlantısı)](http://web.archive.org/web/20151226075906/http://www.aksiyon.com.tr/diplomasi/13-kasim-sonrasi-esed-isid-suriye_553036)
