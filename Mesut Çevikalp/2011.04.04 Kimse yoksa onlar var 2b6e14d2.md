# Kimse yoksa onlar var

*Mesut Çevikalp 2011.04.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aramızdaki isimsiz kahramanlardan biri Ferhan Merter. Nijer’den Japonya’ya, Haiti’den Açe’ye uzanıyor onun hikâyesi. Dünyada son 10 yılda yaşanan büyük afetlerin ardından felaket bölgesine yardıma koşan Merter, sınır ötesinde yaşadıklarını Aksiyon’a anlattı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Birkaç denemenin ardından ulaşıyoruz ona. “Abi neredesin?” dememize kalmadan Japonya’da olduğunu söylüyor: “Burada durum kötü... Çok kötü… Elektrik ve su kesik, benzin de yok… Şarjım azalıyor, şimdilik bu kadarla yetin.” İki gün önceki görüşmenin ardından 10 bin kilometre ötede olduğunu öğrenmek şaşırtmıyor aslında. Onu tanıyanlar, asrın felaketine duyarsız kalamayacağını bilir. Olayı duyar duymaz, hazırdaki çantasını kapıp çıkmış yola. Saatler içinde önce Tokyo’ya, ardından depremin yıkıcı etkisini gösterdiği Sendai’ye ulaşmış. Nükleer sızıntı ikazlarına aldırmadan afetzedelerin imdadına koşmuş, acil gıda yardımı dağıtmış, felaketzedelerin bölgeden tahliyesinde çalışmış. Afet bölgesinde geçen bir haftanın ardından döndüğü İstanbul’da karşılıyoruz onu. Bitkin görünüyor. Bu sefer zorlandığını söylüyor. Dolu gözlerle anlatıyor şahit olduklarını. Sohbeti, çalan telefonu kesiyor. Myanmar’daki depremi haber veriyor arayan arkadaşı. O andan sonra sorularımızı geçiştiriyor. Bizimle konuşurken bir taraftan da Myanmar’a gidiş rotasını planladığını hissediyoruz…
     <span>
     </span>
     <span>
     </span>
    </p>
    <p class="MsoNormal">
     İsmen olmasa da çoğumuz görüntüsünden tanıyor Ferhan Merter’i (55). Son 20 yıldır gitmediği afet bölgesi, katılmadığı yardım kampanyası kalmamış. 1999’da İzmit’te, 2004’te Açe’de, 2005’te Çin’de, 2006’da Pakistan’da, 2008’de Myanmar ve 2010’da Haiti’de yaşanan afetlerde bölgeye ilk ulaşanlardan biri o. Kâh Refah Kapısı’nda elinde mikrofonuyla çıktı kaşımıza kâh Nijer çöllerinde kuyu açarken... TV, radyo ve gazetelerden hep felaket bölgelerini, felaketzedeleri ve yardım kampanyalarını anlattı bize. 2004’ten bu yana Kimse Yok mu Derneği gönüllüsü olarak afet bölgelerinde koştursa da onun yardım serüveni daha eski. Şimdi ilk kez kendini anlatıyor…
    </p>
    <p class="MsoNormal">
     Emekliliği gelmeden elini eteğini işten çekenlerden Merter. Bakırköy’deki ticarethanesini devredip, kendini hayır işlerine adamış. İlk günlerde eşi ve çocukları tehlikeli bölgelere gitmesine karşı durmuşlar. Yolundan çeviremeyeceklerini anlayınca kerhen desteklemeye başlamışlar. Açe ve Haiti’de kaptığı hastalıklar dahi onu insanlara yardım götürme sevdasından alıkoyamamış. Hâlihazırda Kimse Yok mu Derneği’nin yanında Pasifik Ülkeleri ile Sosyal ve İktisadi Dayanışma Derneği’nin (PASİAD) de aktif çalışanı. Afet bölgelerine yardım götürmede uzman!
    </p>
    <p class="MsoNormal">
     Erzurumlu Ferhan Merter’in iş adamlığından yardım gönüllüğüne geçişi bir hayli hızlı olmuş. Aslında şartlar onu bu alana itmiş: “1979’da İstanbul Üniversitesi’nde iktisat bölümünde okuyordum. Sağ-sol olayları patlak verince okuldan ayrıldım. Bir yıl sonra da askere gittim. Döndüğümde elektronik yedek parça üzerine ticarete giriştim, dükkân açtım. Sık sık Uzakdoğu’ya gidip elektronik parça getiriyordum. Bir gün dükkânıma gelen bir arkadaşım Endonezya’da Türk okulu açmak isteyen gençlerden bahsetti. Bölgeyi iyi bildiğim için benden destek istediler. Onlara yardımcı oldum. Daha sonra da diğer ülkelerde bu tür kalıcı yardımlarda çalışmaya başladım. Uzakdoğu’daki ilk Türk okulu 1992’de Endonezya’da açıldı. 4 yıl sonrada Tayland’daki ilk eğitim müessesesi hizmete girdi. Okulların, derneklerin açılmasında çalışırken bölgede yaşanan felaketlere de duyarsız kalmadık. Deprem ve tsunamilerden sonra yardım kampanyaları düzenlemeye başladık. Hesapsız plansız, yardım gönüllüsü olup çıktık. Ticaret ve hayır işleri bir arada gitmeyince işimi yakınlarıma devredip hayır işlerine ağırlık verdim. Hayatımızı idame ettirecek kadar bir gelirimiz var, bize yetiyor.”
    </p>
    <p class="MsoNormal">
     Aradan geçen yıllarda dokuz pasaport eskitmiş. Bu yılın başında aldığı onuncu pasaportu da dolmak üzere. Her ayın en az 10-15 gününün yurt dışında geçtiğini aktarıyor. Kendisi gittiği gibi yurt dışından da misafiri eksik olmuyormuş. Bakırköy’deki evleri misafirleri ağırlamada yetersiz kalınca bir üst daireyi satın alıp misafirhaneye çevirmişler. Sadece öğrenci, iş adamı değil, büyükelçi, bakan ve meclis başkanları ziyaretine geliyormuş: “Yıllardır Uzakdoğu’ya gidip geldiğim için birçok iş adamı, talebe, büyükelçi ve bakan dostlarım oldu. İstanbul’a geldiklerinde mutlaka beni ararlar. İrtibatı koparmamak için 15 yıldır cep telefonumun numarasını değiştirmedim. Evimizi misafirlere göre ayarladık. Uzakdoğulu dostlarım özellikle eşimin tavuklu pilavına bayılıyorlar.” Bir keresinde, resmî ziyaret çerçevesinde İstanbul’a gelen dönemin Endonezya Meclis Başkanı Hidayet Nur Vahid’i evine davet eder. Vahid, ülkesine zor günde yardıma gelen Merter’i kırmaz, programlarını iptal ederek davete icabet eder. Protokol kurallarını bir kenara bırakıp, tavuklu pilav ziyafetine katılır.
    </p>
    <p class="MsoNormal">
     Ferhan Bey’in bir ayağı yurt dışında olunca yaşantısı da ona göre şekillenmiş. Acil durumlarda hızlı hareket edebilmek için bir çantasını hazırda bekletiyor. Yurt dışına giderken olmazsa olmazlardan biri fotoğraf makinesi. Şimdilerde iPhone kullanıyor. Her ülke için ayrı bir albümü var evinde. Yaşadıklarını albümler üzerinden daha kolay anlatıyor. Bir de rozetlerinden vazgeçmiyor. Çoğu devlet başkanlarınca takılan rozetlerini gideceği ülkeye göre önceden hazırlıyor. Uzakdoğu insanının hediyeleşmeye verdiği önemi bildiği için seyahat öncesinde birkaç parça da hediye hazırlıyor.
    </p>
    <p class="MsoNormal">
     Unutamadığı anları soruyoruz. Tsunami sonrası Açe’de yaşadıklarından çok etkilendiğini söylüyor: “Tsunaminin hemen sonrasında gittik Açe’ye. Bölgeye ulaştığımızda cesetler yollardaydı. Bir aydan fazla kaldık orada. Hepatit kaptık. Türk okulları öğretmenleri ile beraber önemli yardımlara imza attık. O günlerde çok güzel dostluklar kurduk Açelilerle. Beni hâlâ arayıp sorarlar.” Bir de Haiti’de zorlanmış: “Haiti de çok zor geçti. Salgın hastalıklar vardı. Aç insanlar yardım heyetlerine saldırıyordu. 10-15 gün bir hayli zorluk çektik orada. SARS salgını sırasında gittiğimiz Çin’de de korkulu günler geçirmiştik.”
    </p>
    <p class="MsoNormal">
     Gazze’de de ölümün nefesini ensesinde hissetmiş. 2009’da İsrail’in Gazze’ye düzenlediği kanlı operasyonun ardından Filistinlilere yardım götürmek için Mısır üzerinden Refah Kapısı’na giden Ferhan Merter, birkaç kez ölümle burun buruna gelmiş: “Allah bizi korudu ama ciddi tehlike yaşadık Gazze’de. Kurşunun nereden geldiği belli değildi. Her adımda bir patlamayla sarsıldık. Çok şükür, yerlerine sorunsuz ulaştırdık yardımları.” Refah Kapısı’nda beklerken, uydu üzerinden TV kanallarına bağlanıp sıcak gelişmeleri de aktarır. Patlama sesleri eşliğinde süren yayın Merter ailesinin tedirgin eder hâliyle. Türkiye’ye dönüşünden sonra da katıldığı kanal ve radyolarda Gazze’yi anlatır.
    </p>
    <p class="MsoNormal">
     Yardım etme duygusunun lezzetini doruklarda yaşamış Nijer’de. Bir arkadaşına kalan vasiyeti yerine getirmek için koşturmuş Nijer’e: “Bir arkadaşımın babası, ölümünden sonra ondan kendi için bir su hayrı yapmasını vasiyet etmiş. Babası ölünce arkadaşım durumu bana anlattı. Ben de Nijer’de insanların su sıkıntısı çektiğini duymuştum. Biraz o biraz da ben para toplayıp Kimse Yok mu ekibi olarak Nijer’e gittik. Oradaki Türk okulunun sayesinde acil ihtiyaç duyan köylerde 7 su kuyusu açıp tertibatını kurduk. Kuyuların açıldığı gün köylülerin suya koşuşu hâlâ gözümün önünde. Nijer’den gelen öğretmen arkadaşlardan biri kuyuların 50’ye ulaştığını söyledi. Mutluluğum birkaç kat arttı.”
    </p>
    <p class="MsoNormal">
     Dil bilmemesine rağmen yabancılarla kolayca iletişim kurabilmesi onun bir diğer vasfı. Geçen yıllarda her ülkeden birkaç kelime öğrenmiş. Ama genelde ‘ileri düzey’ beden diliyle, hâl diliyle konuşuyor. Onun samimi ve gönülden tavırları, karşısındakini etkiliyor: “Yabancılarla nasıl anlaştığımı ben de bilmiyorum. Her ülkeye has birkaç kelime öğrendim ama genel itibarla hâl diliyle anlaşıyoruz. Bir keresinde Tayvan’da arabasına bindiğim taksiciye ‘sorun değil’ anlamına gelen Çince bir kelime söyledim. Bildiğim tek kelimeydi zaten. Taksici benden para almadı. Meğer bizdeki Osmanlıca gibi unutulmuş, ağır bir kelimeyi kullanmışım. O da bu kelimeye hürmeten para almamış benden.”
    </p>
    <p class="MsoNormal">
     Yola zorda kalanlara yardım için çıkan Merter, Uzakdoğu’da Uzakdoğulu, Afrika’da Afrikalı oluyor. Gittiği yerde eldeki imkânla en iyi neticeye ulaşmaya çabalıyor. Yeri geliyor Myanmarlı generallerle deprem bölgesinde kumanya dağıtıyor, yeri geliyor Vietnam’daki Türk okulunun açılışını yapıyor. Hizmette yer ve mekân tanımıyor. O son nefesini bu istikamette vermek için dua ediyor. Perululara yardım dağıtırken vefat eden aile dostu Hasan Ertürk gibi...
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Atilla Kırbaş, 07 April 2011, 01:07
> Geçtiğimiz şubat ayında yaptığımız bir Uzakdoğu seyahatinde İstanbul'dan gelen bir topluluk arasında fark ettim bu güzel ağabeyi... Nurlu ve sempatik yüzüne bakarken merak ettim, bu adam kim? Gezinin devamında yakinen tanıma fırsatı buldum ve şeref duydum. Sayın Çevikalp'in "Onun samimi ve gönülden ...

### iffet çağlar, 05 April 2011, 21:18
> Etkilenmemek elde değil. Ferhan,Allah senden razı olsun.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=60B6514069B7E79EF1C8B9BEBD9B9562?newsId=29092), [web.archive.org (arşiv bağlantısı)](http://web.archive.org/web/20120927092611/http://www.aksiyon.com.tr:80/aksiyon/newsDetail_getNewsById.action;jsessionid=60B6514069B7E79EF1C8B9BEBD9B9562?newsId=29092)
