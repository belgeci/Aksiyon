# Taliban’a ‘düz ovada siyaset’ teklifi

*Mesut Çevikalp 2010.07.26*

<div class="pNewsDetailMainContent" itemprop="articleBody">
 <p>
  Afganistan’da 20 Temmuz’da düzenlenen Kabil Konferansı’nda ‘Batı Koalisyonu’nun 2014’te güvenliği tümüyle Afganlara devretmesi kabul edildi. Ankara’nın birleştirici politikaları övülürken, ulusal uzlaşma ve geçiş süreci için Taliban ile anlaşmanın gerekliliği vurgulandı.
 </p>
 <p>
  <p class="MsoNormal">
   Sabahın ilk ışıklarına kadar süren şiddetli patlamalar, caddeleri saran siren sesleri, göğe yükselen siyah dumanlar… Bunlar, Kabilliler için adiyattan. Ölümle burun buruna bir yaşam var bugün Afganistan’da. 2001’de ülkeyi demokrasiye taşımak için işgal eden Batı Koalisyonu da değiştiremedi bu kötü tabloyu. Devasa askeri operasyonlar, teknoloji harikası akıllı silahlar ne demokrasi ne de istikrar getirdi ülkeye. Aksine her operasyon Taliban’ı güçlendirdi.
  </p>
  <p class="MsoNormal">
   Koalisyonun ülkedeki sorunla başa çıkmada yetersiz kaldığını bizzat ABD’nin Afganistan’daki komutanı Orgeneral Stanley McChyhrstal açıklamıştı. McChyhrstal, geçen ay Rolling Stone dergisine verdiği mülakatta, emrindeki askerlerin bile bu savaşı kazanacaklarına inanmadığını söylemişti. Afganistan’da sert askeri stratejiler uygulayan McChyhrstal, bu beyanatının ardından görevden alındı, yerine Irak’ta istikrarsızlığı yumuşak politikalarla istikrara dönüştüren Orgeneral David Petraeus getirildi. Petraeus’un ülkedeki ılımlı aşiretleri yanına çekip Taliban’a karşı yeni bir hat oluşturacağı, Taliban’dan ayrılanları Afgan güçlerine dahil edeceği konuşuluyor.
  </p>
  <p class="MsoNormal">
   Dokuz yıllık işgalin ardından 150 bin askerden oluşan ABD-NATO koalisyonunun Afganistan’dan zararsız bir çıkış yolu aradığı artık su götürmez bir gerçek. Geçtiğimiz hafta (20 Temmuz) başkent Kabil’deki konferansta bu yöndeki arzu, net bir şekilde ifade edildi. Konferansta yeni bir çıkış rotası çizildi aslında. Yeni inisiyatifte Taliban ile el sıkışma, Taliban’dan ayrılanlara ‘ev, iş ve aş’ verme de var.
  </p>
  <p class="MsoNormal">
   Bir bakıma Afganistan’ın geleceğini de masaya yatıran Kabil Konferansı’na 48 dışişleri bakanı, 70’den fazla devlet ve uluslararası örgütün temsilcisi katıldı. Türkiye’yi Dışişleri Bakanı Ahmet Davutoğlu’nun temsil ettiği konferansta, ülkede frenlenemeyen terör, sağlanamayan kalkınma ve hâlâ süren yolsuzluklar ele alındı. Yerli-yabancı katılımcılar 9 yıllık işgale, konuşlandırılan 150 bin donanımlı yabancı askere rağmen hâlâ neden istikrar sağlanamadığının cevabını aradı. Konferansta ayrıca etkili yerel yönetim ve bölgesel ekonomik entegrasyon projeleri de görüşüldü. Bu yöndeki somut faaliyetlerinden ötürü Türkiye örnek olarak gösterildi.
  </p>
  <p class="MsoNormal">
   Birleşmiş Milletler (BM) Genel Sekreteri’nin Afganistan Özel Temsilcisi Staffan de Mistura, Ankara’nın, başta Türkiye-Afganistan-Pakistan üçlü zirveleri olmak üzere ülkedeki sorunun çözümünde önemli sivil ve ekonomik adımlar attığını, özellikle kurdurduğu il imar ekipleriyle geri kalmış bölgelerin kalkınmasında önemli rol oynadığını vurguladı. Ankara’nın katkılarını ‘Türk duyarlılığı ve özel hassasiyet’ tabiriyle anlatan Mistura, ülkedeki çözümün Ankara’nın da üzerinde durduğu gibi siyasi yoldan sağlanacağını özellikle belirtti.
  </p>
  <p class="MsoNormal">
   Mistura’nın de vurguladığı ‘Afganlaşma süreci’, yani yönetiminin Batı Koalisyonu’ndan Afgan halkına geçişi, konferansın anahtar kelimesiydi adeta. BM Genel Sekreteri Ban Ki-moon, NATO Genel Sekreteri Anders Fogh Rasmussen ve Afganistan Devlet Başkanı Hamid Karzai, hep bu sihirli kelimenin etrafında konuştu. Davutoğlu da Türkiye’nin en başından beri bu politikayı savunduğunu vurguladı. ABD Dışişleri Bakanı Hillary Clinton, Afganistan’daki Amerikan askerlerinin Temmuz 2011 itibariyle evlerine dönmeye başlayacağını aktarıp ‘geçiş sürecinin ertelenemeyecek kadar önemli’ olduğunu ifade etti. Belki de ilk kez gerek Batı Koalisyonu, gerekse yerel yönetim, Afganistan ile ilgili bir politikada anlaştı: Çekilmenin vakti geldi… Konferansta net bir tarih de ortaya çıktı: 2014...
  </p>
  <p class="MsoNormal">
   YENİ SÜREÇ ANKARA’YLA ÖRTÜŞÜYOR
  </p>
  <p class="MsoNormal">
   Uluslararası Kabil Konferansı’nın açılış konuşmasını yapan Afgan Devlet Başkanı Hamid Karzai de ‘Afganlaşma’ ve ‘2014’e vurgu yaptı. 4 yıl sonra ülkenin güvenlik alanındaki sorumluluğunu tamamen üstlenmek istediklerini söyledi. Bu kapsamda Afgan ordusunu 170 bine, polis gücünü de 135 bine çıkarmayı hedeflediklerini anlattı. 2011 itibariyle de 34 vilayetten bazılarının kendilerine devredilmeye başlayacağını aktardı. Bütün bu adımları ancak dış yardım ve destekle atabileceklerini dile getiren Karzai, Afganistan’ın iyi şekilde yönetilmesini sağlayamadıklarını da kabul etti; ama bundan yabancı güvenlik güçlerini sorumlu tuttu. Ne tuhaf ki Batı Koalisyonu, Karzai hükümetini işi sıkı tutmamak ve yolsuzluklara göz yummakla suçladı yıllardır.
  </p>
  <p class="MsoNormal">
   Kabil’de 40 yıl aradan sonra düzenlenen bu en büyük uluslararası konferansın bir diğer önemli sonucu, ulusal uzlaşma planı çerçevesinde, ılımlı Taliban mensuplarının silah bırakıp siyasi yapıya katılımlarının kolaylaştırılması. Zira bu, ülkedeki Afganlaşma sürecinin en önemli adımı. Bir diğer önemli sonuç, Kabil hükümetine verilen desteğin artırılmasıydı. Afganistan’ın kalkınması için aktarılacak dış yardımın en az yüzde 50’sinin, Kabil’deki merkezi hükümet üzerinden dağıtılması üzerinde anlaşmaya varıldı. Bu oran hâlihazırda yüzde 20. Ek olarak toplumdaki etnik ayrışmayı önleyecek sosyo-ekonomik sivil politikalara ağırlık verilmesi. Bu kapsamda Taliban’dan kopanlara ev, iş ve aş verilmesi de kabul edildi. Bir diğer önemli gelişme de İslam Konferansı Teşkilatı’nın (İKT) Afganistan’da temsilcilik açma kararıydı. Müslüman dünyanın en etkili örgütünün Afganistan’daki soruna el atması, sadece Batı’yı değil, Afganları da sevindirdi.
  </p>
  <p class="MsoNormal">
   Konferansın hemen sonrasında Türkiye’nin Afganistan’da ikinci ‘İl İmar Ekibi’ni hizmete sokması ilgiyle karşılandı. Cevizcan’da çalışacak olan İl İmar Ekibi, kamu idaresi, eğitim, sağlık, tarım, kalkınma ve güvenlik gibi akla gelebilecek her konuda kurslar düzenleyerek halka rehberlik hizmeti verecek. Cevizcan İl İmar Ekibi, kursların yanında okul, yol gibi kalıcı yardım projelerine de katılacak. 2006’da Vardak’ta kurulan İl İmar Ekibi geçen 4 yılda 30 milyon dolarlık toplam 250 projeyi hayata geçirmişti. Türkiye’nin Cevizcan’da açtığı Afgan-Türk Çocuk Hastanesi, halk ve devlet nazarında büyük itibar görmüştü. Türkiye sadece Kuzey Afganistan’da 34 okul, 6 klinik ve 1 hastane kurdu.
  </p>
  <p class="MsoNormal">
   Vardak Türk İmar Ekibi’ni çok yakın zamanda ziyaret ettiğini anlatıyor NATO Afganistan Eski Kıdemli Sivil Temsilcisi Hikmet Çetin. Son derece başarılı işlere imza attıklarını aktarıyor: “Türk ekipleri diğerlerine göre daha başarılı. Bizim ekiplerin başında sivil yönetici var. Diğerlerinde asker. Türk imar ekipleri projelerine yerel yöneticileri ve halkı dâhil ediyor. Projelerde Afgan işçileri çalıştırıyor. Hem işsiz Afganlara iş imkânı oluşuyor, hem de halkın bu projeleri sahiplenmesi, benlenmesi sağlanıyor.”
  </p>
  <p class="MsoNormal">
   Türkiye-Afganistan ilişkileri son 10 yılda ciddi bir ivme kazansa da temeli 1920’lere kadar uzanıyor. Afganistan sorununun sadece askeri güçle çözülemeyeceğini savunan Ankara, 2001’den beri bu ülkede sivil politikalar yürütüyor, halkın yaralarını sarmaya yönelik kalıcı yardımlarda bulunuyor. Barış ve huzur ortamının, ülkedeki tüm kesimlerin yönetimde temsil edilmesinden geçtiğini savunan Türkiye, istikrarın sağlanabilmesi için bölgesel ekonomik entegrasyonlar kurmaya çabalıyor. Bu çerçevede özellikle Pakistan-Afganistan arasında ciddi bir başarı da sağladı. Ankara’nın Afganistan’daki en yeni önceliği, 18 Eylül’deki parlamento seçimlerinin sorunsuz bir şekilde geçmesi. Türkiye 2 milyon dolarlık destek de sağlayacak. Ankara gerek politikaları gerekse faaliyetleriyle Konferans’ta ortaya konan ‘Afgan barışı’ ve ‘yeniden bütünleşme’ için yıllardır çalışıyor.
  </p>
  <p class="MsoNormal">
   Ülkedeki baskıcı Taliban rejimini devirmek üzere 2001’de ABD öncülüğünde başlayan işgal, 9. yılını geride bıraksa da ülkedeki taşlar yerine oturtulamadı. Taliban ve El Kaide hâlâ güçlü ve operasyonel. Konferans boyunca da başkent Kabil’deki saldırıları sürdürdü bu gruplar. Hatta BM Genel Sekreteri Ban Ki-moon’u taşıyan uçağın inişe geçtiği sırada roketle vurulan havalimanı, durumun vahametini gösterecek cinstendi. Uçak ancak Kabil dışındaki Bagram askeri üssüne inebildi. Yine konferansın sürdüğü sıralarda yaşanan saldırılarda da yaşamını yitirenler oldu. Peki, Batı’nın vaat ettiği demokrasi nerede?
  </p>
  <p class="MsoNormal">
   Güney Asya Stratejik Araştırmalar Merkezi (GASAM) Başkanı Ali Şahin, koalisyonun Afganistan’dan tamamen çekilmesini tartışılmaz görse de 2014’te ülkenin yönetimini Afganlara devretme planını gerçekçi ve inandırıcı bulmuyor. Ona göre Washington’un attığı son adımlar bu tür bir çekilmeye hizmet etmiyor: “ABD ve NATO daha önce de dünya kamuoyuna çekilme yönünde sinyaller vermiş, hemen akabinde Afganistan’daki askerî varlığını artırmıştı. ABD çekilmede samimi ise 2009’da 30 bin olan asker sayısını 2010’da 78 bine çıkarması çelişki değil mi? Ayrıca Irak’taki şahin komutanı General Petraeus’un Afganistan’a ataması çekilmeyle çelişiyor.”
  </p>
  <p class="MsoNormal">
   Şahin, ABD’nin Afganistan’a girme hedefinden vazgeçmediğini, bu hedefe ulaşmadan da ayrılmayacağını düşünüyor: “ABD için El Kaide ve Taliban, Afganistan’a yerleşmek için bir bahaneydi. Asıl hedef Afganistan, Hazar ve Orta Asya Merkezli enerji kaynaklarını, enerji rotasını kendi menfaatlerine göre şekillendirmek, Çin ve Hindistan’a yakın markaj uygulamaktı. Bu işgalle yakın müttefiki İsrail için risk oluşturan Pakistan’daki nükleer silahları da kontrol altına almak istedi… Hedeflere ulaşmadan ya da ulaşacak mekanizmaları kurmadan ABD bölgeden çekilmez.”
  </p>
  <p class="MsoNormal">
   Eski Sivil Temsilci Hikmet Çetin, asker artırımını ve David Petraeus’un Afganistan’a atanmasının 2014 planıyla çelişmediğini düşünüyor. Ona göre, Batı Koalisyonu bu ülkeden güçlü olarak ayrılmak istiyor: “En kötü plan, plansızlıktan iyidir. 2014 iddialı bir hedef ama ortaya konulması doğrudur. Bununla birlikte 2010’da asker sayısının artırılması, 2014 planıyla çelişmiyor. Batı güçlü olarak çekilmek istiyor. Zaafiyetten, başarısızlıktan dolayı çekilme değil bu. Gücünü göstererek çekilmek istiyor.”
  </p>
  <p class="MsoNormal">
   Hikmet Çetin’e, Sovyetler’in 1989’da çekildikten sonra Afganistan’da patlak veren iç savaşı hatırlatıyoruz. Böyle bir ihtimalin olabileceğini ancak koalisyonun çekilmeyi her yönüyle hesapladığını, bu tür bir sıkıntıya mahal vermeyeceğini belirtiyor: “Çekilme yabancı güçlerin tümüyle ülkeden ayrılması gibi düşünülmemeli. 2014’e gelindiğinde Afganlar güvenliklerini sağlayamazlarsa, Batı onları yalnız bırakamaz.”
  </p>
  <p class="MsoNormal">
   Ali Şahin, Afganistan’ın mevcut yapısı ile şartlarının, yönetimin Afganlılara devri için müsait olmadığını düşünüyor. Ülkedeki siyasi, ekonomik ve sosyal yapının tam anlamıyla oturmadan gerçekleşecek olası bir devrin, hem bölgeyi hem de ülkeyi büyük istikrarsızlıklara sürükleyeceğini, hatta bir ‘iç savaşa’ yol açacağını vurguluyor.
  </p>
  <p class="MsoNormal">
   Bahçeşehir Üniversitesi Öğretim Üyesi Prof. Dr. Hasan Köni de ne ABD’de ne de İngiltere’de Afganistan işgalini sürdürecek imkân kalmadığını hatırlatıyor: “ABD Afganistan’da çuvalladı. Yumuşak taktikler uygulasa da Afganların gözünde ‘öteki’ konumundalar. Türk askeri gibi sahiplenilmiyorlar. Bir de Batılılar savaş lordlarına para aktarıp işlerini bunların üzerinden görmek istedi. Hâlbuki halkla hareket etmeleri gerekiyordu. Bu noktada keşke Türk askerini, Türk hükümetini örnek alsalardı.”
  </p>
  <p class="MsoNormal">
   Prof. Dr. Köni, ABD’nin işgal maliyetine dikkat çekiyor: “Süren operasyonların maliyeti 1 trilyon dolara yaklaştı. Can kayıplarını da ekleyin, vahamet ortada. ABD bu yükü daha fazla taşıyamaz. Çekilme kaçınılmaz.”
  </p>
  <p class="MsoNormal">
  </p>
  <p class="MsoNormal">
   Rakamların dilinden Afganistan’ın kara bilançosu
  </p>
  <p class="MsoNormal">
  </p>
  <p class="MsoNormal">
   BM’nin Mart 2010’da açıkladığı bir rapora göre, Afganistan artık yeryüzünde en riskli ülkelerden biri. Kadın ve çocuk ölümlerinde dünya birincisi. Her 30 dakikada bir kadın, her 2 dakikada bir çocuk hayatını kaybediyor. 2008’de 760 olan aylık saldırı ve çatışma sayısı 2009’da 940’a yükseldi. Ocak 2010 itibariyle bu rakamlar artış yönünde. Ülkedeki işsizlik yüzde 40. 18 milyon Afganlı geçimini günlük 2 dolarla sürdürüyor. Nüfusun yüzde 39’u (9 milyon) fakirlik sınırında. Halkın yüzde 95’inin suya erişimi yok. 6,5 milyon Afgan çocuk eğitim alamıyor. Dünya çapındaki uyuşturucunun yüzde 90’ı bu ülkede üretiliyor. Ülkede kişi başı yıllık yardım miktarı 93 dolar, bir Amerikan askerinin yıllık maliyeti ise 1 milyon dolar.
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/afganistan/taliban-a-duz-ovada-siyaset-teklifi_527192), [web.archive.org (arşiv bağlantısı)](http://web.archive.org/web/20150826001306/http://www.aksiyon.com.tr:80/afganistan/taliban-a-duz-ovada-siyaset-teklifi_527192)
