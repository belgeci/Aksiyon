# Dördüncü cephe Türkiye mi?

*Mesut Çevikalp 2014.09.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   IŞİD’in Suriye, Irak ve Lübnan’ın ardından farklı kollardan ülkemize yönelmesi, hükümete tehditlerini artırması kamuoyunda ‘Yeni cephe Türkiye mi?’ tedirginliği oluşturdu. Yetkililer, uzmanlar ve elde edilen istihbarî bilgiler, örgütün Türkiye’yi hedefe koyduğuna işaret ediyor.
  </font>
 </div>
 <div id="newsText">
  <font class="detail-text">
   <p>
    Suriye’nin kuzeyi ile Irak’ın üçte birini işgal eden Irak Şam İslam Devleti’nin (IŞİD) iki koldan Türkiye sınırına yönelmesi dikkat çekti. IŞİD’in geçen hafta Suriye’de Azez, Irak’ta Peşabur sınır kapılarına eş zamanlı yürümesi ‘Yeni cephe Türkiye mi?’ sorusunu gündeme taşıdı. Suriye ve Irak hâkimiyetini güçlendiren örgüt ağustos başında Lübnan sınırını aşıp Arsal kasabasına girdi. 100’den fazla savaşçısının hayatına mal olsa da geri çekilmedi! Sınırdaki sessiz bekleyişi ülkenin iç kesimlerine ilerlemek için uygun zamanı kolladığı izlenimini oluşturuyor. IŞİD’i sahada etkili kılan özelliklerden biri şartların olgunlaşmasını sabırla beklemesi zira!
   </p>
   <p>
    2011’de Irak’tan Suriye’ye geçerek rejim karşıtı cepheye eklenen IŞİD ilk iki yılında Türkiye’yi doğrudan hedefe koyan eylem ve söylemlerden kaçındı. Bu tavır örgüt açısından zorunluluktu aslında. Çünkü Türkiye hem savaşçı devşirdikleri hem de lojistik destek gördükleri yegâne ülkeydi. 2013’te Kuzey Suriye’de hâkimiyeti güçlendirip savaşçı-para-silah doyumuna ulaşınca zihninin gerisindeki Türkiye düşmanlığı gün yüzüne çıktı. Ankara’ya ilk açık tehdidini 21 Mart’ta Süleyman Şah Türbesi üzerinden gönderdi. 3 gün zarfında türbenin boşaltılmasını istedi. Ankara Türk toprağı konumundaki Süleyman Şah Türbesi’ni boşaltmadı. IŞİD de türbe çevresindeki çemberi kaldırmadı! Orada da uygun zamanı bekliyor!
   </p>
   <p>
    IŞİD ‘mürted’ (dinden dönmüş) olarak gördüğü Türkiye’ye asıl darbeyi 11 Haziran’da Musul Başkonsolosluğu’nu basarak indirdi. Başkonsolos Öztürk Yılmaz ile 49 diplomatik personeli rehin aldı. Türk toprağı sayılan konsolosluğu askerî karargâha çevirdi. İkisi çocuk 49 diplomatik rehineyi Ankara’ya karşı yaklaşık 90 gündür elinde koz olarak tutuyor. Ankara’nın rehineleri kurtarmak için örgütle Kuzey Irak’ta üçe üç görüşmeler yaptığı söyleniyor.
   </p>
   <p>
    <strong>
     Türkiye neden hedef?
    </strong>
   </p>
   <p>
    Aynı günlerde liderleri Ebubekir El Bağdadi’yi ‘Halife’ ilan eden örgüt, yayımladığı ‘Hilafet’ haritasında Türkiye’yi işgal edilecek ülkelerin içinde gösterdi. Yani Türk hükümetine bayrak açtı! Sonraki 3 ayda Türkiye’ye yönelik tehditlerini artırarak sürdürdü. 9 Ağustos’ta IŞİD sözcüsü Ebu Musa, Atatürk Barajı’nda su tutmakla suçladığı Türkiye’yi İstanbul’u vurmakla tehdit etti. 12 Ağustos’ta bu kez bizzat ‘Halife’ Bağdadi hedefe koydu Ankara’yı. Tayyip Erdoğan’ı peşmerge güçlerini desteklemekle suçlayıp tehdit etti: “Yakında kendinizi İslam’ın oğullarının doğrudan karşısında bulacaksınız. Derhal bana biat edin!”
   </p>
   <p>
    Örgüt NATO üyesi Türkiye’nin ABD ve Batı dünyasıyla yakın ilişkilerinden rahatsız. Dahası IŞİD’e Kuzey Suriye’de ilk ve en ağır operasyonu TSK düzenlemişti. Türkmenleri korumak amacıyla havadan ve obüslerle IŞİD mevzilerini vurmuştu. Ayrıca kendine bakan yönüyle Suriye, Irak ve Lübnan’a kafa tutabilirken Türkiye karşısında pasif kalmak istemiyor. Türkiye’ye meydan okumanın varlığını güçlendirdiğini hesap ediyor.
   </p>
   <p>
    Aksiyon’a konuşan üst düzey Türk yetkili, örgütün Suriye ve Irak’tan eş zamanlı olarak Türkiye sınırına yürümesini kurmay bir zekâya bağlıyor: “IŞİD homojen değil. Dört farklı gruptan oluşuyor: Cellatlar, direnişçiler, aşiretler ve Baasçılar. Örgütün askerî stratejisini geri plandaki Baasçılar belirliyor. Çoğu Saddam döneminden kalan kurmay asker bunlar. Örgüt bu birikim sayesinde sahada stratejik hamlelerle ilerliyor. Önce barajları, ardından da petrol kuyularını zapt ettiler. Şimdi de Suriye ve Irak’tan Türkiye’ye açılan sınır kapılarını, Türkiye sınırını kontrol etmeye yöneldiler. ”
   </p>
   <p>
    Aynı yetkili şartlar olgunlaştığında örgütün Türkiye’ye saldırmaktan çekinmeyeceğini düşünüyor. İşgal edecek kapasitesi olmasa da şiddetli, kanlı eylemlerle Türk hükümetini dize getirme denemelerini ihtimal dışı görmüyor: “IŞİD; Suriye, Irak, Lübnan’dan sonra dördüncü cepheyi Türkiye’de açabilir. Böyle bir ihtimal var. Ama bu bir işgalden çok kanlı eylemlerle içeride karışıklık, kaos çıkarma şeklinde olabilir. Türk güvenlik birimleri bu yönde bazı istihbaratlar da elde ediyor. Türk hükümetine gözdağı vermek için terör eylemleri düzenlemeleri ihtimal dışı değil yani.”
   </p>
   <p>
    <strong>
     Uyuyan hücreler hareketleniyor!
    </strong>
   </p>
   <p>
    Sınırın öte tarafından artarak gelen tehditkâr söylemlerin Türkiye’de uyuyan El Kaide/IŞİD hücrelerini hareketlendirdiği tespit edildi. Güvenlik birimleri örgütün Türkiye içindeki Türk hücrelerinin eyleme hazırlandığını rapor etti. Teknik takibe takılan bir IŞİD yöneticisinin “Suriye’nin fethedilmesinin ardından sıra Türkiye’ye gelecek. İstanbul’u da alacağız inşallah.” dediği kaydedildi.
   </p>
   <p>
    Bir terör uzmanı, geçmiş yıllarda Türkiye’de 5 kanlı eyleme imza atan, bugünlerde uyuyan El Kaide eylemcilerinden bir kısmının IŞİD’e kaydığını anlatıyor: “Özellikle hücrelerde hareketlenmeler görülüyor. IŞİD gerekli gördüğünde bu hücreler üzerinden Türkiye içinde kanlı eylemlere girişmekten kaçınmayacaktır.”
   </p>
   <p>
    Ahi Evran Üniversitesi Öğretim Üyesi, 21. Yüzyıl Türkiye Enstitüsü Ortadoğu ve Afrika Masası Başkanı Doç. Dr. Serhat Erkmen, örgütün Türkiye’ye yönelik artan tehditlerini stratejik temelde şekillenmekte olan karşıt ‘Batı Koalisyonu’na bağlıyor: “IŞİD de biliyor ki; örgütün sona erdirilmesinde en önemli, hayati rolü Türkiye oynayabilir. Türkiye’yi sürekli istikrarsızlaştırmakla tehdit etmesinin gerisinde Ankara’yı olası Batı Koalisyonu’na dâhil ettirmeme çabası yatıyor.”
   </p>
   <p>
    Erkmen, Türkiye gibi çoğu Ortadoğu devletinin IŞİD tehdidini gelecek yıllarda da yakından hissedeceğini, bölgedeki çatışma hâli sürdükçe eli kanlı örgütün varlığını koruyacağını iddia ediyor: “Toprak, silah, eylemci ve para noktasında oldukça güçlenen IŞİD’in bölgeden kolayca temizlenebileceğini düşünmek zor. Lübnan, Türkiye ve Ürdün gibi ülkelere genişleme eğilimi var. Türkiye’nin, sınırının dibine yerleşen, içinde vatandaşlarının da olduğu bu örgütün yol açtığı tehditten kolayca sıyrılmasını beklemek abes olur!”
   </p>
   <p>
    Geçen hafta Cihan Haber Ajansı’na konuşan Suriye Müslüman Kardeşler (İhvan) lideri Muhammed Riyad Şukfa da IŞİD’in Türkiye’de örgütlendiğini, terör eylemlerine hazırlandığını doğrulamıştı: “IŞİD’in Türkiye’ye girdiği konusunda elimizde ciddi bilgiler var. Türkiye’de güçlenirlerse her türlü eyleme girişebilirler. Askerî-sivil hedefleri vurabilirler.”
   </p>
   <p>
    IŞİD üç yılda sahadaki varlığını güçlendirdi. Bugünlerde Suriye’nin yüzde 25’i, Irak’ın yüzde 40’ı örgütün kontrolünde. Zapt ettiği petrol kuyuları, sınır kapıları ve bankalar üzerinden milyar dolarlık servete ulaştı. Varlığıyla doğru orantılı olarak savaşçı sayısı 60 bine (25 bini yabancı) dayandı. Savaşçıların ağırlığını Iraklılar ile Suriyeliler oluşturuyor. Bunun yanında Belçika’dan Rusya’ya, ABD’den Türkiye’ye kadar 30 farklı ülkeden gelen yabancı savaşçılar da var. Örgütte 500 kadar Türk savaşçının bulunduğu düşünülüyor. Türk savaşçıların ağırlıklı olarak Adıyaman, Bingöl, Mardin, Diyarbakır, Kırşehir, Konya, Ankara ve İstanbul’dan gittiği biliniyor.
   </p>
   <p>
    Bu noktada 62. Hükümet’e ciddi görevler düşüyor. En başta IŞİD’i terör örgütü olarak kodlayıp bu ve benzeri gruplara göz yummadığını ulusal-uluslararası kamuoyuna göstermeli. Ayrıca Türkiye’yi yabancı savaşçıların geçiş, lojistik üssü olmaktan çıkarmalı. Sıkı takiple Türklerin IŞİD’e katılmasının önüne geçmeli. İçte ve dışta IŞİD karşıtı kampanyalara (rehinelerin sağlığı için örtülü de olsa) destek vermeli!
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39437-dorduncu-cephe-turkiye-mi.html), [web.archive.org (arşiv bağlantısı)](http://web.archive.org/web/20140914084641/http://www.aksiyon.com.tr:80/aksiyon/haber-39437-dorduncu-cephe-turkiye-mi.html)
