# Boşnaklara sayım tuzağı

*Mesut Çevikalp 2013.10.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bosna’da savaş bitti belki ama Boşnaklar üzerine oynanan  oyunlar bitmedi! 22 yıl aradan sonra 1-15 Ekim arasında yapılan nüfus sayımı ‘nüfuz’ oyunlarına kurban edildi.
  </font>
 </div>
 <div id="newsText">
  <font class="detail-text">
   <p>
    Bosna Hersek’te 22 yıl aradan sonra yapılan nüfus sayımı siyasî sistemi üç ana etnik gurp üzerine kurulu ülkede yeni krizlere kapı araladı. AB üyelik sürecine katkı sağlaması, Avrupa yardım fonlarının artması, olası yerel ve genel seçimlere zemin oluşturması açısından hayatî önemdeki kritik sayıma ‘hile’ gölgesi düştü. Boşnaklar, sayım anketinin bilinçli olarak kendi nüfuslarının az gösterilmesi üzerine hazırlandığını iddia ediyor. Zira anketin etnik-millî tanımlama kısmında verilen seçenekler Boşnak nüfusunu ayrıştırmaya hizmet ediyor. İlgili kısımda sadece ‘Boşnak’, ‘Hırvat’, ‘Sırp’, ‘Cevapsız’ ve ‘Diğerleri’ seçenekleri sunuluyor. Oysa 1991’deki sayımda ülkenin yaklaşık yüzde 42’den fazlasını oluşturan Boşnaklar için kendilerini ‘Müslüman’ kimliğinde tanımlama imkânı sunulmuştu. Yeni sayımda kendini Müslüman tanımlamak isteyen Boşnaklar (Osmanlı geçmişinden ötürü ağırlığı Müslümanlığı Boşnaklığa tercih ediyor) ‘Diğer’ seçeneğini işaretlediği için Boşnak nüfusu bölünecek, sayıma olduğundan daha az yansıyacak. Bunun yanında sayım öncesi bindirilmiş kıtaların ülkeye dışarıdan getirilmesine göz yumuldu. Özellikle Sırpların nüfuslarının az olduğu bölgelerde demografiyi değiştirmek için ülke dışından 750 bin kişi getirdiği konuşuluyor.
    <p>
     Sayımdaki sıkıntı sadece bu da değil! Sayımın bazı bölgelerde ev ev yapılmaması, bazı memurların formları kendileri doldurması, gizli tutulması gereken formları akşam evlerine götürmeleri,  Srebrenitsa kafeterya ve restoranlarında sayım yapılması, bazı yaşlı Boşnakların kasten farklı etnik gruba kaydedilmesi, Sırp bölgelerindeki bazı Boşnak çocukların sayılmaması, bazı sayım memurlarının pusulalarla birlikte Sırbistan’a geçerken yakalanması belgelerle tespit edilen ihmallerden sadece bazıları. Bu tür sorunları kayda almak üzere kurulan çağrı merkezine 10 binlerce usulsüzlük ihbarı geldiği ifade ediliyor. Sırbistan’ın Loznica bölgesinde yaşayan Sırpların Bosna-Hersek’te yaşıyor gibi kaydedilmesi üzerine 5 bölgede sayımın yenilenmesine karar verildi. Avrupa Komisyonu’ndan gelen uluslararası gözlem ekibi sayım sürecini izlese de söz konusu ihlaller karşısında sessiz kalmaları Boşnakların endişesini artırıyor. Yaşananlar Boşnakların nazarında 90 gün sonra açıklanacak sayımı itibarsızlaştırmaya yetti...
     <p>
      Sayım sürecini başından itibaren yakından takip eden Bosnalı gazeteci Emine Şeçeroviç Kaşlı, yaşanan ihmalleri ‘masum’ görmüyor. Sayımda ekseriyetle Boşnakların mağdur duruma düştüğünü belirtiyor: “Sayımın öncesinde yürütülen kampanyalar bir nebze de olsa ‘Müslüman-Boşnak’ ayrımını azaltsa da bu sayım Boşnak nüfusunu olduğundan daha az gösterecek. Hâliyle de 3 etniğin nüfus oranıyla göreve geldikleri makamların aritmetiği değişecek. Boşnakları katlederek ulaşamadıklarını masa başında almaya çalışıyorlar!”
      <p>
       Kaşlı, sayım Bosna Hersek’in AB sürecini pozitif etkilese de Dayton Anlaşması’yla kurulan ve etnik nüfusa dayalı ülke sisteminde yeni krizlere kapı aralayacağını öne sürüyor: “Sırp ve Hırvatlar usulsüz sayımdan şikâyetçi değil. Çünkü Boşnaklar kaybediyor. Ülkedeki kamu kuruluşlarının yönetimi yeni sayıma göre yeniden dizayn edilirse makamlarını bırakanlar Boşnaklar olacak!”
       <p>
        Aksiyon’un konu ile ilgili sorularını yanıtlayan bir üst düzey Türk yetkili, pusulalarda ‘Boşnak-Müslüman’ ayrımının hususi çıkarıldığını, bazı Boşnak yöneticilerin de geçici çıkarlara bakıp meseleyi yanlış değerlendirdiğini aktarıyor: “Kimi bölgelerde Boşnakların nüfusu Müslümanlarınkinden geri kalıyor. Bu bölgedeki yerel yöneticiler halka ‘kendinizi Müslüman olarak’ kaydedin çağrısında bulunuyor. Amaçları yerel seçimlerde Müslüman kimliğiyle o bölgenin yönetiminde avantaj elde etmek. Ancak bu ayrışmanın Boşnakların ülke yönetimindeki nüfuzunu kırdığının farkında değiller!” Aynı yetkili sayım girişimi AB’den gelse de arkasında tarihten bugüne Boşnaklardan hazzetmeyen Almanların bulunduğunu özellikle hatırlatıyor.
        <p>
         TOBB Ekonomi ve Teknoloji Üniversitesi Öğretim Üyesi Doç. Dr. Birgül Demirtaş, sayım sonuçlarının 3 başlı siyasal yapısından ötürü ülke yönetimini derinden etkileyeceğini düşünüyor: “Bosna Hersek’te Dayton Anlaşması’ndan dolayı kamu görevlilerinin dağılımı ağırlıklı olarak etnisiteye göre yapıldığı dikkate alındığında yeni sayımın sonuçlarının ülkenin kaderini belirleyeceği söylenebilir.”
         <p>
          Son tahlilde, 1991 sayımında ülke nüfusunun yüzde 43’ünü oluşturan Müslümanların yeni sayımda elde edecekleri oran nüfus güçleri gibi nüfuzlarını da etkileyecek.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=F4089BA137C44788E45B127614EAFADF?newsId=36787), [web.archive.org (arşiv bağlantısı)](http://web.archive.org/web/20131027024535/http://aksiyon.com.tr:80/aksiyon/newsDetail_getNewsById.action;jsessionid=F4089BA137C44788E45B127614EAFADF?newsId=36787)
