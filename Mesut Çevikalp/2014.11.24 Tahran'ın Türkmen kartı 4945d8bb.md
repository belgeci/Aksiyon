# Tahran'ın Türkmen kartı

*Mesut Çevikalp 2014.11.24*

<div class="pNewsDetailMainContent" itemprop="articleBody">
 <p>
  Şii Bağdat hükümetinin desteğiyle yerinden edilen Türkmenler, Orta ve Güney Irak’a sevke zorlanıyor. Adım adım hayata geçirilen tehcirin altında Türkmenleri tamamen Şiileştirme ve Türkiye’yi bölgede silikleştirme hedefi yatıyor.
 </p>
 <p>
  Tabiat boşluk kabul etmez. Ortadoğu da etmiyor! Suriye iç savaşının Suriye-Irak ekseninde yol açtığı yönetim boşluğu yeni aktörlere kapı araladı. IŞİD örgütü bunların başında geliyor. Onu ‘Büyük Kürdistan’ hareketi izliyor. Listede silik de olsa Nusayriler ile Dürziler de var. IŞİD gibi diğer yeni aktörlerin de ana önceliği hâkimiyetleri altındaki topraklarda kendi devletlerini kurmak! ‘Küçük olsun benim olsun’ mantığıyla çizilmiş, Suriye ve Irak’ı parçalara bölen, tarihî dokuyu sıfırlayan haritalar havalarda uçuşuyor! Dahası fiziki bölünmenin ilk adımı hükmündeki demografik değişimler yaşanıyor. Kimi yerde IŞİD tehdidi kimi yerde de muktedir güçlerin etkisiyle yaşanan zoraki göçler Ortadoğu denklemini değiştiriyor. Görünen o ki yeni denklemin baş kaybedeni Türkmenler! Bir de Türkiye... Şimdilik Kürtler ile Şiiler (doğal olarak İran) kazanan tarafta.
  <br/>
  Ortadoğu’da Arap Baharı ile başlayıp Suriye iç savaşıyla derinleşen çöküşün bölgenin güçsüz ve hamisiz unsuru Türkmenleri vurmaması beklenemezdi. ‘Türk’ olmaları, yüzlerini Anadolu’ya dönmeleri yeterliydi dışlanmalarına. Suriye/Irak Baas’ı Ankara ile yaşadığı her krizin faturasını onlara kesti. Giden ‘Baas’ın yerine gelenler de aynı muameleyi reva gördü onlara. Bugünlerde ‘Saddam’ı aratmayan IŞİD enselerinde. Suriye/Irak’ta yüzyıllık bölgelerinden çıkarıyor onları, direnenleri katlediyor, kız ve kadınları köle ediyor. Üstüne Ankara’nın ‘duyarsızlığı’ kahrediyor onları. Ankara’nın duymazdan geldiği Türkmen çığlığına dünya da kulak kapatıyor hâliyle!
  <br/>
  Türk hükümetinin kendi içine çekilmesi sonrası Irak’ta oluşan boşluğu İran dolduruyor bugünlerde. IŞİD tehdidi karşısında Iraklı Kürtlere ilk silah sevkiyatını yaptığı gibi hamisiz kalan Türkmenlere de el uzatıyor Tahran. Sadece Şii değil Sünni Türkmenlere de sahip çıkmaya çabalıyor. IŞİD’in Telafer, Musul, Sincar, Tazehurmatı’da yerinden ettiği Türkmenleri, merkezî Bağdat hükümetinin de desteğiyle, masrafları karşılanarak Necef, Kerbela ve Basra’ya sevk etti. İran hem Irak’taki Şii jeopolitiğini kendine göre dizayn ediyor hem de Türkiye’nin Irak’taki nüfuzunu kırıyor. Dahası tarih boyu ‘Türk’ kimliğiyle anılan baskın karakterleri bu olan Türkmenleri Şiileştiriyor! Necef, Kerbela veya Basra’ya taşınan Şii Türkmen ailelerin her biri özenle ayrıştırılıp Şii mahallelerine dağıtılıyor. Her türlü ihtiyaçları karşılanan bu insanlardan ‘sadece Şii’ olması isteniyor.
  <br/>
  Irak Türkmen Cephesi (ITC) Başkanı Erşad Salihi’ye ulaşıp söz konusu iddiaları soruyoruz. Salihi de yerinden olan Türkmenlere İran’ın sahip çıktığını, özellikle Şiileri Necef, Kerbela ve Güney Irak’a taşıdığını doğruluyor. IŞİD tehdidi ile yerinden olan Türkmenlerin bir kısmı Kuzey Irak’tan ayrılmak istemese de sahipsizlikten dolayı mecburen göç ettiğini aktarıyor: “IŞİD terörü 130-150 bin Türkmen’i yerinden etti. Telafer ve Musul’dan ayrılıp Erbil’e gelmek istediler. Kürt Yönetimi buna izin vermeyince devreye girenlerin yönlendirmeleriyle mecburen Necef ve Kerbela’ya, hatta Basra’ya göçenler oldu. Türkmenlerin Kuzey Irak’tan Orta ve Güney Irak’a göç ettirilmeleri için İran açıktan çalışıyor. Şii Bağdat hükümeti de bu plana destek veriyor. Türkmenler asimile olma tehdidi ile karşı karşıya. Çünkü Güney Irak’a Türkmen kimlikleri ile değil, Şii kimlikleri ile gidiyorlar.”
  <br/>
  Kerkük Milletvekili Salihi, Türkiye’ye bağlı Türkmenlerin terk edilmelerinin Ankara’ya bölge sıkletinde kaybettireceğini belirtiyor. Ankara’nın sınırda Türkmenler için müstakil bir kamp kuramamasına anlam veremediklerini söylüyor: “Türkmenlerin ayrıldığı bölgelere dışarıdan getirilen unsurlar yerleştiriliyor. Yani Türkiye sınırındaki kendine dost unsurları kaybediyor! Bu coğrafyanın Türkler elinde kalabilmesi için silah istedik ama veren olmadı. Türkiye kendi menfaati için bile bu insanları korumalıydı. Oysa tam aksine Ankara Irak’ta kime, hangi unsura yakınlaştıysa -dün Saddam, bugün Kürtler gibi- Türkmenlere baskı uyguladı. Bugün yaşadığımız varlık savaşında yalnız kalmamız bu tavrın sonucu.”
  <br/>
  ITC Başkanı Salihi, Ankara’nın Kürt yönetimi ile ilişkileri iyi de olsa Iraklı Türkmenlerin bundan istifade edemediğini, aksine Kürtlerin baskısına maruz kaldıklarını anlatıyor: “Türkiye ile yakın olmalarına rağmen Irak Kürt Yönetimi Türkmenlere dostane yaklaşmıyor. Mesela Telafer’deki IŞİD zulmünden kaçan Türkmenlerin Türkiye’ye yönlendirilmesini istedik. Telafer’den Erbil’e geldiler. Ancak Türkiye’ye gitmelerine engel olundu. Diğer taraftan Kürt yönetimi haziranda başlayan IŞİD saldırılarını bahane edip Kerkük’e taşıdığı Kürtlerle şehrin demografik yapısını değiştiriyor. Ankara bunları da görmeli…”
  <br/>
  Ahi Evran Üniversitesi Öğretim Üyesi Doç. Dr. Serhat Erkmen, İran’ın Türkmenlerin boşalttığı bölgelere kendine bağlı unsurları yerleştireceğini düşünüyor. Bağdat hükümetinin desteğiyle Şii bölgelerine yönlendirdiği Şii Türkmenleri de önce kazanıp ardından silahlandırarak Kuzey Irak’a geri gönderebileceğini öngörüyor: “İran, Türkmenlerin göç ettirilmesinde kesenin ağzını açtı. Irak’ta faaliyet gösteren bir vakıf üzerinden bu insanlara otobüs, uçak bileti sağlandı, kalacak yer tahsis edildi. Sessiz sedasız yürütülen göç süreci İran’ın uzun soluklu projeleriyle örtüşüyor!”
  <br/>
  Ortadoğu uzmanı Kerim Balcı, Irak’ta yaşanan göçün her yönüyle Türkiye’nin aleyhine olduğunu vurguluyor. Irak’ı Şii jeopolitiğine göre dizayn etmeye çalışan Tahran’ın IŞİD tehdidi üzerinden Türkmen bölgelerine müdahale etme imkânı bulduğu fikrini savunuyor: “Kuzey Irak’taki Türkmenlerin kendi aralarında net mezhebî ayrımları yok. Sünni-Şii ayrımı yapmadan kız alıp vermişler, aile olmuşlar. Dolayısıyla İran Şiilerin yanında bazı Sünni Türkmen aileleri de Şii bölgelerine taşıyor. İran’ın özelde Türkmenleri, genelde Irak’ı Şii jeopolitiğine göre yeniden dizayn etmesi her yönüyle Türkiye’yi vuracak.”
  <br/>
  Gelinen noktada, Türkiye’nin ateş çemberindeki Türkmenleri bir başına bıraktığı hissediliyor. Hal böyle olunca “Varsa yoksa Kobani!” söylemiyle Batı’daki Kürt hassasiyetini eleştirilmesi biraz tuhaf kaçıyor.
 </p>
 <p>
  <strong>
   CHP’NİN TÜRKMEN RAPORU: KADERLERİNE TERK EDİLDİLER!
  </strong>
  <br/>
  Genel Başkan Yardımcısı Veli Ağbaba başkanlığında, milletvekilleri ve parti yetkililerinden oluşan 7 kişilik CHP heyetinin 10-11 Kasım arasında yaptığı Kerkük ziyareti sonrasında hazırladığı “Irak Türkmenleri El Olmuş” başlıklı raporda öne çıkan detaylar şöyle:
 </p>
 <p>
  1- Irak Türkmenleri sahipsiz bırakılmış ve kaderlerine terk edilmiş durumda. Ne Türkiye’den ne de Irak hükümetinden gerekli yardım ve ilgiyi görmüyorlar. Irak Türkmenleri ‘el’ olmuş!
 </p>
 <p>
  2- Kürtler, Araplar ve Türkmenler arasındaki gerilim sürüyor. Farklı mahallelerde yaşıyorlar.
 </p>
 <p>
  3- IŞİD yüzünden herkes teyakkuz hâlinde. 30 bin nüfuslu Tuzhurmatu’ya 1 km mesafede IŞİD ile savaş hâlâ devam ediyor. Kerkük’ü koruyan polis gücünde IŞİD’e karşı koyabilecek ağır silah yok.
 </p>
 <p>
  4- Türkmenler arasında Sünni-Şii farklılığı ön planda değil. Türkmen kimliği mezhepsel farklılığın önünde tutuluyor.
 </p>
 <p>
  5- Türkmenler: “Biz burada sahipsiziz. Bir başımıza bırakıldık. 2003 yılına kadar, Türkiye’den her türlü desteği alırdık. Ama 2003 yılı sonrası, bu yardımlar hiçbir surette yeterli olmayan bir noktaya geldi.”
 </p>
 <p>
  6- IŞİD saldırdığı bölgelerde Türkmen kadınları da kaçırdı. Türkmenler utancından bu durumu dünyaya duyuramadı.
 </p>
 <p>
  7- Bir Türkmen genç: “AKP hükümeti Kerkük’ü kurban etti. Petrol için AKP yüzünü Erbil’e döndü, Kerkük’ü kurban verdi.
 </p>
 <p>
  8- Bir Türkmen: “AKP mezhepçi bir politika yürüttüğü için Türkmenleri görmezden geliyor. Bu nedenle bizlere sahip çıkmıyor.”
 </p>
 <p>
  9- Telafer’den kaçarak Kerkük’teki Yahyava kampına  (Yahyaova köyü) yerleşen 40’ı bebek 602 Türkmen zor şartlar altında, güvenlikten yoksun hâlde yaşıyor.
 </p>
 <p>
  10- Türkmenlerin Türkiye’ye gelmeleri, sınır içerisinde kurulacak kamplarda barınabilmeleri sağlanmalı. Pasaport alamayanlara ayrıcalık tanınmalı.
 </p>
 <p>
  11- Irak Türkmenlerinin durumu TBMM’de acilen görüşülmeli, acil eylem planı hazırlanmalı.
 </p>
</div>


Kaynak: [www.aksiyon.com.tr](http://www.aksiyon.com.tr:80/ortadogu/tahranin-turkmen-karti_540041), [web.archive.org (arşiv bağlantısı)](http://web.archive.org/web/20141222214957/http://www.aksiyon.com.tr:80/ortadogu/tahranin-turkmen-karti_540041)
