# ‘Dostlar’dan Esed’e karşı atak

*Mesut Çevikalp 2012.04.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhaliflerle “Suriye’nin Dostları” grubunu İstanbul’da buluşturup Esed rejimine baskıyı artıran Ankara; Rusya, İran ve Çin’e dönük mekik diplomasisiyle de Şam’ı yalnızlaştırmaya çalışıyor.
  </font>
 </div>
 <div id="newsText">
  <font class="detail-text">
   <p>
    10 bine yaklaşan can kaybı ve Türkiye’ye sığınan 18 bin mültecinin ardından Suriye’nin ‘normalleşebileceğine’ dair beklentiler iyice azaldı. Bunda, Suriye lideri Beşşar Esed’in, Birleşmiş Milletler’in (BM) acil ateşkese dayalı çözüm planını kabul etmesine rağmen katliamlara ara vermemesi de etkili. Başbakan Erdoğan, BM ve Arap Birliği Suriye Özel Temsilcisi Kofi Annan’ın girişimini desteklediklerini ancak Esed’e güvenmediklerini yineledi: “Verdiği hiçbir sözü tutmadı, öldürmeye devam ediyor… Planın işleyeceğine dönük ümidimiz yok.”
   </p>
   <p>
    Suriye rejiminin sistemli katliamlarının, göstermelik adımlarla zaman kazanma taktiklerinin farkında olan Ankara, ülkenin normalleşmesinin ancak Esed ve Baas rejiminin devrilmesiyle mümkün olacağı fikrini savunuyor. Bu noktadan hareketle, ülkeye en az zarar verecek devrim planına, yani rejimin iç muhalefetçe değiştirilmesine destek veriyor. Muhalifleri İstanbul’da buluşturup saflarını sıklaştırmaya çalışması da bundan. Suriyeli muhalifler, Ankara’nın etkin desteğiyle eylülden bu yana Türkiye’de konuşlanan Suriye Ulusal Konseyi (SUK) altında toplandı. 27 Mart’ta İstanbul’da bir araya gelen muhalifler, iki gün süren toplantıların sonunda “Misak-ı Millî” ilan etti. “Yeni Suriye’nin Millî Sözleşmesi” de denilen metin, Esed sonrasında kurulacak geçici yönetimin parametrelerini ortaya koyması açısından hayati.
   </p>
   <p>
    Türkiye, muhaliflerin ardından Suriye krizine dönük önemli bir buluşmaya daha ev sahipliği yaptı. İlki şubatta Tunus’ta yapılan ‘Suriye’nin Dostları Toplantısı’nın ikincisi, 1 Nisan’da İstanbul’da düzenlendi. ABD ve AB üye ülkeleri başta olmak üzere 70’ten fazla ülke ile uluslararası örgütün katıldığı toplantıda Esed rejimine yönelik yaptırımlar ile ülkelerini terk eden Suriyelilere yardım sağlama konuları masaya yatırıldı.
   </p>
   <p>
    Aksiyon’a konuşan bir yetkili, toplantıyı Esed üzerindeki uluslararası baskının artırılması, mültecilere dönük yardım kampanyalarının başlatılması ve muhaliflerin İstanbul’da ilan ettiği ‘Misak-ı Millî’nin tanınması açısından önemli bulduklarını aktarıyor. Aynı yetkili, toplantıda İstanbul’da kurulan Suriye Ulusal Konseyi’nin ‘Suriye halkının tek meşru temsilcisi’ olarak görülmesinin Ankara açısından hayati olduğunu aktarıyor: “Türkiye, muhaliflerin tek çatı altında toplanması noktasında çok çaba sarf etti. Suriyeli Kürtler de dâhil SUK’un tek çatı olarak kabulü, Esed sonrasındaki sürecin hızlı ve sorunsuz ilerlemesini sağlayacak.”
   </p>
   <p>
    Suriye’nin Dostları Toplantısı’na Washington yönetimi de çok önem veriyor. Nükleer Güvenlik Zirvesi çerçevesinde Güney Kore’nin başkenti Seul’de buluşan Başbakan Erdoğan ile ABD Başkanı Obama, 2 saate yakın süren görüşmelerinde Suriye krizi ile 1 Nisan’daki toplantıyı da değerlendirdi. Diplomatik kaynaklar, Erdoğan ile Obama’nın Suriye konusunda hemfikir olduğunu vurguluyor.
   </p>
   <p>
    Aksiyon’un sorularını cevaplayan Washington Enstitüsü Türkiye Araştırma Programı Direktörü Dr. Soner Çağaptay da Suriye noktasında Ankara ile Washington arasındaki uyumu doğruluyor. ABD’nin Suriye’nin Dostları Toplantısı’na çok önem verdiğini aktarıyor: “Washington bu toplantıya çok önem veriyor. Neden?  BM’de tıkanan süreci göz önüne aldığımızda, ABD, Suriye konusunda bir tür ‘Kosova modeli’ arzuluyor. Yani  Rusya ve Çin’in dâhil olmadığı, ama uluslararası camianın pek çok üyesi tarafından desteklenen bir politika oluşturmak istiyor. İşte bu açıdan İstanbul toplantısı bir fırsat. İkinci olarak, burada seçim yılı olduğu için ve Obama yeniden seçilebilmek için dış politikada “maceracı” bir görüntü vermek istemediğinden, Suriye konusunda önceliği Türkiye’nin ele almış olmasından son derece memnun.”
   </p>
   <p>
    Kıdemli siyasi analist Çağaptay, SUK’un Suriye’nin meşru temsilcisi olarak kayıt altına alınmasının Suriye rejimine karşı etkili bir hamle olacağını söylüyor: “Eğer Ankara, desteklediği SUK’u Suriye’nin Dostları Toplantısı’na katılan ülkelere ‘Suriye muhalefetinin tek meşru temsilcisi olduğunu onaylatabilirse, Esed’e karşı büyük manivela kabiliyeti kazanmış olacak.”
   </p>
   <p>
    Madalyonun bir de diğer yüzü var. Rusya, Çin ve İran, Esed’i desteklemeyi sürdürüyor. Rusya ile Çin, BM Güvenlik Konseyi’nde takındıkları tavırla Esed’e zaman da kazandırıyor. Ankara, bu denklem değişmeden Esed’in koltuğunu koruyacağının da farkında. Başbakan Erdoğan 6 gün süren Güney Kore ve İran temaslarında gerek Rusya Devlet Başkanı Dimitri Medvedev’e gerekse İran Cumhurbaşkanı Ahmedinejad’a Ankara’nın Suriye siyasetini açıkça anlattı. Erdoğan, Türkiye’nin Suriye konusunda İran ve Rusya ile birlikte hareket etmek istediğini hatırlatıp halkına dönük kanlı katliamlara girişen Esed’e verdikleri destekten vazgeçmelerini istedi.
   </p>
   <p>
    <strong>
     Sınırda inceleme rutin değil!
    </strong>
   </p>
   <p>
    Bir diplomatik kaynak, Türkiye’nin aktif girişimleri sonucu Rusya’da kısmi bir yumuşamanın göründüğünü anlatıyor: “Rusya ve Çin, İstanbul’daki toplantıya katılmıyor. BM Genel Kurulu’ndaki Suriye kararına ‘hayır’ oyu verdiği için İran’a da davet gönderilmedi. Ancak Ankara’nın mekik diplomasisi Moskova’da bir yumuşama etkisine vesile oldu. Önümüzdeki hafta Çin’e gidecek olan başbakan, Pekin’e de benzer talepleri iletecek. Rusya’nın gardı yumuşarsa Çin daha esnek davranabilir. Sonuçta onlar da Esed’in eninde sonunda gideceğinin farkında.”
   </p>
   <p>
    Suriye’nin Dostları Toplantısı’nın hemen öncesinde, Kara Kuvvetleri Komutanı Orgeneral Hayri Kıvrıkoğlu’nun Kilis’e giderek Suriye sınırında incelemelerde bulunması dikkat çekti. Bir yetkiliye bu ziyaretin anlamını soruyoruz. Uluslararası platformda, Suriye’de çatışmalardan etkilenen bölgelere insani yardım ulaştırılmasının tartışıldığını, bu yönde bir kararın çıkması durumunda Türk hava ve kara sahasının kullanılabileceğini ifade ediyor: “Eğer BM ile Suriye arasında bu yönde bir mutabakat sağlanırsa Türkiye her türlü desteğe hazır olacak. Sonuçta oraya gönderilecek yardımın bir yerden girmesi gerekiyor. BM ile mutabakat sağlanırsa havadan ve karadan yardım ulaştırılmasına destek oluruz.”
   </p>
   <p>
    Aynı yetkili her gün 200-300 arasında Suriyelinin sınırdan Türkiye’ye geçtiğini, güvenlik birimlerinin sınırda güvenlik açığının oluşmaması, gelen mültecilerin rahat etmesi için çalışmalar yürüttüğüne de değiniyor: “Esed rejimi, Kürt nüfusunun yoğun olduğu bölgelerde asayişi sağlamak amacıyla PKK’yı taşeron olarak kullanıyor. Bu yolla örgüte Suriye topraklarında barınma ve hareket imkânı sağlıyor.” Ankara’nın meseleyi yakından takip ettiğini vurgulayan üst düzey yetkili, Şam rejiminin PKK’lılara ‘silah verdiğine’ yönelik emareler bulunduğuna vurgu yapıyor.
   </p>
   <p>
    Şiddet olaylarının başlamasının ardından Türkiye’ye 32 bin Suriyelinin geldiği, bunlardan 18 bininin oluşturulan kamplara yerleştirildiği ve bu insanlar için her ay yaklaşık 20 milyon dolar harcandığı düşünüldüğünde, Türkiye’nin neden acil çözüme kilitlendiği ortaya çıkıyor. Zira Suriye’deki sorun en çok bu ülkeyle 910 km kara sınırı olan Türkiye’yi vuruyor. Ayrıca bölgedeki istikrarsızlık ve değişen dengeler terör örgütü PKK’ya da yeni nefes alanları oluşturuyor. Ankara güvenlik gerekçesiyle Şam elçiliğini askıya alsa da Suriye’deki soydaşlarına dönük çalışmalarını ara vermeden sürdürüyor. Olması gereken de bu zaten.
   </p>
   <p>
   </p>
   <p>
    Kofi Annan’ın 6 maddelik çözüm planı
   </p>
   <p>
    Halkın meşru taleplerine cevap verecek şekilde yeni bir siyasi süreçte Annan’la çalışma taahhüt edilecek, bu amaçla bir temsilci atanacak.  BM tarafından gözetilecek ateşkes derhâl sağlanacak. Halka dönük ağır silah kullanılmayacak, askerler geri çekilecek. Ateşkes için işbirliği yapılacak.  İnsani yardımın gerekli her yere ulaşabilmesi sağlanacak.  Keyfî olarak tutuklanan ve gözaltına alınanlar serbest bırakılacak.  Gazetecilerin ülke içinde serbest dolaşmaları sağlanacak.  Barışçıl toplanma ve protesto hakkına saygı duyulacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2D3C32BC4FDE36E14AACFA03A9CD8105?newsId=32226), [web.archive.org (arşiv bağlantısı)](http://web.archive.org/web/20121119041152/http://www.aksiyon.com.tr:80/aksiyon/newsDetail_getNewsById.action;jsessionid=2D3C32BC4FDE36E14AACFA03A9CD8105?newsId=32226)
