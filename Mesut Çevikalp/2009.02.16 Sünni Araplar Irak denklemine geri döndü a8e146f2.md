# Sünni Araplar, Irak denklemine geri döndü

*Mesut Çevikalp 2009.02.16*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İran–ABD dengesini Iraklılık kimliği üzerine kuran Başbakan Maliki yerel seçimden açık ara önde çıktı. Kürtler rollerini oyuna yeniden dönen Sünni Araplara kaptırdı. Sandık, üniter devlet yanlılarının önünü açtı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20090221051444im_/http://www.aksiyon.com.tr/resim/741/18.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <!--- BANK ASYA REKLAMI ------>
  <script type="text/javascript">
   AC_FL_RunContent( 'codebase','http://web.archive.org/web/20090221051444/http://download.macromedia.com/pub/shockwave/cabs/flash/swflash.cab#version=7,0,19,0','width','200','height','160','hspace','20','vspace','20','align','right','src','reklam/aksiyon_siteye_banner_DIT','quality','high','pluginspage','http://web.archive.org/web/20090221051444/http://www.macromedia.com/go/getflashplayer','movie','reklam/aksiyon_siteye_banner_DIT' ); //end AC code
  </script>
  <noscript>
   <object classid="clsid:D27CDB6E-AE6D-11cf-96B8-444553540000" codebase="http://web.archive.org/web/20090221051444oe_/http://download.macromedia.com/pub/shockwave/cabs/flash/swflash.cab#version=7,0,19,0" height="160" hspace="20" vspace="20">
    <param name="movie" value="reklam/aksiyon_siteye_banner_DIT.swf">
     <param name="quality" value="high">
      <embed height="160" hspace="20" pluginspage="http://www.macromedia.com/go/getflashplayer" quality="high" src="/web/20090221051444oe_/http://aksiyon.com.tr/reklam/aksiyon_siteye_banner_DIT.swf" type="application/x-shockwave-flash" vspace="20"/>
     </param>
    </param>
   </object>
  </noscript>
  <!--- BANK ASYA REKLAMI ------>
  <font class="content">
   2003 yılındaki Amerikan işgalinin ardından ikinci yerel seçimler 31 Ocak’ta yapıldı Irak’ta. Yaklaşık 15 milyon kayıtlı seçmen, 18 vilayetin 14’ünde (Kerkük, Süleymaniye, Erbil ve Dohuk hariç tutuldu) vali ve vilayet yönetimlerini belirlemek üzere sandığa gitti. Seçimlerde 14 bin 431 aday yarıştı. Irak Yüksek Seçim Kurulu, seçime katılım oranını yüzde 51 olarak açıkladı (2005’te yüzde 58’di, ancak seçmen sayısı yaklaşık 14 milyondu).
   <br>
    <br>
     Açıklanan ilk resmî sonuçlar öngörülemeyen bir tablo oluşturdu Irak’ta. Başbakan Nuri el Maliki’nin desteklediği Hukuk Devleti Koalisyonu, Bağdat ve Basra’daki oyların büyük çoğunlunu almıştı. Koalisyona yakın kaynaklar, seçimlerin yapıldığı 14 vilayetin 10’unda Maliki’nin birinci sırada olduğunu ifade ediyordu. Maliki cephesini zorlayacağı tahmin edilen İran yanlısı güçlü Şii lider Abdülaziz el Hekim’in desteklediği Irak İslam Yüksek Konseyi, Şiilerin kalesi olarak bilinen Necef’te bile Maliki’nin gerisinde kaldı. Basra’da da oyların ancak yüzde 11,6’sını alabildi (Maliki Bağdat’ta yüzde 38, Basra’da da yüzde 37 oranında oy aldı). Sert söylemleriyle tanınan Şii Mukteda es–Sadr’ın desteklediği grup da varlık gösteremedi bu seçimlerde. En güçlü oldukları Bağdat’ta yüzde 9 oranında oy elde ettiler. Kürtlerin yoğun olarak yaşadığı kuzeyde de durum oldukça farklı önceki seçimlere göre. 2005’teki seçimi boykot eden Sünni Araplar, bu seçime ‘Hadba Koalisyonu’ ile katıldı ve Kürt gruplara açık ara fark attı. Resmî olmayan sonuçlara göre; El Hadba, kuzeydeki vilayetlerde (özellikle de Musul’da) Kürtlerin iki katı civarında oy aldı. Sünni Araplar ülkenin diğer bölgelerinde de aktiflerdi. Hatta yer yer Şii Maliki’nin koalisyonuna destek verdiler.
     <br/>
     <br/>
     Ekim 2008’de uzun tartışmalar sonucu çıkarılan seçim yasasına göre yapılan seçimlerin hileli geçtiğini iddia edenler oldu. Mukteda es–Sadr’a bağlı Şii din adamı Şeyh Muhanned el Musavi, milyonlarca dolar harcanan seçimlerde hile yapıldığını öne sürdü. Yaklaşık bir milyon Iraklının seçmen kütüklerinde kayıtları olmadığından ötürü oy kullanamadığını da iddia edenler oldu. Hükûmetin güvenlik gerekçesiyle bazı bölgelerdeki seçim çalışmalarına getirdiği kısıtlamalar da eleştirildi. Ancak Irak Bağımsız Seçim Yüksek Kurulu (IHEC) Başkanı Farac el Haydari, seçimlerin uluslararası standartlar çerçevesinde yapıldığını vurguluyor. Avrupa Birliği (AB), İslam Konferansı Teşkilatı (İKÖ) ve aralarında Türkiye’nin de bulunduğu toplam 25 ülkeden yaklaşık 700 uluslararası gözlemcinin seçimleri izlediğini belirten Haydari, bu gözlemcilerin, seçimlerin ‘nezih, bağımsız, düzgün yapıldığına dikkat çektiklerini’ aktarıyor. Zaten yeni seçim yasası, imza karşılığında kullanılan oylarla oy pusulasındaki oylar arasındaki farkın yüzde 5’i geçmesi durumunda seçimlerin iptal edilmesine imkân verdiği için öncekilerine göre yeni seçimin daha hilesiz geçtiğini söylemek mümkün.
     <br/>
     <br/>
     MALİKİ, NASIL AÇIK ARA KAZANDI?
     <br/>
     <br/>
     Peki, Irak’ta yeni bir dönemin açılmasına yol açan Nuri el Maliki bu başarısını neye borçlu? Şii Maliki, Sünni Arapların oylarını nasıl kazandı? İran yanlısı Şiileri nasıl böldü? Seçim kampanyasında Barack Obama gibi ‘değişime’ vurgu yaparak ‘siyasi haritayı’ değiştireceğini vadetmesi, Başbakan Nuri el Maliki’nin yıldızını parlattı; ama onu bu zafere taşıyan asıl önemli faktör, son dönemdeki başarılı güvenlik politikalarıydı. 2006’da her ay 3 bin Iraklının yaşamını yitirdiği Irak’ta şiddet olayları bugünlerde oldukça düştü. Şüphesiz bu gelişmeler halkın gözünden kaçmadı.
     <br/>
     <br/>
     Buna ek olarak Şii olmasına rağmen din üzerinden siyaset yapmaması, ‘ulusal birlik’ ve ‘üniter Irak’ vurgusu yapması da desteği artırdı. Federalleşmeye karşı duran Şii ve Sünnilerin oyunu bu yolla kazandı Maliki. Onun ‘merkezîleşme politikaları’ Irak’taki Şii partileri de böldü; Basra’da federal bir yapıyı isteyen ‘Irak İslam Yüksek Konseyi’ ile federal ayrışmaya karşı duran Bağdat merkezli Sadr grubu bir çatıda birleşemeyince Maliki’nin koalisyonu güç kazandı. Bazı Şii din adamlarının seçimlerden önce tarafsızlıklarını ilan etmesi de ona yaradı. Seçimlerden önce Irak Anayasası’nı ülkenin birlik ve bütünlüğünü sağlamak üzere değiştireceğini ilan etmesi, ABD’nin de desteğiyle El Kaide’ye karşı mücadele için Sünni Arap aşiretleriyle kurduğu bağlar (kurulan Sahva / İsnad  konseyleriyle birçoğuna silah dağıttı, yardımda bulundu) Maliki’ye güç kattı. Konjonktür de kampanyasını ‘yasa ve düzenin sağlanması’ temelinde yürüten Maliki’den yanaydı. Türkiye gibi Sünni bölge ülkeleri de Irak’ın üniter yapısının korunması için ona destek verdi.
     <br/>
     <br/>
     Siyaset, Ekonomi ve Toplum Araştırmaları Vakfı (SETA) Genel Koordinatörü Dr. İbrahim Kalın da Maliki’nin mezhebe dayalı ve etnik bir siyaset izlemediği için seçimlerde öne çıktığını söylüyor: “Maliki, seçimi, merkeze yaptığı vurgunun sonucunda kazandı. Ulusal Irak kimliğine vurgu yaptı; Şii, Sünni veya Kürtleri ötekileştirmedi. Bundan ötürü de etnik siyaseti aşıp geniş kitlelere ulaştı.” Dr. Kalın, Maliki’nin merkezî hükûmetin güçlendirilmesi ve tek Irak kimliği konusundaki açılımlarına Türkiye’den de destek geldiğini hatırlatıyor:  “Türkiye’nin Bağdat’ın güçlendirilmesi ve Irak’ın bütünlüğü yönündeki net tavrı ve desteği, ABD ile diğer Sünni ülkeleri de cesaretlendirdi ve Maliki’ye destek sağlandı. Bu destek onu İran’a mahkûm olmaktan kurtardı. Bu büyük başarıda Türkiye’nin önemli rolü var.”
     <br/>
     <br/>
     İBRE ‘ÜNİTER SÜNNİ IRAK’A KAYIYOR
     <br/>
     <br/>
     Bu noktada akla gelen soru şu: Başbakan Maliki’nin başarısı nasıl okunmalı? Öngörülemeyen bu tablo, aslında Irak’ta yeni bir dönemin sinyallerini veriyor. Seçimlerin ardından “Elbette siyasi haritada değişiklikler oldu. Çünkü halk bu değişiklikleri görmek için oy verdi.” diyen Maliki, 2009’daki genel seçimleri işaret edip Irak’ın yeniden üniter bir devlete doğru değişiminin süreceğini vurguladı. Ulusal birliği ve merkezî hükûmeti güçlendirmeye çalışan Başbakan Nuri El Maliki, Şii olmasına rağmen İran’a mesafeli durup ABD-İran dengesini kurmayı başardı. Sünni Arapları yeniden politik alana çekerek hem şiddet olaylarını azaltan hem de Kürtlere karşı yeni bir denge oluşturan Maliki, merkezden federalleşmeyle kopmayı hedefleyen Basra’daki Şiiler ile kuzeydeki Kürtleri yeniden başkent Bağdat’a bağlama yönünde önemli bir adım attı. Çünkü yerel seçimlerde İran yanlısı Şiiler ile Kürtler eski yerel nüfuzlarını kaybetti. Yerel seçim bundan dolayı içte ve dışta “merkeziyetçilerin” başarısı olarak okundu.
     <br/>
     <br/>
     Dr. İbrahim Kalın, yerel seçimleri merkezcilerin gevşek federalistlere karşı başarısı olarak görüyor. Iraklıların oylarıyla ülke siyasetinin Bağdat’tan belirlenmesini istediğini belirttiğini aktarıyor: “Erbil ya da Basra’nın kendi başına siyaset yapmasına Iraklıların birçoğu bu seçimlerde de karşı çıktı. İkinci olarak, etnik ve mezhebe dayalı bölünmenin zannedildiği kadar derin olmadığı görüldü. Şimdi bunu fırsata dönüştürüp etnik ve mezhebe bağlı şiddetin önüne geçmek lazım. Genel seçimlerde de böyle bir tablo çıkarsa Irak’ın normalleşmeye başladığı düşünülebilir. Merkezin güçlenmesi Ankara’nın da elini kuvvetlendiriyor diğer taraftan. Çünkü Erbil’le daha rahat görüşebilecek. Bir ileri adım ise Irak ile sanki aramızda sınır yokmuş gibi yakınlaşmamız olacak. Bu da Irak’ın ulusal kimliğinin güçlü olmasına bağlı. Şimdi Irak bu noktaya doğru yol alıyor.”
     <br/>
     <br/>
     IRAKLI KÜRTLER RAHATSIZ!
     <br/>
     <br/>
     Şüphesiz seçim sonuçları en çok Kuzey’deki bölgesel yönetimi rahatsız etti. Çünkü 2005’te çatışma ve boykot altında yapılan seçimlerde ABD ve anayasadan aldıkları güçle ‘orantısız’ bir yerel nüfuza kavuşan Kürtler bu kez kaybeden taraftı. Musul, Diyala ve Ninova’da seçimi Sünni Arap koalisyon önde bitirdi. Bölgesel yönetim, gidişattan duyduğu endişeyi pek de gizleyemedi. Geçen hafta dünya ajanslarına konuşan Irak Bölgesel Yönetimi Başkanı Necirvan Barzani, Kerkük’e yaklaşan Irak ordusunun 12. tümenine işaretle ‘Bağdat’ın Kerkük’ü ele geçirmeye çalıştığını’ ifade ederek Kürtlerin telaşını ortaya koydu. Seçimlerde hak iddia ettikleri vilayetleri kaybeden yönetim, vilayetlerdeki peşmerge güçlerini geri çekme taraftarı da değil. Ancak yerel yönetimleri kaybettikleri de ortada.
     <br/>
     <br/>
     Gerilimin aslında bölgenin zengin petrol yataklarının paylaşımı üzerinde yaşandığı göz önüne getirildiğinde, iktidar mücadelesinin kısa zamanda dinmesini beklemek pek mümkün görülmüyor. Kaynaklar Bağdat-Erbil hattındaki gerçek krizin, bu yıl içinde yapılacak Kerkük, Erbil, Dohuk ve Süleymaniye’deki seçimlerin ardından patlak vereceğine, Bağdat-Erbil hattında tansiyonun daha da yükseleceğine vurgu yapıyor. Bölgesel yönetim, Anayasa’da olmamasına rağmen ‘fiilî’ olarak özellikle sınır güvenliği, sınır vergisi ve petrol anlaşmaları gibi konularda ferdî davranıyor, bu da Basra’daki Şiilerin federeleşme arzusunu artırıyordu. SETA Koordinatörü Dr. Kalın da Kürtlerin arzularından kolayca vazgeçmeyeceğini düşünüyor: “Maliki’nin önünde ciddi zorluklar var. Mesela, Kürtler anayasanın değiştirilmesi ile petrol paylaşımının yeniden düzenlenmesine karşı çıkacak. Çünkü mevcut hâl onların avantajına. İleriki dönemde bir Barzani-Maliki çatışmasının yaşanabileceğini öngörüyorum.”
     <br/>
     <br/>
     Son tahlilde yerel seçimler yakın geleceğe ışık tutması açısından da önemliydi. Bir bakıma da 2009 sonunda yapılması planlanan parlamento seçimlerinin provası niteliğindeydi. Buradan hareketle ileriki yıllarda Irak’ta ayrışmadan daha çok birleşmenin konuşulacağını düşünmek mümkün. Diğer yandan Irak Anayasası’ndaki ‘petrol gelirlerinin paylaşımı ve federalleşme’ çelişkilerine çözüm bulacağını ifade eden Başbakan Maliki’nin kuzey ve güneydeki ayrılıkçı çıkışlara pirim vermeyeceği de ortada. Yerel seçimler işaret ediyor ki Bağdat yönetimi özellikle Kuzey Irak’ta ‘de facto’ durumunu ortadan kaldırmaya hazırlanıyor. Yerel seçimlerle güven tazeleyen, başta Ankara olmak üzere bölgedeki ülkelerin desteğini alan Maliki karşısında Kürt yönetiminin pek bir şansının bulunmadığı görülüyor.
     <br/>
     <br/>
     <br/>
     <br/>
     Prof. Dr. Gökhan Çetinsaya*
     <br/>
     <br/>
     <br/>
     "YEREL SEÇİMLERDE MALİKİ’NİN ÖNE ÇIKMASI TÜRKİYE AÇISINDAN DA OLUMLU"
     <br/>
     <br/>
     <br/>
     <br/>
     2003 sonrasındaki ve 2006’daki tablo bugünkünden çok farklıydı; yeni bir anayasa yazılmaya çalışılıyordu, hükûmet kurulamamıştı, Sünniler ortada yoktu, muazzam bir şiddet sarmalı mevcuttu. Aradan geçen zamanda yaşananlar hem ABD’nin hem de Iraklıların politikalarını değiştirdi, yeni sentezler oluştu. Mesela, bütün Şiilerin ortak hareket etmesi düşünülürdü ama Nuri Maliki, El Hekim ve Es–Sadr grupları bugün ayrışmış durumda. El Hekim İran’a yaklaştı, diğerleri Irak’a ağırlık verdi. Yine iç gelişmeler, anayasa, petrolün paylaşımı ve Kerkük krizlerinde de Şiiler ile Sünniler bir noktada birleşti. Yerel seçim Irak’ta oluşan iki grubu bir kez daha ortaya çıkarıyor. Bunlardan biri merkezî hükûmete vurgu yapıyor ki Türkiye de bunu destekliyor. Diğerleri ise (Mesut Barzani ve El Hekim) federal bir ayrışmadan yana. Bu ayrışma ABD işgali sonrasında oluştu. Ancak seçimler Irak halkının ağırlıklı olarak merkezi güçlendirmeye çalışan Maliki’ye destek verdiğini ortaya koyuyor. Bu durum Kerkük’ün Kürt federe bölgesine bırakılamayacağının da sinyalini veriyor aslında. Mahalli seçimleri ertelenen Kürt bölgesindeki gerçek tablo ise daha sonra netleşecek. Diğer taraftan Maliki’nin öne çıkması Türkiye açısından da olumlu. Maliki döneminde Türkiye–Irak hattında iyi gelişmeler yaşandı. Başbakan Tayyip Erdoğan’ın Bağdat ziyareti ve imzalanan anlaşmalar önemliydi. Ve giderek olumlu sinyaller artıyor Türkiye’ye yönelik. Bunda Maliki’nin de büyük katkısı var. Terör örgütü PKK’ya karşı işbirliği, Kerkük’ün ve Türkmenlerin statüsü, Sünnilerin siyasi sisteme dâhil edilmesi ve merkezî hükûmeti güçlendirme yolundaki çabalar Türkiye’nin de istediği olumlu gelişmeler. Irak’ın geleceğini biraz da ABD Başkanı Obama’nın tutumu belirleyecek. Gözümüzün önünde yeni bir Irak şekilleniyor; bu kesinlikle eski Irak olmayacak ve bunun hiç şüphesiz Irak’ın komşularına ve geniş Ortadoğu bölgesinin tümüne olumlu ve olumsuz yansımaları olacaktır.
     <br/>
     <br/>
     <br/>
     <br/>
     *İstanbul Şehir Üniversitesi Rektörü, Ortadoğu Uzmanı
     <br/>
     <br/>
     <br/>
     <br/>
     PKK, KUZEY’DE SİYASETE HAZIRLANIYOR
     <br/>
     <br/>
     Terör örgütü PKK’nın Kuzey Irak’taki siyasi uzantısı olarak bilinen Kürdistan Demokratik Çözüm Partisi (PÇDK)’nin, bu yıl içinde Kerkük, Erbil, Dohuk ve Süleymaniye’de yapılacak yerel seçime katılma kararı aldığı öğrenildi. Merkezî Bağdat hükûmeti ile Erbil’deki bölgesel Kürt yönetimi tarafından daha önce siyasi yasak getirilen ve büroları kapatılan PÇDK’nin, seçime katılmak için farklı girişimlerde bulunabileceği ifade ediliyor. PÇDK hakkında nihai kararı verecek olan Kürt yönetimi, henüz bu konuda bir açıklamada bulunmadı. PÇDK’nin başkent Bağdat ve Kuzey Irak’taki büroları, Ankara’nın girişimiyle kapatılmıştı.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=32402), [web.archive.org (arşiv bağlantısı)](http://web.archive.org/web/20090221051444/http://aksiyon.com.tr:80/detay.php?id=32402)
