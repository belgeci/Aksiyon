# Vize sanal kazanç gerçek!

*Mesut Çevikalp 2013.08.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   E-Vize uygulamasını başlatan Dışişleri Bakanlığı, 120 günde 300 bin yabancıya vize verdi. Tek girişle 30 güne kadar ikamet hakkı tanıyan e-Vize’nin turizm ile dış ticareti yüzde 6 oranında artırması öngörülüyor.
  </font>
 </div>
 <div id="newsText">
  <font class="detail-text">
   <p>
    <strong>
     ABD’li C.O:
    </strong>
    “Sistem muhteşem, hızlı ve etkili. Gerçekten sizi takdir ediyorum. Sistem sayesinde vizemi online olarak alıp havalimanındaki zaman kaybını önlemiş olacağım.”
   </p>
   <p>
    <strong>
     Hindistanlı K.B:
    </strong>
    “Mükemmel bir hizmet. Bu kadar kolay vize alabilmenin heyecanını yaşıyorum. Umarım diğer ülkeler de benzer sistemleri uygulamaya koyar.”
   </p>
   <p>
    <strong>
     Nijeryalı B.A:
    </strong>
    “Çok etkileyici! Şimdiye kadar kullandığım en dost vize alma sistemi.”
   </p>
   <p>
    Dışişleri Bakanlığı’nın dört ay önce başlattığı ‘Elektronik Vize’ (e-Vize) uygulamasına dair geri dönüş mesajlarından birkaçı bunlar…
   </p>
   <p>
    Dünyanın dört bir tarafından 14 binden fazla mesaj ulaşmış Hariciye’ye. Yüzde 80’i bu minvalde olumlu. Yabancılar için Türk konsolosluklarına uğramadan, online ortamda, ortalama 2 dakikada vize alabilmek haliyle büyük kolaylık. 17 Nisan’dan bugüne Türkiye’ye gelmek isteyen 300 bin yabancı e-Vize’lerini  www.evisa.gov.tr adresi üzerinden aldı. 7/24 aralıksız çalışan site vize maliyetini de ciddi oranda düşürmüş. E-Vize bedeli ülkeden ülkeye farklılık gösterse de ortalama 20 dolar civarında. Hariciye online vize uygulamasıyla üçüncü ülkelerde yabancılar üzerinden para kazanan aracı firmaları da devreden çıkarıyor.
   </p>
   <p>
    Hâlihazırda 97 ülke vatandaşı e-Vize uygulamasından yararlanabiliyor. Ancak Bakanlık bu sayıyı artırma gayretinde. Herhangi bir ön şart yok. Ancak Afrika gibi bazı riskli bölgelerden gelen taleplere ‘Türk Hava Yolları (THY) ile seyahat etme’, ‘pasaportunda Schengen vizesi bulunması’ gibi bazı küçük şartlar getiriliyor. Bakanlık, nisan ayından bu yana Türkiye’ye girişte 10 binlerce e-Vize’nin kullanıldığını, herhangi bir güvenlik sorunu yaşanmadığını vurguluyor. Çünkü online form anında Emniyet Genel Müdürlüğü bilişim altyapısında güvenlik kontrolünden geçiriliyor. Riskli başvuru sahiplerine e-Vize verilmiyor, bunlar en yakın Türk Konsolosluğuna yönlendiriliyor. Keza kredi veya banka kartı üzerinden tahsil edilen bandrol-harç bedeli site üzerinden doğrudan Maliye Bakanlığı’na aktarılıyor. Dolayısıyla Dışişleri e-Vize sürecini Emniyet Genel Müdürlüğü ve Maliye Bakanlığı ile birlikte yürütüyor.
   </p>
   <p>
    <strong>
     58 saniyede vize alan var!
    </strong>
   </p>
   <p>
    Türkiye e-Vize’ye geçen ilk ülke değil. Öncesinde Singapur, Bahreyn, Kamboçya kullandı bu yöntemi. Ancak hâlihazırda Türkiye gerek kapsam (97 ülke) gerekse hız (online işlemi 58 saniyede tamamlayıp vizesini alan var) bakımından e-Vize’yi etkili kullanan tek ülke. Diğer ülkeler elektronik de olsa vizeyi 2-3 günden önce veremiyor. Hâlbuki Türkiye artık Ekvator Gine’sinden yapılan e-Vize başvurusunu dakikalar içeresinde sonuçlandırıp başvuru sahibine aynı gün Türkiye’ye gelebilme imkânı sunuyor.
   </p>
   <p>
    <img alt="" height="301" src="http://web.archive.org/web/20140408120431im_/http://medya.aksiyon.com.tr/aksiyon/2013/08/12/mesut-evize-1.jpg">
     E-Vize’nin detayları ve çalışma prensiplerini projenin ‘fikir babası’ Dışişleri Bakan Yardımcısı Naci Koru ile konuştuk. Büyükelçi Koru, Hariciye’yi siber âleme taşıyan ekibin ‘dijital beyni’. Birkaç yıl önce uygulamaya geçen çipli pasaport, 7/24 çağrı merkezi, sanal tanıtım uygulamaları ile e-yazışma sistemi projelerinde ciddi katkıları var. Koru,  Hariciye’nin siber âlemde derinleşen varlığının reel sahadaki kapasitesini, etkisini artırdığını vurguluyor: “Küçük bir adım ve cüzi bir maliyetle hayata geçirdiğimiz e-Vize uygulamasıyla, elçiliğimizin olmadığı ülkelerde Türkiye’nin temsil edilmesine ve büyükelçimizin bulunmadığı uzak coğrafyalarda yaşayanların vize almasına imkan tanınıyor. Türkiye açısından  e-Vize uygulaması devrim mahiyetinde. Şu anda bu çapta vize uygulaması başka bir ülkede yok. Her gün ortalama 6 bin e-Vize veriyoruz. ”
    </img>
   </p>
   <p>
    Koru, projeye 2012 sonunda başladıklarını, 6 ay gibi kısa zamanda altyapıyı Bakanlık bilişim kadrosuyla geliştirip test aşamasına geçtiklerini aktarıyor: “Sistemin altyapısını kendi IT birimimiz geliştirdi. Sistemin güvenlik sorgusunu Emniyet, verilen bandrol-harcın online tahsilatını Maliye yürütüyor. Sisteme 97 ülkenin her biri için ayrı dijital veriler girildi. Verilen e-Vize üzerine eklenen kozmik şifreli barkodun taklit edilmesi mümkün değil. Ziyaretçiler kara ve hava sınır kapılarında bu barkodu okutarak giriyor Türkiye’ye.”
   </p>
   <p>
    Bakanlık şimdilik e-Vize’yi Türkiye’ye turistik veya ticari amaçlarla seyahat edeceklere veriyor. Ancak öğrenim taleplerini ve ticari talepleri de aynı sistemle karşılamanın altyapısını oluşturuyor. Hatta sınır ötesinde yabancı öğrencilere verilen eğitim burslarını aynı sistem üzerinden dağıtmaya hazırlanıyor. Site Hariciye’nin sınır ötesindeki kulağı niteliğinde. Her gün yüzlerce yabancı, aralıksız çalışan site üzerinden görüş, soru ve taleplerini iletiyor Dışişleri’ne. Bugüne kadar 14 binden fazla mesaj ulaşmış. Başvuruların her birine geri dönülmüş. Öneriler çerçevesinde sitede düzenlemeler yapılmış.
   </p>
   <p>
    <img alt="" height="178" src="http://web.archive.org/web/20140408120431im_/http://medya.aksiyon.com.tr/aksiyon/2013/08/12/vize.jpg"/>
   </p>
   <p>
    <strong>
     4 ayda 5 milyon dolar getirdi
    </strong>
   </p>
   <p>
    E-Vize’nin eski vize sistemine göre avantajı ne? En başta iki tarafın da maliyetlerini düşürüyor. Ziyaretçi, vizesini daha ucuza alıyor, Dışişleri daha az mesai-insan gücü harcıyor. Kâğıt israfını önleyip bürokratik yavaşlığı gideriyor. Türkiye, hızlanan, kolaylaşan vize süreciyle yurtdışından daha fazla ziyaretçi çekmeye başladı. Dolayısıyla bandrol-harç -turizm ve dış ticaret gelirlerini artırıyor. 4 ayda sadece bandrol-harçtan yaklaşık 5 milyon dolar gelir elde edildi. Maliye Bakanlığı da turizm gelirinin yüzde 6 oranında artacağını öngörüyor. Buna ticari, diplomatik kazanımlar eklendiğinde e-Vize’nin hayli kârlı olduğu görülüyor.
   </p>
   <p>
    Türkiye turizm sektöründe dünya altıncısı. Mal ihracatından sonra en büyük geliri turizm kaleminden elde ediyor. Türkiye’ye geçen yıl 30 milyon yabancı geldi. Yaklaşık 10 milyonu ülkeye hava-kara sınır kapılarından bandrol alarak girdi. Saatlerce kuyrukta bekleyerek… E-Vize kolaylığı ile birlikte Türkiye’ye seyahatin artması bekleniyor.
   </p>
   <p>
    Bakan Yardımcısı Koru, e-Vize’nin temsilciliklerimizi de ciddi oranda rahatlatacağını anlatıyor: “Uygulamadan önce sınır ötesindeki konsolos ve büyükelçiliklerimizin önlerinde her gün vize kuyrukları oluşuyordu. Oralarda onlarca memurumuz sırf bu iş için mesai harcıyordu. Yazışmalar, tahsilat, süreç takibi ciddi bir mesai oluşturuyordu. E-Vize işte bütün bu mesaiyi, emek gücünü ortadan kaldırıyor. Boşa çıkan memurlarımızı kültür, ticaret, tanıtım gibi daha elzem konulara yönlendiriyoruz. Yani daha asli görevlerine sevk ediyoruz.”
   </p>
   <p>
    <strong>
     THY ofisleri e-Vize verecek
    </strong>
   </p>
   <p>
    Türkiye geçen yıl yaklaşık 12 milyon yabancıya vize verdi. Bu yıl en az 7,5 milyonunun e-Vize alması öngörülüyor. Ankara, 1-2 ay zarfında da sınırdan vize verme uygulamasını tamamen kaldırmayı düşünüyor. Sınırda herhangi bir mağduriyetin yaşanmaması için de yurtdışındaki THY ofislerine online vize veren kiosklar yerleştirmeyi, pasaport üzerinden kolayca vize vermeyi hedefliyor. Bakanlık THY ile kiosklarla ilgili ön çalışmaları tamamlamış.
   </p>
   <p>
    Peki, e-Vize ne kadar güvenli? Tüm altyapısı Bakanlık ve TÜBİTAK birimlerince geliştirilen sistem sıkı güvenlik bariyerleriyle korunuyor. Büyükelçi Koru bugüne kadar herhangi bir sıkıntı yaşanmadığını vurguluyor. Dahası bazı yabancı sefirlerin sistemi kendi ülkelerine kurmak için teknik destek talep ettiğini belirtiyor. Gelişen dünyada endişeyle yol alınamayacağını aktarıyor: “Türkiye’ye dönük ciddi bir ilgi artışı var, turistler, iş adamları ülkemize gelmek istiyor. Her geçen gün artan vize taleplerini eski usulle karşılamamız hem güç hem de maliyetli olacaktı. Bu açıdan e-Vize elimizi güçlendirecek. Mesela dün 6 bin 500 kişiye vize verdik. Bunu hangi elçilik bir günde yapabilirdi?”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36253-173-vize-sanal-kazanc-gercek.html), [web.archive.org (arşiv bağlantısı)](http://web.archive.org/web/20140408120431/http://www.aksiyon.com.tr:80/aksiyon/haber-36253-173-vize-sanal-kazanc-gercek.html)
