# İsrail gerilim politikasının son halkası: El Halil

*Mesut Çevikalp 2010.03.15*

<div class="pNewsDetailMainContent ctx_content" itemprop="articleBody">
 İsrail’in ‘Ulusal Miras Listesi’ni genişletmesinin sonrasında oluşan gerilimi E. Büyükelçi Ercan Özer ile konuştuk. Kudüs’te 5 yıl görev yapan Dr. Özer, Şanlıurfa ile El Halil arasındaki kutsallık bağının El Halil’i Türkler için de özel kıldığını düşünüyor.
 <p class="MsoNormal">
  El Halil şehri ismini ev sahipliği yaptığı Hazreti İbrahim Halilullah’tan alıyor. Şehrin İbranice ismi Hebron da zaten, ‘Dostun Evi’ demek. Ama şehir yıllardır dostluğu, İbrahimî hoşgörüyü unutmuş. Yine bir İbrahim şehri olan Şanlıurfa’daki barış ortamı El Halil’de neden yok? Sebep, Urfa’da yaşayanların “Bu şehir hepimizin” derken, El Halil’i işgal edenlerin “Bu şehir benim ulusal mirasım!” demesi olabilir mi? İsrail, 21 Şubat 2010’da El Halil’deki Halilurrahman Camii ve altındaki Atababalar Mağarası’nı ulusal mirasının parçası ilan etti. 16 yıl önce de, yine bir şubat günü Baruch Goldstein adındaki bir fanatik Yahudi o zaman tamamı Müslümanların elinde olan camiye girmiş ve sabah namazını kılan ellinin üzerinde insanı katletmişti... Şimdi Halilurrahman Camii de El Halil şehri de ikiye bölündü. Yarısı Yahudilerin ibadetine açılan caminin kontrolü tamamen Yahudilere verildi. Caminin ulusal miras listesine alınması tümden Yahudileştirme politikasının uzantısı gibi gözüküyor. Konuyu Filistin’de beş yıl görev yapmış emekli Büyükelçi Ercan Özer ile konuştuk. Türkiye’nin bölgede görev yapmış en kıdemli diplomatı olan Özer, El Halil’in önemini, bu şehirde görev yapan Türk gözlemci misyonunu, Türkiye’nin Filistin Davası’na yaklaşımını ve Filistin’deki Türk Şehitliği projesini anlattı…
 </p>
 <p class="MsoNormal">
  -Filistin’de görev yapan en kıdemli Türk diplomatsınız. El Halil’in genelde Müslümanlar, özelde Türkler için önemi nedir?
 </p>
 <p class="MsoNormal">
  Geçmişi milattan önce (MÖ) 2000’li yıllara kadar uzanan El Halil, Kudüs’ten sonra Filistin’in ikinci kutsal kenti. İbrahim Camii Museviler için yeryüzünün ikinci, Müslümanlar içinse dördüncü kutsal mekânı olarak kabul görüyor. “Tanrı’nın dostu” anlamıyla El Halil’in Türkiye için dinî olduğu kadar tarihî önemi de bulunuyor. Hz. İbrahim’in yaşamı Şanlıurfa’dan El Halil’e uzanan kutsal bir bağın olduğunu gösterir. Müslüman ve Musevilerin ortak peygamberi Hz. İbrahim, ‘Peygamberler Şehri’ Şanlıurfa’da doğmuş ve yaşamış, MÖ 1900 yıllarında da Filistin’e göçmüş ve son durağı El Halil şehri olmuş. Mezarı da El Halil Camii’nin altında. Hz. İbrahim’in yanı sıra oğulları İshak ve Yakup ve eşleri yatıyor bu mekânda. Peygamberimiz Hz. Muhammed’in de Mekke’den Kudüs’e yapmış olduğu gece yolculuğu sırasında bu kutsal mekânı ziyaret ettiğine inanılıyor. Filistin’de göreve başladığımda misyonumuzdaki çalışanlarımla birlikte ilk ziyaret ettiğim yerlerden biri bu camiydi. El Halil’e verdiğimiz önem 6 Ekim 2007’de Şanlıurfa ile El Halil arasında kardeş şehir ilişkisinin El Halil Belediye Meclisi’nde onaylanmasıyla da perçinlenmiştir.
 </p>
 <p class="MsoNormal">
  -Yahudiler El Halil ile Halilurrahman Camii’ne yönelik faaliyetlerine ne zaman başladı?
 </p>
 <p class="MsoNormal">
  Bu cami 1967’den bu yana hemen hemen her yıl silahlı ya da silahsız çeşitli taciz, korkutma ve şiddet eylemlerine maruz kalmış. Ancak Yahudi yerleşimci Baruch Goldstein’in 25 Şubat 1994’te gerçekleştirdiği saldırı bir dönüm noktası oluşturmuş. Burada dikkat çekilmesi gereken iki konu var: Biri Yahudi yerleşimciler ve onların İsrail makamlarının denetimi dışına çıkan eylemleri, diğeri tarihî miras mülkiyeti iddiaları. Hâlen bölünmüş ve girişleri farklı bir ‘cami-sinagog’ yapısıyla İbrahim Camii bunun yaşayan bir örneği. Filistinliler ile İsrail arasındaki anlaşmazlığın başlıca sebeplerini oluşturan sınırlar, sular, göçmenler, yerleşimler vb. sorunlara görüşmeler yoluyla çözüm bulunabilirse de asıl düğüm noktası Kudüs ve civarındaki kutsal yerler. Eğer taraflar arasında büyük çaplı bir çatışma çıkacaksa bunun çekirdeği yine Kudüs ve kutsal yerler olacak.
 </p>
 <p class="MsoNormal">
  -Cami ile türbenin ‘Miras Listesi’ne eklenmesini nasıl yorumluyorsunuz?
 </p>
 <p class="MsoNormal">
  Bu kararı, münferit bir provokasyon olarak tanımlamadan öte uzun dönemli bir politikanın uygulama yöntemlerinden biri olarak görmek daha doğru olur. Doğal olarak Müslümanların kutsal yerlerine yönelik girişimler tahrik niteliği taşımakta ve tepkiye yol açmakta. Bu tepkinin ölçüsü de değişebiliyor. Ariel Şaron’un 28 Eylül 2000’de yanında silahlı askerlerle Kudüs’te Harem-i Şerif’e girişi nasıl İkinci İntifada’ya sebep olmuşsa, aşırı sağcı ve dinci Yahudilerin sık sık buraya dönük eylemleri de Filistinlileri harekete geçiriyor. ‘Üçüncü İntifada’ çağrılarının yapıldığı dönemde bu tür eylemlerin oluşturabileceği karşı tepkiler iyi değerlendirilmeli. Daha önce de aşırı sağcı Yahudilerin Harem-i Şerif’e yönelik bir girişiminde oraya giren tek diplomat bendim. Beş bine yakın Filistinli kadın Mescid-i Aksa’nın etrafında oturmuş, “Buraya ölmeye geldik!” diye tepkilerini ortaya koyuyordu. Şimdi Kudüs Müftüsü olan o zamanki Mescidi Aksa İmamı Şeyh Muhammed Hüseyni’nin çevirisiyle avlu duvarında megafonla onlara hitap etmiş ve Filistin davası için ölmeleri değil yaşamaları gerektiğini vurgulayarak, yatıştırıcı bir konuşma yapmıştım. Bu örneğe atıfta bulunmamın sebebi Filistin halkının da baskılar karşısında şiddete yönelebilecek tepkiler verebileceğine işaret etmektir.
 </p>
 <p class="MsoNormal">
  -Buna benzer bir gerilim 2007’de İsrail’in Mağribi Kapısı’nda giriştiği kazılar sırasında yaşanmıştı. Siz, durumu yerinde incelemek için Kudüs’e giden ‘Türk Teknik Heyeti’ne başkanlık etmiştiniz. Heyetin hazırladığı rapor sonucu kazılar durdu. O günlerde neler yaşandı?
 </p>
 <p class="MsoNormal">
  Son gelişme ile 2007’deki kazı krizi arasında doğrudan bir ilişki kurulamazsa da genel çerçevede İsrail’in Filistinlilerin tarihî mirasları üzerindeki haklarını aşındırmaya yönelik politikalarının ileri adımlarından biri olarak görülebilir. Mağribi (Faslılar) Kapısı’nda İsrailli makamların yürüttükleri kazılarla ilgili olarak Türk Heyeti’nin yaptığı çalışma ve sonucunu oluşturan teknik rapor insanlık tarihi kadar eski Orta Doğu bölgesinde ve Kudüs’te diyaloğa, barışa, huzur ve güvene katkıda bulunması amacına yöneliktir. Sonuçları daha önce bu konuda yayımlanan UNESCO Teknik Heyeti Raporu’nun arkeolojik kazıların durdurulması yönündeki çağrısıyla aynı doğrultudadır. Türk Heyeti’nin raporunda, konunun dinî ve kültürel açıdan farklı toplulukları ilgilendirmesi, tarihî kalıntılar yönünden evrensel değerler taşıması nedeniyle ilgili tüm tarafların görüşleri alınarak, danışma ve iletişim sağlanmasının önemine değinilmişti.
  <span>
  </span>
 </p>
 <p class="MsoNormal">
  -Türkiye, El Halil’de de böyle bir görev üstlenebilir mi?
 </p>
 <p class="MsoNormal">
  Türkiye bu tür girişimleri onaylamadığını pek tabii ortaya koymalı ve itirazını seslendirmeli. Bunun için bir Türk heyetinin gönderilmesi yerine, konunun uluslararası boyutta ve örgütlerde ele alınması, İslam Konferansı Örgütü (İKÖ) ile birlikte bağlayıcı ve uygulanabilir kararlar alınmasını sağlamak amaca daha çok hizmet edebilir.
 </p>
 <p class="MsoNormal">
  -Bölgede tansiyonu düşürmek için konuşlandırılmış bir uluslararası gözlemci grubu var zaten. Bu grup hâlen aktif değil mi?
 </p>
 <p class="MsoNormal">
  Uluslararası Geçici Mevcudiyet (TIPH/ Temporary International Presence in Hebron) adı verilen bu misyonun görev yeri El Halil. Birinci aşamada üç ülkeden ve 160 görevliden oluşan ilk TIPH misyonu 8 Nisan 1994’te göreve başlamış. 4 ay sonra misyonun uzatılması için taraflar anlaşmış ve 12 Mayıs 1996’da Norveçliler de TIPH misyonuna dâhil olmuş. Son aşamada 1 Şubat 1997 itibariyle TIPH üye ülkeleri altıya çıkmış. Bunlar Norveç koordinatörlüğünde, İsveç, Danimarka, İtalya, İsviçre ve Türkiye. Bu tarihten günümüze kadar geçen zaman dikkate alınırsa, geçici olarak kurulmuş olan misyonun neredeyse kalıcı bir nitelik kazandığı söylenebilir. Hâlen 66
  <span>
  </span>
  kişilik bu grup içinde Türkiye’nin 7 temsilcisi bulunuyor. Başlangıçta Türk üyeler Türk Silahlı Kuvvetleri mensuplarından seçiliyordu. Bugün bunlar yerini Emniyet güçlerinden atanan görevlilere bıraktı.
 </p>
 <p class="MsoNormal">
  -TIPH şimdikine benzer gerilimlerde yatıştırıcı rol oynayabilir mi?
 </p>
 <p class="MsoNormal">
  TIPH’ın etkisi, yetkisi ölçüsünde olduğundan çok sınırlı. Zira görevi, El Halil’de Filistinlilerin hayatlarını güven içinde sürdürmesi için gözlemcilik yapıp mevcut durumu rapor etmekten ibaret. Olaylara müdahale edemiyor. Dahası, TIPH bir normal zaman misyonu. Gergin zamanlarda etkisi olmuyor. Filistin yönetiminin TIPH’den beklentisi verebildiğinden daha fazla; İsrail ise mevcut yetkilerini bile kısıtlamak istiyor. Taraflar bir tür ‘ehven-i şer’ olarak katlanıyorlar TIPH’e.
 </p>
 <p class="MsoNormal">
  -El Halil’de yaşayan Türkler bu tür gerilimlerden nasıl etkileniyor?
 </p>
 <p class="MsoNormal">
  Türkler, yerleşimcilerin tacizlerinden Filistinliler kadar olmasa da olumsuz etkileniyor. Kurulmasına katkıda bulunduğumuz Türk-Filistin dayanışma dernekleri aracılığıyla bu olumsuz etkiyi gözlemleyebiliyoruz. Gazze’de olduğu gibi gerek duyulduğunda hem bireysel hem de toplu olarak tahliye planları ve tedavi altyapısı hazırlıklarımız var Türkler için.
 </p>
 <p class="MsoNormal">
  -Tarihî bağlar nedeniyle Türkiye’nin bölgede bir ağırlığı var. Kudüs’teki diplomatik misyonun Filistinliler için önemi nedir?
 </p>
 <p class="MsoNormal">
  Kudüs’teki temsilciliğimiz en eski diplomatik misyonlarımızdan biridir. 1925’ten bu yana faal durumda. 24 Haziran 1925’ten bu yana benimle birlikte 27 misyon şefi görev yaptı Kudüs’te. Bunlardan biri de 1967’de İsrail’in Filistin’i işgali sırasında İsrail bayrağının Harem-i Şerif’e dikilmesine engel olan Ali Refik İleri’dir. Bu cesaret örneği Türkiye’ye yönelik sevgi ve saygıyı yansıtan bir vaka olarak hâlâ anlatılır Filistin’de. Kudüs’teki Türk misyonu aynı zamanda tek Müslüman ülke temsilciliğidir. Bu bakımdan maddi ve manevi önemi büyük.
 </p>
 <p class="MsoNormal">
  -Daha önce Amman’da büyükelçilik yaptınız. Türkiye’nin Kudüs’te bir başkonsolosluğu olduğu hâlde oraya neden büyükelçi tayin ediyor? Kudüs’ü Ankara için diğer başkonsolosluklardan ayıran nedir?
 </p>
 <p class="MsoNormal">
  Kudüs’ten önce Ürdün’de ve ondan önce de Birleşik Arap Emirlikleri’nde büyükelçilik yaptım. Ürdün’deki büyükelçiliğimin ardından bir yıl Orta Doğu Özel Temsilcisi olarak görevlendirildim. Ardından ilk Türk büyükelçisi olarak Filistin’e atandım. Kudüs’te yalnızca 10 diplomatik temsilcilik bulunuyor (Amerika, İngiltere, Fransa, İtalya, İspanya, Belçika, İsveç, Yunanistan, Vatikan ve Türkiye başkonsoloslukları). Diğer ülkelerin Filistin Ulusal Yönetimi nezdinde diplomatik misyonları temsilcilik ofisi sıfatıyla Ramallah’ta. Kudüs’teki 10 diplomatik misyon 1947 tarihli 181 Sayılı Birleşmiş Milletler kararı uyarınca ‘Başkonsolosluk’ adını taşımakla birlikte Türk Başkonsolosluğu her yönüyle bir büyükelçilik gibi çalışmaktadır. Herhangi bir büyükelçiliğe değil, doğrudan Dışişleri Bakanlığı’na bağlı müstakil bir misyon olarak görev yapmaktadır. Filistin’de bağımsız bir devletin kurulması durumunda da büyükelçiliğe dönüştürülecektir. Benim bu misyona ilk büyükelçi olarak atanmam ise Türkiye’nin Orta Doğu’ya yönelik daha aktif bir dış politika izlemeye, bölgede Türkiye’nin görünürlülüğünü ve etkisini artırmaya yönelik politikasının bir göstergesiydi.
  <span>
  </span>
 </p>
 <p class="MsoNormal">
  -Kudüs’te bir şehitliğimiz yok. Ancak sizin bu konuda çalıştığınızı biliyoruz. Mescid-i Aksa’nın doğu yakasındaki bir alanı şehitlik için devraldığınızı biliyoruz. Proje hangi aşamada? İsrail zorluk çıkarmıyor mu?
 </p>
 <p class="MsoNormal">
  Filistin’e gelişimin hemen ardından yaptığım çalışmalardan biri I. Dünya Savaşı’nda Filistin cephesinde verdiğimiz şehitlerimizin sayıları ile nerede yattıklarının araştırılması oldu. Filistin arşivlerinden tam bir sayı ve yer tespit edilemedi. Savunma bakanlığımızdan aldığımız bilgilere göre, şehitlerimizin sayısı 5 binden fazla. Filistin’deki şehitlerimizin bulunabileceği bütün mezarlıkları tek tek gezdim, incelemelerde bulundum. O mezarlıklarda yatan şehitlerimizi, hatta belirli bir kabir şekli olduğunu belirledim. Öyle ki uzaktan daha mezar taşını okumadan Türk mezarı olup olmadığını anlayacak duruma geldim. Sembolik bir şehitlik yapılması için, Harem-i Şerif’in Zeytin Dağı’na bakan yakasında bulunan Bab er-Rahme (Rahmet Kapısı) mezarlığının içinde ayrılmış 25 metrekarelik bir yer vardı. Filistin’deki İslam Vakfı ve Ürdün’deki temaslarımız sonunda bu alanı 125 metrekareye çıkarttık. Tel Aviv Büyükelçiliğimizdeki askerî ataşelerimizin de katkılarıyla savunma bakanlığımız gerekli ödeneği ayırdı ve mimari tasarımı hazırlattı. İnşaatı üstlenecek firmalar belirlendi. Ancak Kudüs’ün Yahudi belediyesi çalışmaların başlamasına izin vermedi. Konunun üstüne gittik; ama inşaat izni bir türlü verilmedi. Yine de Harem-i Şerif’in Süleyman Duvarı’nın dibinde Türk bayrağının dalgalanmasını sağladık. Bu bayrağın dikilmesi, 400 yıllık Osmanlı-Türk döneminin anısına ve bu topraklar için can vermiş şehitlerimize olan tarihî bir minnet borcumuzdur.
 </p>
</div>


Kaynak: [www.aksiyon.com.tr](http://www.aksiyon.com.tr:80/ortadogu/israil-gerilim-politikasinin-son-halkasi-el-halil_526326), [web.archive.org (arşiv bağlantısı)](http://web.archive.org/web/20160101012053/http://www.aksiyon.com.tr:80/ortadogu/israil-gerilim-politikasinin-son-halkasi-el-halil_526326)
