# Diplomaside ‘metelik’ dönemi

*Mesut Çevikalp 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Miras krizler derinleşecek, siber terör gibi yeni tehditler çıkacak. Mekik diplomasisi rafa kalkacak, parayı bulan düşmanı alt edecek!
  </font>
 </div>
 <div id="newsText">
  <font class="detail-text">
   <p>
    Dünya siyaseti 2013’te nasıl bir seyir izleyecek? 2012’den devrolan küresel krizler yeni yılın da zorlu geçeceğini hissettiriyor. Geleceğe dönük güncel global trend analizleri, Ortadoğu’yu savaş atmosferinde, Asya’yı ekonomik ve siyasi yükselişte, Avrupa’yı mali krizden dolayı küçülme eğiliminde gösteriyor. Aynı öngörüler Amerikan Ulusal İstihbarat Konseyi’nin 10 Aralık’ta açıkladığı ‘Küresel Trendler 2030’ raporunda mevcut. ABD’nin etkili düşünce kuruluşlarından Alman Marshall Fonu’nun ‘Transatlantik Eğilimler 2012 Araştırması’na benzer perspektifler hâkim. Her iki analiz, batan Kuzey Afrika-Ortadoğu coğrafyası ile yükselişe geçen Asya alt kıtasının arasında yer alan Türkiye’nin önümüzdeki yıllarda ‘hamama girmeden terleyeceğini’ vurguluyor. Bölgesel bazda tırmanma şeridinde yol alan Ankara’nın ilerleyebilmesi, çöküp yükselen eksenlerdeki krizleri doğru yönetebilmesine bağlı.
    <p>
     ‘Uluslararası ilişkiler 2013’ ajandasında Suriye krizi, Irak gerilimi, İran’ın nükleer faaliyetleri, İsrail-Filistin sorunu, Afganistan’dan sorunsuz çıkış ve Çin-Japonya peşrevi gibi geçen yıldan miras klasik tehditlerin yanı sıra siber terör, sınır aşan su ve göç krizleri, Selefi yükselişi gibi yeni tehditler yer buluyor. Klasik sorunlarla yeni tehditlerin nasıl evrileceğini alanında yetkin isimlerle analiz ettik. Görüştüğümüz diplomatlarla akademisyenler kriz ve gerilim yönünden 2013’ün 2012’yi aratmayacağı, yeni tehditlerin kendinden daha fazla söz ettireceği tahmininde buluşuyor. Türkiye’ye bakan yönüyle risk ve sınavın fazla, kazanımın az ve zor olacağı bir yıl söz konusu. Adeta etrafını çeviren Arap isyan ateşinden sıyrılıp büyük oyuncuların yöneldiği Asya’ya çapa atması güç görülüyor. Rakip güçlerin Kuzey Afrika-Ortadoğu çöküşünü tebessümle izlemesi de bundan. Zira yükselen enkaz Türkiye’nin hem yolunu hem de ufkunu kapatıyor.
     <p>
      Dünya 12 ay boyunca hangi krizlerle yüzleşecek? Uzmanların öngörülerini sıraladığımızda ilginç bir detayla yüzleşiyoruz. Ne Suriye ne Irak! Yetkin isimler küresel mali krizi en öncelikli sorun görüyor. Üçüncü yılını geride bırakan mali daralmanın devletlerin sadece ekonomi politikalarını değil, askerî güçlerini ve diplomasilerini de zayıflattığı ortada. Devletler üzerinden NATO, BM, AB gibi küresel örgütlerde baş gösteren bütçe sıkıntısı küresel diplomasiyi akim bırakıyor. Global tehditleri ortak savunma havuzları oluşturarak karşılama stratejisi henüz işlemiyor. Mali kriz, Afganistan ve Somali’de olduğu gibi taşların yerinden oynadığı Ortadoğu ve Kuzey Afrika’da asimetrik tehditleri güçlendirdi. ABD küçülürken Çin ile Rusya’nın büyümesi, Hindistan ile Brezilya’nın oyuna dâhil olmasının ardında da değişen ekonomik dengeler var. ABD’nin 2013’te ciddi mali krizlerle yüzleşecek olması, Çin ve Rusya gibi aktörleri, dolayısıyla da dünya siyasetini etkileyecek.
      <p>
       Uluslararası ilişkiler uzmanı Fikret Ertan, paranın hiçbir zaman sadece kâğıt parçası olmadığını hatırlatıyor. Petrol varil fiyatında 10 dolarlık bir oynamanın dünya siyasetinde ciddi etkilere yol açtığını anlatıyor. “ABD’nin Asya’ya açılma, Çin’in ABD ve Japonya’ya karşı koyabilme kapasitesi direkt ekonomik dengelere bağlı. ABD’nin mali açıdan krize doğru sürüklenmesi sadece Rusya’yı değil, Brezilya, Hindistan gibi yeni aktörleri çıkarıyor önümüze…”
       <p>
        Üst düzey bir diplomat, küresel mali krizin Ankara’nın listesindeki hayati gündemlerden biri olduğunu, ancak Suriye iç savaşından sonra ikinci sırada geldiğini söylüyor: “Türkiye komşularını vuran küresel mali krizin 2013’te daha da derinleşeceğini hesaplıyor. Türkiye’yi etkilemedi diye görmezden gelinmiyor, tam aksine dolaylı etkilerine karşı ön alınıyor.”
        <p>
         Suriye’de iç savaş derinleşecek
         <p>
          Kıdemli diplomatın da işaret ettiği üzere 2013 ajandasının ikincil gündemi Suriye. Cevabı aranan asıl soru da Beşşar Esed’in ne zaman düşeceği değil, yeni Suriye rejiminin nasıl şekilleneceği. Son 2 yılda 60 bin Suriyelinin hayatına mal olan krizin yeni yılın ilk 6 ayında Esed’in devrilmesiyle dineceğini iddia edenler ağırlıkta. Ancak kimse yeni rejimin hangi parametreler üzerine inşa edileceğini bilmiyor. İran ve Rusya’nın Esed’in gidip Baas rejiminin kalması yönündeki stratejisi sıkça dillendiriliyor bugünlerde. Krize Suudi Arabistan ve Katar üzerinden silah ve istihbarat desteği vererek müdahil olan ABD için Esed’in gitmesi total başarı. 200-300 binlik Baas rejiminin varlığını yeni döneme taşımasından rahatsız olmayacak. Ancak Baas temizlenmeden Suriye’nin normalleşebileceğini düşünmek hayal! ‘Baaslı’ değişim Suriye’de orta vadede etnik ve dinî iç savaş anlamına geliyor.
          <p>
           Osmangazi Üniversitesi Öğretim Üyesi Doç. Dr. Cenap Çakmak, 2013’te Suriye üzerinden Ortadoğu’da yaşanan yeni Soğuk Savaş’ın derinleşeceği tezini savunuyor. Soğuk Savaş denkleminin Suriye gibi Arap Baharı devrimlerinin yaşandığı ülkelerde yeni ulus kimliği ile devletin inşa sürecini zorlaştıracağını vurguluyor. Ankara’nın zamanında doğru adımlar atmaması durumunda ‘Kürdistan’ gibi yeni sorunlarla yüzleşeceğini ifade ediyor. Sakarya Üniversitesi’nden Doç. Dr. Ertan Efegil ise Türkiye gibi büyük güçlerin Suriye’nin parçalanmasına izin vermeyeceğini, krizin Suriyelilere bırakılamayacağını söylüyor.
           <p>
            Suriye girdabının bölgeyi içine çekme potansiyeli öne çıkıyor. Arap isyanıyla çöken devletlerin uzun zaman alacak yeniden inşa sürecinin Selefiler gibi asimetrik terör gruplarının güçlenmesine, yakın Asya’dan Ortadoğu’ya taşınmasına imkan tanıyor. Zirve Üniversitesi’nden Doç. Dr. Gökhan Bacık’a kulak vermekte fayda var: “Devletler çökerken, devlet altı aktörler yüzeye çıkıyor. Suriye ve çevresinde artan radikalizmi yabana atmamak lazım. Esed sonrasında Suriye’de Irak tipi etnik ve din tabanlı terör patlak verirse bütün Ortadoğu istikrarsızlaşır. Bu İsrail ve İran’a kazandırır, Türkiye’yi vurur.”
            <p>
             Peki ya Irak? İkinci başbakanlık döneminde Tahran eksenine eklemlenen Şii Nuri El Maliki’nin önce Sünnileri, ardından Kürtleri hedef alan baskıcı uygulamaları ülkeyi ayrışmanın eşiğine getirdi. Irak’ı Sünnisizleştirme çabası her geçen gün derinleşiyor. Fiilen ülke ikiye bölünmüş durumda; Kuzey Irak ile Şii ağırlıklı hükümet arasında gerginliğin artması hâlinde bu bölünme somutlaşacak. ABD ile Türkiye’nin tercihleri ülkenin hukuken bir arada kalmasını sağlayabilir ancak İran aksi rüzgâra destek veriyor. Eski ağabey ABD’nin Irak’ı kendi hâline bırakması İran’ın Maliki üzerinden ülke siyasetine hâkim olmasına kapı araladı. Maliki’nin Türkiye’ye karşı takındığı ‘düşmanca’ tavırda da aynı ton var. Bacık, ABD el atmazsa Şii-Sünni, Arap-Kürt çatışmalarının yeniden alevleneceğini iddia ediyor. Efegil de güç mücadelesinin yeni yılda da artarak süreceğine, Kürtlerin bağımsızlık hedefinden, Şiilerin diktatörlük gayetlerinden geri adım atmamaları hâlinde Irak’ın Suriye’ye döneceğine işaret ediyor. Cumhurbaşkanı Talabani’nin sağlık durumunun bozulması ülkedeki belirsizliği artıran bir diğer faktör.
             <p>
              2013’te adını sıkça duyacağımız diğer ülke İran. Ambargo ve tehditlere rağmen nükleer zenginleştirme faaliyetini sürdüren, Irak-Suriye üzerinden Ortadoğu’ya yayılma stratejisini yürüten, küresel karşı duruşa rağmen Yemen, Somali, Suriye gibi ülkelere silah sevkiyatını sürdüren Tahran, bir bakıma global kırmızı çizgileri zorluyor. İsrail’in ‘vurup kurtulalım’ söylemini ‘diplomasiyle çözelim’ diyerek kesen ABD’nin de sabrının kalmadığı hissediliyor. Bunda İranlıların nükleer görüşmeleri takiyelerle sonuçsuzlaştırması rol oynuyor. Masadan kalkmadan nükleer zenginleştirmesini sürdürüyor. Atom bombasını taşıyacak kıtalararası füzeler üzerine de çalışıyor. Fikret Ertan, Mollaların nükleer silah konusunda mesafe katettiğine işaret ediyor. “Atom bombası kapasitesine ulaşmak üzereler. Üretseler de kullanamazlar. Belki İsrail vurursa karşılık verilebilir.”
              <p>
               2013’te bazı yeni tehditlerle de yüzleşecek dünya... Siber terör, su ve açlık sorunları, enerji-deniz alanlarının paylaşım krizi ve küresel siyasetin Pasifik’e kayışı gibi yeni, somut tehditler söz konusu. Üst düzey bir yetkili, “Dijital savaşlar başladı bile.” diyor: “Devletler gevşek davrandı, teröristler sanal âlemde az gayret ve maliyetle büyük eylemler yapılabildiğini fark etti. Artık onları durdurmak daha güç.”
               <p>
                Velhasıl iyi ile kötünün mücadelesi 2013’te de sürecek. Ancak küresel kriz mücadele tarzını biraz değiştirdi; artık parası bulunan düşmanını alt edecek!
                <p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34529-diplomaside-metelik-donemi.html), [web.archive.org (arşiv bağlantısı)](http://web.archive.org/web/20130118075116/http://www.aksiyon.com.tr:80/aksiyon/haber-34529-diplomaside-metelik-donemi.html)
