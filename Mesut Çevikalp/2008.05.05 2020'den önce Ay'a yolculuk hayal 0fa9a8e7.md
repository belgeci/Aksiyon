# 2020'den önce Ay'a yolculuk hayal

*Mesut Çevikalp 2008.05.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ay’a toplu seyahatin çok yakın gelecekte gerçekleşmesi beklenmiyor. Çünkü bunun maddi külfetini üstlenecek “uluslararası motivasyon” yetersiz. Doç. Dr. Serkan Anılır ile “uzaydaki son durumu” konuştuk.
  </font>
 </div>
 <div id="newsText">
  <font class="detail-text">
   ‘İnsan için küçük, insanlık için büyük bir adım.’ diyordu Ay’a attığı ilk adımın ardından Amerikalı Neil Armstrong. 20 Temmuz 1969’daki bu tarihî başarıyla ABD, Sovyetler Birliği’nin 8 yıl önceki ilk insanlı uzay uçuşunu geride bırakıyordu. Soğuk Savaş’ın iki süper gücü arasında başlayan uzay rekabetine Japonya, Çin, Kanada ve Avrupa da katılmış durumda. Uzaydaki ilk ev olarak görülen ve ortaklaşa inşa edilen Uluslararası Uzay İstasyonu’nun yapımı bitmek üzere. Challenger ve Columbia uzay mekiklerinin havada infilakı da durduramadı uzayda sürekli yaşam arzusunu. Üstelik uzaya asansörle çıkmayı hedefliyor insanoğlu. Şimdiyse uzayda doğumu tartışıyor bilim adamları. Son dönemde gündeme gelen ABD’nin füze kalkanı projesi, Soğuk Savaş dönemindeki ‘Yıldız Savaşları’nı hatırlatıyor.
   <br/>
   <br/>
   Tüm bu yeni gelişmeleri, uzay çalışmalarının bizzat içinde bulunan Doç. Dr. Serkan Anılır’la konuştuk. 1973’te Almanya’da dünyaya gelen Anılır, Japon Uzay Havacılık Dairesi’nde (JAXA) çalışan tek yabancı. Tokyo Üniversitesi’nin yanı sıra Roma, Munich, Tsukuba ve San Paulo üniversitelerinde tasarım ve teknoloji üzerine ders veriyor. 2005’te bilim ve teknoloji şeref madalyası alan Dr. Anılır, 2006’da Japonya’da bilimi yönlendiren en genç beyin olarak seçildi. Daha önce NASA’da da görev alan ve astronotluk temel eğitimini tamamlamış ilk Türk olan Dr. Anılır, “ATA Uzay Asansörü” projesiyle de ün kazandı.
   <br/>
   <br/>
   MARS’A 2035’TEN ÖNCE GİDİLEMEZ
   <br/>
   <br/>
   -Sürekli gündemden düşmeyen ‘uzay yolculukları’ ne aşamada?
   <br/>
   <br/>
   İleriki dönemdeki projelerde Ay’a ve hatta Mars’a uzanan yolculuklar planlanıyor olsa da, bugünkü teknoloji ile aşmamız gereken zorluklar var. Bunların başında gezegenler arasında yolculuğa imkân verecek bir mekiğin geliştirilmesi ve yolculuğun uzunluğuna bağlı olarak astronotların ihtiyaç duyacağı su, besin ve oksijen kaynaklarını sağlayacak teknolojilerin üretilmesi var. Sivil kurumların daha aktif katılımı ile bu zamanı öne çekmeyi başarabilsek de, aynı uzay politikasının devam etmesi durumunda en erken Ay yolculuğunun 2020 senesinde gerçekleşeceğini, Mars’a ise 2035’ten önce gidilemeyeceğini düşünüyorum. Bunun neticesinde herkesin uzaya gidebileceği bir ortam ise maalesef kısa dönemde pek mümkün görünmüyor.
   <br/>
   <br/>
   -Uzay çalışmalarında hangi ülke önde?
   <br/>
   <br/>
   Her ülkenin kendine ait bir uzay politikası var. 1958’de Ulusal Havacılık ve Uzay Dairesi’ni (NASA) kuran Amerika, bugün yarım asırlık tecrübesiyle uzay politikasını belirliyor, en önemli beyinleri ülkesine topluyor. Üniversiteler ve araştırma kurumlarıyla ortak projeler üzerine çalışarak hem istihdam sağlıyor, hem de uzayla ilgili yepyeni teknolojiler üretiyor. Yaptığı yatırımın meyvelerini topluyor. Cep telefonundan tutun da lenslere kadar hayatımızı kolaylaştıran pek çok buluşun ve hatta bilgisayarların bugünkü noktaya gelmesinin temelinde bile uzay çalışmaları yatıyor.
   <br/>
   <br/>
   Yakın yıllarda Ay ve Mars hedef gösterilerek yepyeni teknolojilerin üretimine yönelik çalışmalar devam edecek. Tabii ki farklı amaçlı yeni uydular da yörüngelere girecek. Uzayı kontrol etmek, teknolojik gücün simgesi olmaya devam edecek. 21. yüzyılda teknolojik gelişim dünyadaki güç haritasını değiştirirken, takip edebilenler yarışa devam edecek; takip edemeyen, yani teknolojiyi üretmek yerine sadece kullanmayı tercih edenler ise bir daha yarışa dâhil olamayacak seviyelere düşecek.
   <br/>
   <br/>
   -Japonya da önemli çalışmalar yürütüyor...
   <br/>
   <br/>
   Benim de görev aldığım Japon Uzay Havacılık Dairesi (JAXA), uzayı daha iyi anlayabilmek ve bilimsel amaçlı kullanılacak verileri araştırmacıların hizmetine sunmak için uydu ve benzeri platformların uzaya gönderilmesine yönelik çalışıyor. Son senelerde bu amaçla Ay’a gönderdiğimiz KAGUYA uydumuz bu zamana kadar Ay hakkında en detaylı bilgi ve resimleri son teknoloji ile bize iletti. Bunun dışında uzay ajansımızın Uluslararası Uzay İstasyonu’na eklemek üzere hazırladığı ve son 5 yıldır üzerine büyük emek verdiğimiz araştırma laboratuarı KIBO (Umut) modülünü 11 Mart 2008’de STS-123 mekiği ile gönderdik. 15 Mart’ta KIBO’nun istasyonla birleşme işleminin tamamlanması sonucu yerçekimsiz ortamda yeni araştırmalara imkân verecek bir platformu kazanmış olduk.
   <br/>
   <br/>
   UZAY ASANSÖRÜ ÇOK YÖNLÜ BİR PROJE
   <br/>
   <br/>
   “Uzay Asansörü” olarak bilinen ATA projesi ise daha uzun dönemli bir çalışma. Genç araştırmacıların ağırlıkta olduğu bu projede, geleceğe yönelik teknolojiler tespit edilmekte, daha sonra ise bunların günlük hayatımıza adapte edilmesi üzerine konsorsiyumlar kurularak çalışmalar yapılıyor. Yani bir teknoloji geliştirme ve transfer projesi. 2003’te başlayan ATA ile 28 teknoloji tamamlandı, 80 üzerinde teknoloji ise kurumlarda araştırma konuları hâline geldi. ATA, çocukların eğitimi için benim de yönetmenliğimde animasyon olarak ekrana taşındı. Başta Japonya, 28 ülkede gösterildi. ATA çok yönlü bir proje, sadece teknolojiyi geliştirme değil, sevdirme ve ilgiyi arttırmayı da hedefliyor.
   <br/>
   <br/>
   -Ezeli ABD-Rusya yarışına Çin de katıldı. Bu durum dünya için tehlike oluşturabilir mi?
   <br/>
   <br/>
   Bunu zamanı gelince o ülkenin politikaları belirleyecek. Teknolojinin en önemli yönü insan hayatını kolaylaştırması. Ne zaman ki yeryüzünde insanlar birbirine karşı daha anlayışlı davranmaya başlayacak, birbirine daha fazla saygı gösterecek, o zaman teknoloji bizi korkutan değil, birbirimize yaklaştıran bir araç olacak. Bakın 50 senedir daha Ay’a düzenli gidebilecek teknoloji bile yok. Birbirimizi öldürecek makineler yerine, bilinmeyeni beraber aydınlatacak makine ve teknolojileri üretmek, bence insanoğlunun geçireceği en büyük evrim olacak.
   <br/>
   <br/>
   YILDIZ SAVAŞLARI DÜNYAYI YOK EDER
   <br/>
   <br/>
   -ABD’nin füze ile kendi casus uydusunu vurması çok konuşuldu. Rusya ve Çin, buna tepki gösterdi. Yarım asırlık Yıldız Savaşları senaryolarını ısıtanlar da oldu. Vurulan uydu gerçekten dünya için tehlike arz ediyor muydu?
   <br/>
   <br/>
   İnsanlarda nedense uzay denince bir fikir yürütme veya spekülasyon hastalığı var. Mesela yıllardır NASA Ay’a gitti mi gitmedi mi tartışması yapılır. KAGUYA uydusunu Ay’a gönderdiğimizde Apollo’nun iniş yaptığı alandan resimleri de çok yüksek çözünürlüklü olarak almayı başardık. Şimdi ise bir casus uydusu vurulunca Yıldız Savaşları senaryolarına geliyoruz. İlk olarak, Çin de kendi meteoroloji uydusunu vurarak düşürdü. Hemen ardından ABD de aynı şeyi yaptı. Buradaki amaç çok  net: Karşılıklı bir güç gösterisi. Benim teknolojim, kapasitem bu, istersem bunu yapabilirim anlamında çok net bir mesaj.
   <br/>
   <br/>
   Burada iki nokta çok önemli. Birincisi, bu teknolojinin sadece güç gösterisinde kalmayıp ileride muhtemel bir savaşta kullanılması durumunda ‘Yıldız Savaşları’nın, dünyayı sadece birkaç dakika içinde yaşanılmayacak hâle getirebileceği unutulmamalı. Atom enerjisini bulan insanoğlu, bunu bomba hâline getirip Japonların üzerinde kullandı. Şimdi ise enerji üretiyor. Teknolojiyi kötülük için değil, iyilik için kullanacak insan, geleceği belirleyen en önemli faktör olacak. İkincisi ise, Çin’in bu seviyeye varması öğrenilecek derstir. Sadece 10 senelik bir uzay teknolojisi geliştirme programı sonucunda, kendi yaptığı roketle uzaya kendi astronotunu gönderdi. Şimdi de  başka gezegenlere gitmeye hazırlanıyor. Türkiye ise hâlâ uydusunu başka ülkelere yaptırıyor.
   <br/>
   <br/>
   TÜRKİYE BOŞ TARTIŞMALARLA ZAMAN KAYBEDİYOR
   <br/>
   <br/>
   - Türkiye’nin durumunu biraz açar mısınız?
   <br/>
   <br/>
   Türkiye’de henüz ulusal bir uzay havacılık dairesi yok. Geçtiğimiz dönemde Türkiye’nin de bu uzay yarışına girebilmesi için Hava Harp Okulu bünyesindeki Havacılık ve Uzay Teknolojileri Enstitüsü’nde lisansüstü eğitim programı başlatıldı. Bu bir adım oldu; ama henüz dünya çapındaki çalışmalarla kıyaslanacak düzeye gelemedik.
   <br/>
   <br/>
   Bir de Türkiye’deki üniversitelerde uzay ve havacılık bölümünde okuyan öğrencilerle yaptığım görüşmelerde, mezun olduktan sonra kendi alanlarında çalışamama kaygıları olduğunu görüyorum. Bu da uzay ve havacılığın ülkemizde henüz tam anlamıyla değer görmediğinin ve iş imkânlarının kısıtlı olduğunun bir göstergesi. Gelecek kaygısı yaşayan zeki beyinler ülkeyi terk ediyor, başka ülke bilimine katkıda bulunuyor.
   <br/>
   <br/>
   -Bu durumu nasıl değiştirebiliriz peki?
   <br/>
   <br/>
   Dünyada her gün inanılmaz buluşlar veteknolojiler üzerine çalışılmaya başlandığının haberlerini alırken, ülkemizde ise son derece gereksiz tartışmalarla vakit kaybedildiğini görüyoruz. Uzay yarışında yer alabilmek için bilime ve akla yatırım yapmamız gerek. Yoksa gelecekte uzaya gitmek mümkün olsa bile ülkemiz, hem bu yarışta yaya kalacak hem de kendi vatandaşına uzaya gitmek için gerekli olacak “vize kuyruklarından” başka hiçbir şey vaat edemeyecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=81D1578E8DA1762D12E84EB47D04D246?newsId=15437), [web.archive.org (arşiv bağlantısı)](http://web.archive.org/web/20131027221136/http://www.aksiyon.com.tr:80/aksiyon/newsDetail_getNewsById.action;jsessionid=81D1578E8DA1762D12E84EB47D04D246?newsId=15437)
