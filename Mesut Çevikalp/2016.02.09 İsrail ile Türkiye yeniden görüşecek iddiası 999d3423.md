# İsrail ile Türkiye yeniden görüşecek iddiası

*Mesut Çevikalp 2016.02.09*

<div class="pNewsDetailMainContent ctx_content" itemprop="articleBody">
 <p>
  İsrail devlet kanalı Channel 2, Ankara ile Tel Aviv’in bozuk ikili ilişkileri rayına oturtmak için birkaç hafta içinde yeniden bir araya geleceğini duyurdu. Tel Aviv merkezli televizyon, Washington yönetiminin Türkiye-İsrail arasında donuk seyreden normalleşme sürecini yakından izlediğini, ‘barışın’ yönündeki ısrarını yinelediğini kaydetti. Kanala göre; ABD Başkan Yardımcısı Joe Biden, geçen hafta telefonda görüştüğü İsrail Başbakanı Binyamin Netanyahu’ya Beyaz Saray’ın Türkiye ile ilişkilerin yumuşamasına olumlu baktığını iletti. Netanyahu’nun görüşmenin ardından İstihbarat Servisi (MOSSAD) Başkanı Yossi Kohen’e Türk yetkililerle görüşmeye hazırlanması talimatını verdiğini, üst düzey bir yetkilinin de yeni süreci doğrulayıp “Türkiye’yle iyi ilişkiler istiyoruz.” dediğini aktardı. Geçen hafta da Channel 10 televizyonu, Tel Aviv hükümetinin Ankara’ya normalleşme için yeni bir anlaşma taslağı gönderdiğini öne sürmüştü. Kanal, Türk hükümetinin yeni öneriye dair cevabını önümüzdeki haftalarda bir Avrupa ülkesindeki gizli görüşmede vereceğini iddia etti. Tarafların uzlaşmanın önünü tıkayan İsrail’in Gazze ablukası sorununu aşmaya çalıştıklarını kaydetti.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/israil-ile-turkiye-yeniden-gorusecek-iddiasi_553807), [web.archive.org (arşiv bağlantısı)](http://web.archive.org/web/20160210092305/http://www.aksiyon.com.tr/karakutu-dunya/israil-ile-turkiye-yeniden-gorusecek-iddiasi_553807)
