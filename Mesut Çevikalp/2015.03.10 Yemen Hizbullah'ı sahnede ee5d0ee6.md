# Yemen Hizbullah'ı sahnede

*Mesut Çevikalp 2015.03.10*

<div class="pNewsDetailMainContent" itemprop="articleBody">
 <p>
  Tabiat boşluk kabul etmez. Siyaset de… Yemen’de iktidarın bir çırpıda alaşağı olması da bundan. Arap Baharı 2011’de 33 yıllık Ali Abdullah Salih diktatörlüğüne son verse de yerini dolduramadı. Sonraki üç yılda süren yeniden inşa süreci iç çatışmalar, dış müdahaleler sebebiyle akim kaldı. Ülke kaosa sürüklendi. Başkentte yaşanan iktidar boşluğu merkezî hükümetin iki ezeli hasmı Şii Husiler ile Selefi Yemen El Kaide’si için altın fırsata dönüştü.
 </p>
 <p>
  Yemen El Kaide’si askerî üslere saldırıp ağır silahları ele geçirdi. Ülkenin ortası ve güneyindeki varlığını pekiştirdi. Şii Husiler kartlarını daha büyük oynadı! Kuzeybatıdaki kaleleri Sa’da kentinden ağır adımlarla başkent San’a’ya yürüdüler. Eylül itibariyle önce San’a’yı, ardından cumhurbaşkanlığını kuşattılar. Geciken askerî müdahaleleri kolayca püskürtüp hükümete el koydular. Başbakan ve cumhurbaşkanın istifalarını Meclis’in lağvedilmesi izledi. Ülke yönetimi 6 Şubat itibariyle Şii Husilere geçti…
 </p>
 <p>
  Husiler 2014’ün ikinci yarısında başkente yöneldiğinde ne Yemenliler ne de dünya sürecin darbeyle sonuçlanacağını görebildi. Zira Husiler ülke nüfusunun sadece yüzde 1’ini (200-250 bin kişi) oluşturuyordu. Savaş kabiliyetleri hafif silahlarla asimetrik vur-kaç saldırılarından öte değildi. Sa’da kalesinden San’a’ya inseler bile yönetimi zapt edemeyecekleri düşünülüyordu. Öngörüler boşa düştü.
 </p>
 <p>
  Başkente inen Husiler ağır silahlarla kuşanmıştı! Hem bu kez vur-kaç da yapmıyorlardı. Âdeta kurmay zekâyla hareket edip, şehri, yönetimi çembere alıp, dıştan içe doğru adım adım ilerleyerek ele geçirdiler. Taktik basitti. Ama onların tarzı değildi. Tarihleri boyunca ‘sultanlık yönetimini’ savunan hareket devlet organlarını yıkmak yerine dönüştürmeye yöneldi! Devlet televizyonu ve medyasını propaganda aracına çevirdi. Bir çırpıda ‘Geçici Ulusal Konsey’ açılımına gitti.
 </p>
 <p>
  Ezelî ‘hasmı’ ABD ile El Kaide düşmanlığı paydasında iş tutmaya soyundu. Düne kadar devleti ‘tağut’, demokrasiyi ‘haram’ gören hareket Batılıları aratmayan kıvraklıkla yol aldı. Husiler kaba, çöl savaşçıları değildi atık!
 </p>
 <p>
  <strong>
   Üst akıl İran!
  </strong>
 </p>
 <p>
  Bedevi savaşçılar bu kurmay zekâyı, askerî stratejiyi, kıvrak diplomasiyi nereden, ne ara kazanmıştı? Hamileri kimdi? Ağır silahlarının kaynağı neydi? Perde arkasındaki suflöre ulaşmak zor olmadı! Toz duman dindiğinde perde gerisindeki İran göründü.
 </p>
 <p>
  Tahran, Yemen-Suudi Arabistan sınırında yaşayan Zeydi toplumun küçük bir bölümünü oluşturan Husi aşiretini 1980’lerde keşfetmiş, aradan geçen çeyrek asırda da irtibatını artırarak sürdürmüştü. Ülke nüfusunun yüzde 30’unu oluşturan Zeydileri, sağlam kaidelerinden ötürü radikalleştiremeyeceğini görünce enerjisini Husi aşiretine yönlendirdi. 1980’lerde ‘1979 Devrimi’ni ihraç için yola düşen Şii mollalardan birkaçı Sa’da’ya gönderildi. Bunlar aşiretin ileri gelenlerini Zeydiliğin Carudiye ekolünden İran Şiiliğine geçirmeyi başardılar. Mollaların yüzünü İran’a çevirdikleri Husilerden biri daha sonra aşiretin başına geçecek olan Bedreddin el Husi’ydi!
 </p>
 <p>
  Ensarullah Hareketi’nin kurucusu Bedreddin el Husi gençlik yıllarını İran ve Lübnan’daki Şii semtlerinde geçirdi. Eğitimini Şii okullarında tamamladı. Kum’daki ilahiyat eğitimi sırasında Şii Caferilik mezhebine geçti. Mollalar kitabi müfredatla yetinmeyip askerî eğitimden de geçirdi onu. 1992’de Ensarullah Hareketi’ni kurarken o birikimden yararlandı. Sünnilerle iyi geçinen Zeydilerin aksine o silahlı mücadeleye, cidale uzak durmuyordu!
 </p>
 <p>
  Ardından gelen oğlu Hüseyin Bedreddin el Husi de gözünü İran’da açanlardandı. Babası gibi o da Zeydilik’ten Şiiliğe geçmişti. Oğul Husi, siyasete girdiği yıllarda (1993-1997) kaynağı bilinmeyen bir zenginliğin üzerinde oturuyordu. Bilinmeyen bir para kaynağı vardı! O gizli el, Hüseyin Husi 2000’lerde San’a’dan ayrılıp silahlı mücadele için Sa’da cephesine döndüğünde silah tedarikçisi olmuştu! Husiler sınır ötesinde Suudiler, ülke içinde merkezî hükümet ve Selefiler ile savaşıyordu. İki hasmı da Tahran’ın ezelî düşmanıydı! 2004 yılında orduyla çarpışırken öldü. Boşalan liderliğe kardeşi Abdulmelik el Husi geçti! ‘6 Şubat’ darbesinin görünen yüzü konumundaki Abdulmelik de Tahran-Yemen hattında mekik dokuyan Husi liderlerdendi!
 </p>
 <p>
  <strong>
   Modelleri Lübnan Hizbullah’ı
  </strong>
 </p>
 <p>
  Ensarullah hareketi, geçen 20 yılda Yemen’den çok Tahran’a göre pozisyon aldı. Siyasi propagandasını Şii Velayet-i Fakih tezinden hareketle geliştirdiği ‘İmamlar Devleti’ söylemi üzerine kurdu. Bu noktadan hareketle San’a’da bir Şii sultanlık yönetimi kuracağını duyurdu. Lübnan Hizbullah’ı örneğinden hareketle siyaseti silahla dizayn etmeye koyuldu.
 </p>
 <p>
  Husilerin 2010 yılında Yemen ordusuyla giriştiği çatışmalar sırasında İran ve Hizbullah’ın envanterinde bulunan Katyuşa roketlerini kullanması dikkat çekti! Çok geçmeden BM’ye bağlı Gerçekleri Araştırma Komisyonu, İran’ın gizli gemilerle Eritre üzerinden Sa’da’ki Husilere silah sevkiyatı yaptığını ortaya çıkardı. Cumhurbaşkanı Hadi, Tahran’ı içişlerine karışmaması konusunda uyardı. Husileri de İran hesabına çalışmakla suçladı. 2009 yılında da benzer bir notayı İran’a dönemin dışişleri bakanı Ebu Bekr el Kurbi göndermişti. Salt bu silah trafiği bile Husiler ile İran arasındaki derin-stratejik müttefikliği gün yüzüne taşıyor.
 </p>
 <p>
  <strong>
   Kriz nasıl evrilir?
  </strong>
 </p>
 <p>
  Husiler San’a’yı işgal ederek hem 2014’te imzaladıkları Barış ve Ortaklık Anlaşması’nı hem de Körfez İşbirliği Komitesi’nin 6 bölgeli Yemen planını çökertti. Zira Husiler ülkenin ikiye bölünmesinden yana! Ancak kendilerine has bir planları yok. Şehirleri ele geçirip askerî olarak güçlenmeye çalışıp tüm siyasi aktörleri hedefe koyuyorlar.
 </p>
 <p>
  Sünni aşiretlerin yanında yer yer Zeydi gruplar da Husilerin başına buyruk, agresif hamlelerini reddediyor. Ülkenin ağırlığını oluşturan Sünni aşiretler bir oldubitti ile iktidara oturan Husiler ile ortak mücadele zeminini arıyor. Husiler geçen bir ayda San’a’daki varlıklarını tahkim etseler de ülkenin tamamında kontrolü ele alamadılar. Bunda darbenin ardından güneydeki Aden kentine giden Cumhurbaşkanı Abdurabbu Mansur Hadi’nin istifa kararını geri çekip darbecilerle mücadeleye soyunması büyük rol oynuyor.
 </p>
 <p>
  Diğer taraftan ülkenin orta ve güneyinde güçlenen Yemen El Kaide’si de hasmı Husilere diş biliyor. Kimi Sünni gruplar Husi tehdidi karşısında Yemen El Kaide’sine destek veriyor. Hâlihazırda Husilerin hâli Suriye’deki azınlık Esed rejimini andırıyor. Yemen halkı İran destekli Husilere iktidarı bırakma niyetinde değil. Halk haricî darbeye direniyor. Orta yol bulunmaması durumunda ülkenin Suriye gibi iç savaşa sürüklenebileceği öngörülüyor. Hatta ülkenin yeniden ikiye bölünmesinden endişe ediliyor!
 </p>
 <p>
  <strong>
   İLK ANLAŞMA İRAN’LA
  </strong>
 </p>
 <p>
  Husiler darbenin ardından ilk uluslararası anlaşmayı İran ile imzaladı. 25 yıl önce askıya alınan uçak seferlerini yeniden başlattı. Buna göre Yemen Havayolları Yemenia ile İran’ın Mahan Air şirketi başkentler arasında karşılıklı olarak haftada 14 sefer yapacak. İlk uçuşu gerçekleştiren Tahran oldu. İran uçağının San’a’ya 4 tonluk ‘yardım’ taşıdığı açıklandı. İki ülke arasındaki uçak seferleri 1990’da Kuzey ile Güney Yemen’in birleşmesi üzerine durdurulmuştu.
 </p>
 <p>
  <strong>
   SURİYE CEPHESİNE YANSIDI
  </strong>
 </p>
 <p>
  Husi-İran müttefikliği Yemen ile sınırlı değil! 2011 yılında Suriye’de rejim karşıtı gösteriler patlak verdiğinde Husiler aynen İran gibi Esed rejimine destek gösterileri düzenledi. Suriye’de protestolar iç savaşa evrilince İran Devrim Muhafızları’nın izinden gidip, Suriye’ye, Esed safında savaşmak üzere milis gönderdiler. Özgür Suriye Ordusu komutanlarından Ebu Esed Dabiki, geçen hafta Halep’te Yemen’den gelen Husilerle savaştıklarını açıkladı.
 </p>
 <p>
  <strong>
   İRAN AÇIKTAN MÜTTEFİK
  </strong>
 </p>
 <p>
  Tahran rejimi dış dünyada Husilerle arasındaki derin bağları inkâr etse de iç siyasette müttefikliği gizlemiyor. İran Genelkurmay Başkanı Hasan Firuzabadi ile Kudüs Ordusu Komutanı Kasım Süleymani Husilerin yönetime el koymasına açıktan destek verdi. Kasım Süleymani de Bahreyn’den Irak’a, Suriye’den Yemen’e ve Kuzey Afrika’ya kadar bütün bölgede İran İslam devriminin izlerinin görüldüğünü söyledi. Bu bağlamda en açık beyan Tahran Milletvekili Alirıza Zakani’den geldi: “San’a; Beyrut, Şam ve Bağdat’tan sonra ele geçirdiğimiz dördüncü Arap başkenti oldu.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/yemen-hizbullahi-sahnede_550101), [web.archive.org (arşiv bağlantısı)](http://web.archive.org/web/20150707002946/http://www.aksiyon.com.tr/dosyalar/yemen-hizbullahi-sahnede_550101)
