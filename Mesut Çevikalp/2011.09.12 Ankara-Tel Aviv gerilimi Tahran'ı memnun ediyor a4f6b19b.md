# Ankara-Tel Aviv gerilimi Tahran’ı memnun ediyor

*Mesut Çevikalp 2011.09.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye-İsrail ilişkileri konusunda kitapları bulunan İstanbul Bilgi  Üniversitesi Öğretim Üyesi Prof. Dr. Gencer Özcan, sorunların  soğukkanlılıkla çözülmesi gerektiğini söylüyor. Gencer, giderek artan  Ankara-Tel Aviv gerginliğinin İran’ı sevindirdiği görüşünde.
  </font>
 </div>
 <div id="newsText">
  <font class="detail-text">
   <p>
    Türkiye-İsrail ilişkilerini geçmişten günümüze çalışan sayılı akademisyenlerden biri Prof. Dr. Gencer Özcan. Türk-İsrail ilişkilerini irdeleyen kitapları sadece okurlarınca değil, bu alanda çalışan akademisyenlerce de takdir edildi. Özellikle 2005’te yayımlanan ‘Türkiye-İsrail İlişkilerinde Dönüşüm: Güvenliğin Ötesi’ adlı kitabı ile iki ülke arasında yaşanan dönüşümü derinlemesine analiz etti. Hâlihazırda İstanbul Bilgi Üniversitesi’nde siyaset, uluslararası ilişkiler ve Türkiye-İsrail ilişkileri üzerine dersler veren Özcan ile iki ülke arasındaki yeni denklemi konuştuk. Gencer Özcan, Tel Aviv’e bakan yönüyle sorunun önemli ölçüde koalisyon hükümetinin küçük ortağı ultra-Ortodoks Shas Partisi’nden kaynaklandığını düşünüyor: “Bizdeki yüksek seçim barajını onlara versek de biz de onlar da rahatlasak.”
    <p>
     -Türkiye ile İsrail ilişkileri donma noktasına nasıl geldi?
     <p>
      İlişkilerin ikinci kâtiplik düzeyine indirilmesi, uzun bir sürecin sonucu olarak görülmeli. Uluslararası alanda ortaya çıkan oluşumlar, bölgesel düzeyde ivme kazanan gelişmeler, belki de en önemlisi, Türkiye’de siyasal iktidar ilişkilerinin yeniden kurulması sürecinde olup bitenleri işin içine katmadan yapılacak bir değerlendirme eksik kalır. Türkiye açısından bakıldığında, İsrail ile 1990’larda yakınlaşmamıza yol açan dinamiklerin etkisini yitirdiği çok açık. 1990’lı yıllarda ABD’nin Ortadoğu’da yeni bir güvenlik mimarisi kurma yönündeki çabaları, Türkiye’nin bu mimaride üstlenmek istediği rol, Türkiye’nin AB karşısındaki durumu, Suriye’nin PKK’yı desteklemesi, Kuzey Irak’taki güçler dengesi, TSK’nın modernizasyon gereksinimleri ve 2002’den itibaren Ankara’da ortaya çıkan yeni iktidar ilişkileri gibi etkenlere bakıldığında, yeni durumun ne kadar farklı olduğu açıklık kazanıyor. Yeni dönemin şartları, ‘1990 model’ bir ilişkinin sürdürülmesini önce gereksiz, hatta şimdilerde imkânsız hâle getirdi. 2000’li yılların şartları ilişkilerin yeni bir düzeye taşınmasını, yeni değişkenler ışığında bir daha tanımlanmasını gerektiriyordu. Bu iş bütün sıkıntılara, ikinci İntifada’ya, Lübnan Savaşı’na, Şeyh Yasin ve Hamas lideri Abdülaziz Rantisi suikastlarının oluşturduğu sarsıntılara rağmen sürdürülebildi. Kendi adıma, Ayrılık dizisi, alçak koltuk krizi, hatta Davos gibi sıkıntılara rağmen, ikili ilişkilerin yaralarını onarabilmek kabiliyetine hep şaşırdım. Büyük sarsıntılara rağmen ayakta kalabilen ilişkiler, insana ‘demek ki temeller sağlam’ dedirtiyordu. Neresine bakarsanız bakın, ikili ilişkiler çarpıcı bir beka kabiliyeti sergiledi. Ama artık İsrail ile ilişkilere 2009’a kadar olduğu gibi değil, başka biçimlerde ihtiyaç duyulduğu anlaşılıyor. Ben Gazze ablukasını Türkiye siyasal gündeminin birinci sırasına getiren siyasal dinamiklerin neler olduğu sorusuna kafa yorulması gerektiğini düşünüyorum.
      <p>
       -İsraillilerin bir kısmı yaşanan sorunları muhafazakâr AK Parti iktidarına bağlıyor.
       <p>
        AK Parti yöneticilerinin daima İsrail ve Yahudiler konusunda ön kabullere bakarak politika ürettiği, yani İslamcı olduğu için kaçınılmaz bir İsrail karşıtlığı sergilediği türünden görüşleri yüzeysel buluyorum. AK Parti hükümetinin hemen Mavi Marmara krizi öncesinde İsrail’in Ekonomik İşbirliği ve Kalkınma Örgütü’ne (OECD) üye olmasına yeşil ışık yaktığını hatırlayalım. Bir de Suriye sınırının mayınlardan arındırılması işinin İsrailli firmaya verilmesi konusunda Meclis grubunun muhalefetine rağmen AK Parti yönetiminin sergilediği ısrarı da hatırlayalım. Bu noktada Mavi Marmara’nın, yavaş yavaş bozulsa da her iki ülkenin şöyle ya da böyle ayak uydurduğu şartların değişim hızına aniden kontrol edilemez bir ivme kazandırdığını düşünüyorum. Yaşanan, büyük bir basınçla başa çıkmaya çalışan temellerin aniden ağır bir yükün altında kalma durumu. İlişkiler muhtemelen yeni bölgesel koşullar yüzünden yavaş yavaş gerileyecekti; ama böyle bir sahne ile sonlanması gerekmiyordu. Bu kaza önlenebilirdi. Keşke bizden yana kötü hesaplama, ihmal olmasaydı, İsrail de anlamsız bir vahşet sergilemeseydi. Keşke insanlar ölmeseydi.
        <p>
         -İsrail’in müttefikini kaybetme pahasına özür dilememesini nasıl okuyorsunuz?
         <p>
          Yine çok etkenli bir durum söz konusu. Ama özür dileme opsiyonunun yüzde 49,99’da takıldığını da unutmamak gerekiyor. Mavi Marmara’dan sonra İsrailli bir gazeteci Haaretz’de İsrail yöneticileri için ‘körleşme içindeler’ diyerek “Hepimiz kör bir pilotun sürdüğü uçağın yolcuları gibiyiz.” benzetmesini yapmıştı. Sadece Mavi Marmara ya da özür konusunda değil, tüm temel konularda akıl ve mantıkla açıklanmayacak davranışlar sergiliyorlar. Yerleşim siyasetini alın, İran siyasetini alın, Hamas siyasetini alın… Israrla yanlış seçenekleri deneyen, doğru seçeneğe yönelmekten kaçınan bir şaşkınlık hâli bu. Zamanın artık aleyhlerine çalıştığını görmeye engel bir körleşme. Uzun dönem bir yana, bugünden yarına zarar veren bir miyopluk.
          <p>
           -Peki, iktidardaki Netanyahu hükümeti gitse aradaki sorunlar aşılır mı?
           <p>
            Hangi hükümetin geleceğine bağlı. Sorunun önemli ölçüde Shas’tan (koalisyon hükümetindeki ultra-Ortodoks parti) kaynaklandığını düşünüyorum. Bizdeki yüksek seçim barajını onlara versek, hem biz rahatlasak, hem onlar rahatlasa.
            <p>
             -İsrail’e ‘özür dilesek de AK Parti’nin yönettiği Türkiye ile ilişkilerimiz düzelmez’ kanaati mi hâkim?
             <p>
              Geçmişe bakarak cevap verirsem ‘hayır’ derim. AK Parti hükümeti ilk 6 yıl boyunca, hatta Mavi Marmara’ya kadar çok kontrollü gitti. ‘İlişkiler harikaydı’ demek istemiyorum; ama onca fırtınaya rağmen gemi batmadı. Hâlâ da battığını düşünmüyorum. Bülent Arınç, Mavi Marmara’dan sonra yaptığı bir açıklamada, İsrail ile ilişkiler kesilsin diyenlere ‘bekâra karı boşamak kolay’ demişti. Bu gerçekçilik geçen haftaya kadar etkisini sürdürdü. Ancak artık değişti. İsrail’de de pek çok çevrenin önceleri böyle düşündüğünü biliyorum. Ama artık böyle düşünülmüyor. Kamuoyu yoklamaları da değişen durumu teyit ediyor. Kamuoyunun algı ve izlenimi böyle oluştuğunda, doğru ya da yanlış diye sorgulamak çok anlamlı değil. Algıların gerçeklerden etkili olduğu bir çağda yaşıyoruz.
              <p>
               -İlişkiler bundan sonra nasıl bir seyir izler? Savaşın eşiğine gelinir mi?
               <p>
                Sanmıyorum. Savaş ihtimalinden sık söz etmenin, savaşın sıradanlaştırılmasına, savaşı politikanın doğal sonucu gibi gören eğilimlerin kanıksanmasına yol açtığını vurgulamak gerekiyor. Siyasetin amentüsü, ‘savaş sorun çözmez’ olmalı. Militarist kültüre özgü bir dilin yeniden tedavüle sokulmasını son derece sakıncalı buluyorum. Biz, dış politika söylemimizi güvenlik dilinden arındırmamış mıydık? Siyaset ehli ağzına ‘donanma’, ‘tank’ gibi sözcükler almamalı.
                <p>
                 -İsrail’de özürden yana olan siyasi hareketler, partiler var mı? İsrail Ordusu’nun bu yönde tavır sergilediği doğru mu?
                 <p>
                  Tabii ki var. Kadima gibi sağ partiler bile var. Ordunun ne düşündüğünü bilmiyorum; ama güvenlik alanındaki işbirliği imkânları ve oluşturulan birikimin yitirilmesi ihtimali öncelikle askerleri endişelendiriyor.
                  <p>
                   -Ankara, krizin sürmesi hâlinde ‘C Planı’nın devreye sokulacağını söyledi. C Planı’ neleri kapsar?
                   <p>
                    C Planı’ndan murat ilişkilerin kesilmesi ise bu Türkiye’nin ne işine yarar bilemiyorum. Ama öteki ‘dış’ politik gelişmelerle birlikte, bu tırmanmanın nasıl yönetileceği, Türkiye’de iktidar ilişkilerinin nasıl kurgulanacağı sorusuna endeksli. İçeride, bölgede ve Batı’nın güç koridorlarındaki algıların nasıl yönetileceği, önümüzdeki iki yıl boyunca sadece Türkiye-İsrail bunalımının değil, pek çok başka siyasal gelişmenin nasıl gelişeceği sorusuna ışık tutacak. Çünkü bu sorulara verilecek cevaplar, başbakanlığın devlet başkanlığına dönüştürülmesi olarak özetlenebilecek siyasal projenin başarısını yakından etkileyecek nitelikte. Türkiye’de kamuoyu yoklamalarında İsrail ile bundan öte bir tırmanmaya karşı çıkılacağına ilişkin bir eğilimin çıkması beni şaşırtmaz. Uluslararası ölçekte devlet adamı olarak kabul görmek son tahlilde oluşturulan değil, çözdüğün sorunlara bağlı. Ekonomik yaptırımlarla ilgili konuya gelince, İsrail’e ekonomik yaptırım uygulanması anlamlı bir adım olmaz. Bizim ihracatımız fazla veriyor. Biz daha fazla zarar görürüz. Bir de ‘kapalı kapılar’ sadece düşmanlık, katılık oluşturuyor. Herhangi bir ülkede meselelere politik-ideolojik bakmayan çevrelerin Türkiye’ye yabancılaştırılması nasıl bir fayda sağlar? Yarın ilişkiler yeniden ivme kazanacaksa, bazı unsurların ihtiyatta bırakılması daha akılcı.
                    <p>
                     -İsrail, Türkiye’ye karşı lobi gücünü devreye sokacak mı? Mesela, Ermeni soykırımı gibi...
                     <p>
                      Ayrıca devreye sokmasına gerek yok, devreden çıkartması da etkili olur. Yeri gelmişken bir noktanın altını çizmek isterim. Bazen, İsrail’in lobi gücüne, ‘şeyhini uçuran mürit’ etkisi katıyoruz. Bu durumdan en çok İsrail memnun oluyor. Türkiye kendi ağırlığını kullanarak bu lobilerin etkisini nötralize edebilir. Ama uluslararası güç çevreleri katında ağırlığını koruması koşuluyla.
                      <p>
                       -İran, Türkiye-İsrail gerilimine nasıl bakıyor? Sorunun sürmesini isteyenler kimler?
                       <p>
                        İran, 2003’ten beri hep kazanıyor. Üstelik bilet almadan! Suriye’de olup bitenlerden sonra neredeyse ilk kez kaybetmek ihtimali ile karşı karşıya. Dolayısıyla Ankara-Tel Aviv haberleri Tahran’da memnuniyet uyandırmış olmalı. Ama Ankara’nın füze kalkanı konusundaki pürüzlerin giderildiğini duyurması, İran’ın aldığı çok daha kötü bir haber. Umarım Türkiye, İran konusunda seçim yapmak zorunda kalmaz. Ama kalacakmış gibi gözüküyor. O zaman bu sorulara daha kolay yanıt vermeye başlayacağız.
                        <p>
                         -İsrail’in Kuzey Irak’taki varlığı biliniyor. Türkiye, PKK üzerinde herhangi bir dönüş alır mı?
                         <p>
                          İsrail, Kuzey Irak’ta ya da dünyanın başka köşelerinde siyasi etkisi, gücü olan her örgütle ‘iş’ yapar. Kaldı ki bu Türkiye için de, ABD için de, uluslararası planda iddiası olan herhangi bir ülke ya da örgüt için de geçerli. Bu türden olgulara bakarak senaryolar oluştururken dikkatli olmak gerekiyor. Çözümlemelerimde bu tür bilgilere rağbet etmem. Ama Öcalan Türkiye’ye getirildiğinde PKK’nın Avrupa’daki İsrail büyükelçiliklerini neden muhasara altına aldığını hep merak ettim. Biraz önce söylediklerimi tekrar etmek istiyorum. 1980’lerde PKK’lıların Ermeni oldukları, 1990’larda ise Barzanilerin Yahudi olduğu söylendi. Bu türden şeytanlaştırmalardan uzak durmak gerekiyor. Sorunların soğukkanlı bir biçimde görülmesi, gerçekle anlamlı ilişkiler kurulması, zamana dayanıklı çözümlere ulaşmanın ön koşulları. Yoksa bu tür illüzyonlarla kendimizi aldatır dururuz.
                          <p>
                           <p>
                            TÜRKİYE-İSRAİL İLİŞKİLERİNİN SEYRİ
                            <p>
                             28 Mart 1949: Ankara, Tel Aviv hükümetini tanıyan ilk Müslüman ülke oldu.
                             <p>
                              27 Aralık 2008: İsrail, Gazze’ye yönelik giriştiği kanlı ‘Dökme Kurşun’ operasyonuyla arabuluculuğunu Türkiye’nin yürüttüğü Suriye-İsrail barış görüşmelerini çökertti. İsrail, 22 gün süren operasyonda 1133 sivil hayatını kaybetti. Dökme Kurşun, son siyasi gerilimin başlangıç noktası oldu.
                              <p>
                               30 Ocak 2009: İsviçre’nin Davos kasabasındaki Dünya Ekonomi Forumu’ndaki bir panele katılan Başbakan Erdoğan, aynı panelde hazır bulunan İsrail Cumhurbaşkanı Şimon Peres’i Gazze saldırısından dolayı şiddetli biçimde eleştirdi. Sözünün kesilmesine ‘one minute’ diyerek karşı çıkan Erdoğan’ın Tel Aviv hükümetinin devlet terörü yaptığını söylemesi, ilişkilerdeki kötü gidişi pekiştirdi.
                               <p>
                                Ekim 2009: Tel Aviv yönetimi, İsrail’i küçük düşürücü sahnelere yer veren Türk dizileri ile yapımcılarına tepki gösterdi.
                                <p>
                                 12 Ekim 2009: Ankara, 2001’den bu yana düzenli olarak ABD, İtalya, İsrail ve Türkiye’nin katılımı ile Konya’da yapılan Anadolu Kartalı Tatbikatı’nı Tel Aviv’in katılımına engel olmak için iptal etti. Dışişleri Bakanı Ahmet Davutoğlu, tatbikatın iptalini İsrail’in Gazze’de sürdürdüğü politikalar ile Mescid-i Aksa, Harem-i Şerif ve Doğu Kudüs’e yönelik takındığı kışkırtıcı tavra bağladı. 2011’deki tatbikat; Türkiye, ABD, İspanya ve Suudi Arabistan’ın katılımıyla Konya’da icra edildi.
                                 <p>
                                  11 Ocak 2010: Alçak koltuk krizi… İsrail Dışişleri Bakan Yardımcısı Danny Ayalon, Dışişleri Bakanlığı’na çağırdığı Türkiye’nin Tel Aviv Büyükelçisi Ahmet Oğuz Çelikkol’u karşısındaki alçak koltuğa oturtarak önceden ayarlanan gazeteciler önünde İbranice alaya aldı. Bunun üzerine Türkiye İsrail’e nota verip büyükelçisini Ankara’ya çekti. İsrail devleti yaşananlar üzerine özür diledi.
                                  <p>
                                   31 Mayıs 2010: İsrail özel kuvvetleri, abluka altındaki Gazze’deki Filistinlilere yardım götürmek için yola çıkan Mavi Marmara gemisi önderliğindeki uluslararası yardım filosuna açık sularda saldırdı. 9 Türk’ün yaşamını yitirdiği saldırı eski iki müttefik Türkiye ile İsrail’i arasındaki gerilimi en son noktaya taşıdı.
                                   <p>
                                    1 Eylül 2011: Türkiye’nin isteğiyle BM şemsiyesi altında İsrail’in Mavi Marmara baskınını soruşturmak üzere kurulan Palmer Komisyonu’nun raporu İsrail tarafınca ABD medyasına sızdırıldı. Türkiye’nin taleplerini görmezden gelen, İsrail’in lehine bir duruş sergileyen rapor üzerine Ankara, Tel Aviv’e dönük ‘B Planı’nı devreye soktu. Diplomatik ilişkileri ikinci kâtip seviyesine indirip askerî anlaşmaları askıya aldı. Bu adım bir bakıma diplomatik ilişkilerin kesilmesi demek.
                                    <p>
                                     Doç. Dr. Salih Bıçakçı*
                                     <p>
                                      İSRAİL’DE DIŞ POLİTİKA YOKTUR, SADECE İÇ POLİTİKA VARDIR
                                      <p>
                                       “Türkiye ile İsrail arasında tarihten bugüne hep bir gerilimden söz edilebilir. Osmanlı döneminde, Cumhuriyet döneminde yaşanan sorunlar var. Mesela Varlık Vergisi gibi. Bunun yanında her iki devlet de uluslararası sisteme dâhil olabilme mücadelesindeler. İki ülke de kendisini ispatlamak istiyor. Sonraki bir dönem iki ülke ortak düşmanlar üzerine yakın ilişkiler kuruyor. 1956’da Türkiye-İsrail ve İran arasında istihbarat paylaşımı vardı. Sonra bu birliktelik Türkiye’deki Filistin algısı ile politikalarının değişmesiyle ayrışmaya döndü. Özellikle son dönemde Türkiye’nin Filistin’e yakınlaşması ve sorunu yönetme arzusu İsrail’i rahatsız etti. Türkiye, İran etkisine girmelerini önlemek için Filistinli gruplarla daha fazla yakınlaşırken, İsrail ile karşı karşıya kaldı bir bakıma. İsrail’de dış politika yoktur, iç politika vardır. Bundan dolayı Türkiye’nin Filistin politikalarına İsrail iç siyasetini göz ardı etmeden karşılık veriyor Netanyahu hükümeti. Mevcut hükümetin iktisadi, siyasi sorunları da göz önünde bulundurulduğunda, Netanyahu hükümetinin Türkiye çatışması ile iç politikayı yönetmeye çalıştığı da görülür. Özür dilenmemesi de bu içe dönük durumdan kaynaklanıyor. Ayrıca bir kez özür dilerlerse arkasından birçok defa dilemek zorunda kalacaklarını düşünüyorlar. İlişkilerin bu vaziyeti almasının bize bakan yanı şu: Türkiye, söz konusu geminin gidişine mâni olmalıydı. Yahut yardım Kızılay üzerinden gitmeliydi. Buna karşılık İsrail müdahalesi de oldukça sert ve akıl dışıydı. 1956-1980 arasında iki taraf yine böyle bir dönem yaşadı. O gün olduğu gibi bugün de bir geçiş süreci yaşanıyor. Dengeler yerine oturur, ilişkiler normalleşir. Bir de Filistin meselesi İsrail’siz çözülemez. Türkiye bu zor dönemde bile Filistinlilerin geleceğini düşünerek hareket etmeli. Bu dönemde söylenen sözlere dikkat edip, gelecek hükümet ile diyalog kapısını kapatmamalıyız. İsrail rasyonelliğini kaybetse bile. İsrail yalnızlaştıkça hırçınlaşacak. Buna karşın İsrail’de küçük de olsa bir değişim yaşandığı görülüyor.”
                                       <p>
                                        *Işık Üniversitesi Uluslararası İlişkiler Bölümü Öğretim Üyesi, İsrail- Ortadoğu Uzmanı.
                                       </p>
                                      </p>
                                     </p>
                                    </p>
                                   </p>
                                  </p>
                                 </p>
                                </p>
                               </p>
                              </p>
                             </p>
                            </p>
                           </p>
                          </p>
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Deniz Emre, 19 September 2011, 17:23
> Harika saptamalarınıza katılmamak elde değil, kutlarım.

Kaynak: [www.aksiyon.com.tr](http://www.aksiyon.com.tr:80/aksiyon/haber-30418-ankara-tel-aviv-gerilimi-tahrani-memnun-ediyor.html), [web.archive.org (arşiv bağlantısı)](http://web.archive.org/web/20120226012642/http://www.aksiyon.com.tr:80/aksiyon/haber-30418-ankara-tel-aviv-gerilimi-tahrani-memnun-ediyor.html)
