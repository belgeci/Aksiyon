# Somali’ye devletleşme dopingi

*Mesut Çevikalp 2012.06.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Somali’nin sorunlarının yerel reçetelerle çözüleceği fikrini savunan Ankara, bir ilke imza atıp ülkedeki tüm kesimleri İstanbul’da buluşturdu. Aşiret liderleri, diasporadaki akil Somalililer ve geçiş hükümeti, ağustostaki tarihî seçimleri ve sonrasında atılacak adımları Türkiye’de belirledi.
  </font>
 </div>
 <div id="newsText">
  <font class="detail-text">
   <p>
    Bir Somali atasözü şöyle der: “Eğer bir eve yılan girmişse bunun uzunluğunu tartışmak gereksiz.” Kıtlık ve siyasi istikrarsızlığın pençesindeki Somali’de tablo tam da bu aslında. 2011’de Türkiye’nin girişimleriyle başlayan uluslararası yardımlar açlıktan kaynaklanan ölümleri frenlese de henüz iç istikrar sağlanabilmiş değil. Kuzeydeki Puntland özerk bölgesi, güneydeki El Şebab yönetimi ve merkezî hükümetin bulunduğu Somaliland arasındaki tarihî ayrılık havası hâlâ güçlü esiyor. Ülkenin üçte birini elinde bulunduran, limanları kontrol edip vergi toplayan El Şebab örgütü, başkent Mogadişu’daki hükümete karşı asimetrik savaşını sürdürüyor. Gıda yardımının Somali’yi devletleştirmeye yetmeyeceğinin farkında olan Türkiye, yeni bir inisiyatif aldı. Ülkedeki tüm grupları 31 Mayıs-1 Haziran’da İstanbul’da buluşturdu.
    <p>
     “Somali’nin Geleceğini Hazırlamak: 2015 Hedefleri” başlığı altında düzenlenen konferansta ağustosta yapılacak tarihî seçimler ve sonrasına dair bir yol haritası oluşturuldu. Ankara’nın, Londra ve I. Somali Konferansları’ndan farklı olarak, Somali’den 135 aşiret reisi ile 150’den fazla kanaat önderini de sürece dâhil etmesi, gerek Mogadişu hükümeti gerekse Türkiye gibi ülkenin üniter birliğini savunan destekçi ülkelerce memnuniyetle karşılandı. Yaklaşık 2 ay kalan seçimler öncesinde bir dizi önemli karara imza atıldı. Hem de ilk kez kendileriyle ilgili kararları Somalililerin kendisi aldı!
     <p>
      Birleşmiş Milletler (BM)-Türkiye işbirliğinde düzenlenen II. İstanbul Somali Konferansı’nın ana gündemi, yaklaşık iki ay sonra görev süresi dolacak geçiş hükümetinin ardından patlak vermesi muhtemel krizlerin önünü almak. Somali ile aklıselim sahibi komşu ve destekçileri, ülkede seçimlerin yapılıp halk iradesinin iktidara yansımasından yana. Ancak bazı aşiretlerle El Şebab örgütü söz konusu seçimlerin yapılmasını önlemeye çalışıyor. Ankara, etkili aşiret liderlerini seçim sürecine dâhil ederek 825 kişilik kurucu meclisin teşekkülü, geçici anayasanın hazırlanması süreçleri ile parlamento ve cumhurbaşkanlığı seçimlerinin sorunsuz olmasını istiyor. Nüfus sayımı ve seçmen altyapısı olmayan ülkenin ilk kurucu meclisini, aşiretlerin büyüklüklerine oranla gönderdikleri temsilciler oluşturacak. Sonraki 4 yıl içinde altyapı oluşturulup demokratik seçimlere geçilecek. Ankara’nın aktif desteğiyle oluşan bu yol haritasını, geçiş hükümeti dâhil etkin aşiretler de kabul etmiş durumda. Oluşturulan bu eylem planı, ülkedeki iktidarın aşamalı olarak halka devri anlamına da geliyor. Konferansta hazır bulunan BM, NATO, İslam İşbirliği Teşkilatı, Afrika Birliği ile 54 ülke temsilcisi de sürece destek verdi.
      <p>
       Güvenlik güçlerini eğitecek
       <p>
        Konferans, Somali’nin devletleşme yolunda yeni bir aşamaya geçtiğinin tescili açısından da önemliydi. Geçen yıl açlıktan ölümlerin yaşandığı ülke, bugün yeni anayasasını, seçimleri ve üniter yapısının korunmasını konuşuyor. Bu süreci desteklemek amacıyla Ankara’nın öncülüğünde yeni bir güvenlik fonu da oluşturuldu. Fonda toplanan yardımlar yerel güvenlik güçlerinin eğitimine, kabiliyetlerinin artırılmasına ve merkezî hükümeti güvenlik konusunda güçlendirmeye harcanacak. Bir bakıma merkezî hükümetin otoritesi yeniden kurulacak. Türkiye, bu noktada bir dizi yeni projeyle kardeş ve dost ülkeye yardımcı olacak. Ankara ayrıca ülkede görev yapan Afrika Birliği Gücü’ne (AMISOM) 1 milyon dolarlık destekte bulunacak.
        <p>
         Üst düzey bir Dışişleri yetkilisine Türkiye’nin yeni dönemdeki Somali projelerini soruyoruz. Ankara’nın, yeni dönemde de gıda yardımı ile yeniden imar projelerini sürdüreceğini, bunun yanında Somalililerin isteği üzerine Afganistan’da olduğu gibi yerel güvenlik birimlerinin güçlendirilmesi ve kapasite artırımlarında rol alacağını vurguluyor: “Türkiye, gıda yardımı konusunda olduğu gibi güvenlik konusunda da uluslararası camiayı ayağa kaldırmaya çalışıyor. Eğer merkezî hükümetin etkinliği ve otoritesi güçlendirilemezse düzenlenecek seçimlerin ülkeyi istikrara ulaştırması güç. Zira ülkede hükümete karşı silahlı mücadele yürüten unsurlar mevcut ve bunlar normalleşmeyi istemiyor.”
         <p>
          Son 5 ayda merkezî hükümet ve Afrika Birliği Gücü, Eş Şebab militanlarına karşı çeşitli başarılar kazandı ancak militanlar Mogadişu ve çevresine bombalı saldırılar düzenlemeyi sürdürüyor. Önceki hafta, Somali Cumhurbaşkanı Şerif Şeyh Ahmed’in konvoyu başkent yakınlarındaki Afgoye şehrinde Eş Şabab militanlarının saldırısına uğramıştı. Cumhurbaşkanı Ahmed saldırıyı yara almadan atlatırken, bir asker ölmüş, dördü de yaralanmıştı.
          <p>
           Konferansın açılışında duygulu bir konuşma yapan Somali Cumhurbaşkanı Şeyh Şerif Ahmed, yardımlarından dolayı Türk halkına teşekkür edip bu zor günlerinde kendilerini yalnız bırakmayan Türkiye’ye büyük umut bağladıklarını aktardı. Geçiş döneminin terör olaylarından dolayı yara aldığını, arzu edilen kalkınmayı sağlayamadıklarını belirten Cumhurbaşkanı Ahmed, güvenlik zafiyetinin ülkenin normalleşmesine engel olduğunu, bu sorunun aşılması için başta Türkiye olmak üzere dost ve kardeş ülkelerden yardım beklediklerini ifade etti.
           <p>
            Aksiyon’a konuşan Türkiye’nin Mogadişu Büyükelçisi Dr. Kani Torun da II. İstanbul Konferansı’nın ülkenin geleceğinin şekillendirilmesinde kritik bir rol üstlendiğini belirtiyor. Ankara’nın bu toplantıyla Somalili siyasetçiler ile sivil toplum liderlerinin seslerini uluslararası topluma duyurmalarına imkân sağladığını, Somali’nin su, enerji, yol ve güvenlik sorunlarını uluslararası gündeme taşıdığını vurguluyor.
            <p>
             Büyükelçi Torun, Türkiye’nin, Somalililerin isteği üzerine geçiş dönemi sonrasında kalıcı yardım ve yeniden imar konusunda rol alacağını söylüyor: “Yeni dönemde kalıcı yardımlarımız sürecek. Yol, hastane, okul, yetimhane yapımı ve devlet binalarının imarında rol alacağız. Bunun için Afganistan’daki gibi kalkınma ofisleri açacağız. Türk İşbirliği ve Koordinasyon Ajansı Başkanlığı’nın (TİKA) faaliyetlerini artırması da söz konusu. Bunun yanında Türk yatırımcıların Somali’de yatırım yapmasını sağlayacağız. Türkiye’nin öncülüğünde açlık ve su sorununun çözümünde katedilen mesafe, şehirde ciddi bir canlanmaya kapı araladı. Güvenlik sorunu da çözülürse ülke yabancı yatırımcıları çekip normalleşmesini hızlandıracak. Türkiye’nin ana hedefi de bu zaten.”
             <p>
              Ankara, yeni dönemde Somali politikasını merkezî hükümeti güçlendirme ve güvenlik sorununu giderme üzerine kuruyor. Ağustostaki tarihî seçimlerin sorunsuz geçmesi için tedbirler alıyor. Bu bağlamda Somali’nin sorun yaşadığı komşu ülkeleriyle de görüşmelerini sürdürüyor. Somali sınırındaki petrol yatakları bölgesel güçlerin iştahını kabartıyor. Sınır boyundaki bazı aşiret liderlerinin dış güçler tarafından merkezî hükümete karşı kullanıldığı da biliniyor. Somalili aşiret reisleri ile yurt içi ve dışındaki akil adamları İstanbul’da buluşturan Ankara, taraflar arasındaki gerilimi düşürmeye çabalıyor.
              <p>
               Bir Somali atasözüyle başladık dosyaya, bir diğeriyle bitirelim: “İnsan, en rahat barış yatağında uyur.” Türkiye de Somali’de işte bu barış yatağını sermeye çabalıyor!
               <p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32735), [web.archive.org (arşiv bağlantısı)](http://web.archive.org/web/20120613224909/http://www.aksiyon.com.tr:80/aksiyon/newsDetail_getNewsById.action?newsId=32735)
