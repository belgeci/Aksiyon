# Ankara'ya IŞİD markajı

*Mesut Çevikalp 2014.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İkinci ayına giren hava bombardımanlarıyla IŞİD’i frenleyemeyen uluslararası koalisyon, operasyonu güçlendirmek için Türkiye’yi sahaya çekmeye çalışıyor. Üst düzey ziyaretlerle Ankara’yı markaja alan ittifak, Türk liderliğini hayati tavizlere zorluyor!
  </font>
 </div>
 <div id="newsText">
  <font class="detail-text">
   <p>
    Güney sınırımızın ateş çemberine dönmesi an meselesi… Mevcut sınır birlikleri Suriye istikametinden ülkeye yönelen tehditleri bertaraf etmekte zorlanıyor. Sınır boyunda yaşanan, her geçen gün dozu artan düşük yoğunluklu çatışma hâli Türk Silahlı Kuvvetleri’nin (TSK) günlük bilgilendirme notlarına yansıyor. Hudut birliklerinden geçilen tutanaklara göre, 3-13 Ekim arasında Suriye sınırını ihlal etmeye çalışan binlerce kişi, uyarı ve karşılık ateşiyle geri püskürtüldü. 2009 kişi yakalandı, 3 piyade tüfeği, 13 tabanca, 2 el bombası, 1300 mermi, telsiz, çelik yelek, gece görüş dürbünü, 13 motorlu araç ve 70 bin dolar ele geçirildi.
   </p>
   <p>
    Sıradanlaşan kaçakçılık vakaları eşliğinde bilanço daha da kabarıyor. Ayrıca bunlar sadece kayda giren vakalar. 911 kilometrelik Suriye sınırının arazi ve imkânlar sebebiyle santim santim korunamadığı ortada. Suriye’de şiddeti artan terör/iç savaş hâli Türk sınırına ayniyle yansıyor. Mülteci, eylemci akını, adres şaşıran kurşun ve havan mermileri! Geçen hafta sınırın sıfır noktasında yaşanan canlı intihar saldırısı ile Türk birliğine açılan ateş Türkiye’nin bir ucundan Suriye savaşına çekildiğini hissettiriyor. Söz konusu tacizlerin hükümetin bir çırpıda Meclis’ten geçirdiği savaş tezkeresinden sonra artması oldukça manidar!
   </p>
   <p>
    <img alt="" height="317" src="http://web.archive.org/web/20141026232117im_/http://medya.aksiyon.com.tr/aksiyon/2014/10/20/ankaraya-isid2.jpg">
     Güney sınırında artan provokatif ateşin ana müsebbibi IŞİD elbette. Örgütün son hedefi sınır ilçesi Ayn el Arab (Kobani). Suruç’un (Urfa) karşısına düşen Kobani’de işgal öncesinde 600 bin kadar Suriyeli Kürt yaşıyordu. İkinci ayına giren kuşatma sebebiyle ilçe nüfusunun neredeyse yarısı (200-210 bin) Mürşitpınar sınır kapısından Türkiye’ye sığındı. Ankara IŞİD teröründen kaçan Kobani halkını kaderlerine terk etmedi. Ancak öngörülmeyen bu göç dalgası Türk hükümetinin omuzlarındaki mülteci yükünü, sınırdaki provokatif, faili meçhul ateşi artırdı. İlk bakıldığında IŞİD’in Kobani’ye ‘biat etmeyen Kürtlere haddini bildirme, zapt ettiği toprakları genişletme’ amacıyla saldırdığı öngörülse de çok geçmeden örgütün Mürşitpınar sınır kapısını elde etmeyi amaçladığı ortaya çıktı. Aksiyon söz konusu örtülü hedefi 3 hafta önce yayımladığı ‘Suriye ateşi onları da yakıyor’ başlıklı haberinde bir IŞİD eylemcisine dayandırarak yazmıştı.
    </img>
   </p>
   <p>
    <strong>
     Koalisyon mu yönlendirdi?
    </strong>
   </p>
   <p>
    IŞİD’in Kobani’ye, yani Türkiye sınırına yönelmesinde gözden kaçan önemli bir detay var. İki ay önce başlayan hava bombardımanları incelendiğinde, koalisyon jetlerinin, örgütü Irak sınırından Suriye’nin kuzeyine doğru ‘arkasından’ vurduğu görülüyor! Sanki koalisyon, örgütü Türkiye sınırında sıkıştırmaya çalışıyor. Hâlbuki IŞİD konvoylarını Kobani yolunda vurup, kasabayı işgal etmesini ve NATO müttefiki Türkiye’nin sınırına dayanmasını önleyebilirlerdi. Bombardımanın yönü ve önceliği birileri IŞİD’i Türkiye’nin üzerine kasıtlı yönlendiriyor algısı oluşturuyor! Batı medyasında birbiri arkasından yayımlanan ‘Türkiye sınırına dayanan IŞİD Ankara’ya bileniyor’ haberleri, söz konusu algıyı daha da güçlendiriyor. Sanki IŞİD kartıyla pazarlık masasındaki Ankara’ya baskı uygulanıyor, taviz koparılmaya çalışılıyor. Ankara’ya ardı kesilmeyen Batılı üst düzey ziyaretlerle markaj uygulanıyor.
   </p>
   <p>
    Film geriye sarılıp, Ankara’da son 10 günlük diplomasi trafiği göz önüne getirildiğinde, taraflar arasındaki operasyon pazarlığının çetin sürdüğü anlaşılıyor. NATO Genel Sekreteri Jens Stoltenberg, ABD IŞİD Özel Temsilcisi emekli Orgeneral John Allen, ABD Dışişleri Müsteşarı Brett McGurk, Beyaz Saray İç Güvenlik ve Terörle Mücadele Danışmanı Lisa Monaco ve ABD Savunma Bakanlığı heyeti kamuya mal olanlardan bazıları. Bunun yanında Ankara yoğun bir telefon diplomasisinin odağında. Ziyaret ve görüşmelerin ana gündemi IŞİD tehdidi ile karşıt koalisyonun operasyon inşası.
   </p>
   <p>
    Taraflar arasında pazarlık sürse de gerçekleşen görüşmeler Türkiye’nin IŞİD koalisyonunda oynayacağı rolün bir kısmını netleştirdi. Bu bağlamda Ankara askerî üslerin bir kısmını insani yardım için kullanıma açtı. İncirlik Üssü’ndeki insansız hava araçları ile keşif jetlerinin operasyon kapsamında silahsız kullanımına onay verdi. Ayrıca Ankara ‘eğit-donat’ çerçevesinde 2 bin kadar Suriyeli ılımlı muhalifi Türk kışlalarında eğitip gerekli ekipmanı sağlayacak.
   </p>
   <p>
    Yabancı unsurlara Türkiye’de, askerî kışlalarda savaş eğitimi verilmesi kamuoyunda tepki çekince yandaş medya üzerinden içeriği, kapsamı açıklandı. Sızan bilgilere göre Ankara ilk etapta ağırlıklı olarak ÖSO mensuplarından olmak üzere 2 bin kadar muhalifi kendi belirlediği üslerde TSK ve ABD’li uzmanlarla eğitecek. ABD’den gelecek eğitmenlerin sayısı, görevleri ortaklaşa belirlenecek. İki yüzer kişiden oluşacak muhalif kursiyerleri MİT seçecek. İçlerinde PYD unsurlarının olmamasına, Türkmenlerin bulunmasına dikkat edecek. 200 kişilik bir grup en az 3 ay eğitilecek. Türkiye’ye silahsız alınan muhalifler eğitimin sonunda gerekli donanım sağlanmış şekilde Suriye’ye geri gönderilecek. Eğitim verilen muhaliflerin önceliği IŞİD ve El Nusra olacak. Ancak gereken noktalarda Esed güçleriyle de çarpışacak.
   </p>
   <p>
    <strong>
     Karada kim savaşacak?
    </strong>
   </p>
   <p>
    Eğit-donat faaliyetine katılan, İncirlik’i koalisyonun keşif faaliyetlerine açan ve insani yardım konusunda elini taşın altına koyan Ankara, karşılığında koalisyondan Suriye sınırının iç kısmında bir tampon bölge ile uçuşa yasak alanın oluşturulmasını talep ediyor. Bu şartın yerine getirilmesi durumunda koalisyonun talep ettiği ‘askerî üslerin yabancı jetlere açılmasına, bombardımanda kullanılmasına’ izin verebileceğini vurguluyor. Keza kara birliklerini Suriye’ye göndermeyi de tampon bölge / uçuşa yasak alan koşuluna bağlıyor.
   </p>
   <p>
    Operasyonun başında kara ordusuna gerek duymayan koalisyon hava bombardımanlarında istediği sonucu alamayınca gönüllü kara birliklerinin sahaya inmesine yeşil ışık yaktı. Henüz resmen talep etmese de Türk askerinin sahaya inmesine sıcak bakıyor. Aynı anda muhaliflerin eğit-donat kapsamında yetiştirilmesine hız veriyor. Dahası ÖSO gibi sahadaki ılımlı muhalif unsurlara desteğini artırıyor. Bu tavır değişikliğinde ABD Genelkurmay Başkanı Martin Dempsey’in hava operasyonlarının IŞİD’i arzu edilen oranda etkilemediğini kabul etmesi büyük rol oynadı hiç şüphesiz!
   </p>
   <p>
    Koalisyon sahadaki kara ordusu ihtiyacını, eğit-donat girişimiyle kapatmaya yönelse de sürecin kısa zamanda cepheye yansımayacağı ortada. Pentagon Sözcüsü John Kirby eğit-donat sürecinin sadece prosedür kısmının bile 3-5 ay süreceğini kabul etti. Bu noktada mercek, Türkiye gibi sahaya girme niyetini beyan eden ülkelere çevrildi. Türkiye gibi Irak Bölgesel Kürt Yönetimi’nden de asker göndermeye matuf sinyaller geliyor. Ancak sadece bölgede değil, tüm Ortadoğu’da IŞİD karşısında sadece Türk ordusunun varlık gösterebileceği ortada. Hükümet temkinli dursa da Cumhurbaşkanı Tayyip Erdoğan kara ordusuna görev verme noktasında oldukça cüretkâr gözüküyor.
   </p>
   <p>
    Buna karşın Ankara ile koalisyon arasındaki hedef farklılığı varlığını koruyor. Türk hükümeti IŞİD tehdidini Esed rejimini de hedefe koyarak bertaraf etmeyi isterken, Batılılar Esed’in askerî müdahale ile devrilebileceğini düşünmüyor. Ülkedeki krizin politik süreçlerle çözüleceğini öngörüyor. Yani Ankara’nın ‘IŞİD ile savaşırken Esed’i de devirelim’ teklifine sıcak bakmıyorlar. Keza Batılılar uçuşa yasak alan ile tampon bölge taleplerinin IŞİD’den çok Esed rejimini sınırladığının farkındalar. IŞİD’in elinde hava araçları yok zira. Ankara’ya gelen Batılı heyetlerin Suriye’de yasak alan oluşturmanın yolunun BM’den geçtiğini, Rusya ve Çin’in buna engel olacağını aktardığı biliniyor. Aradaki hedef farklılığı giderilemediği, Ankara’nın şartları sağlanmadığı için koalisyon IŞİD karşısında istenilen ölçüde yol alamıyor. Hâliyle öldürücü olmayan vuruşlar IŞİD’i daha da güçlendiriyor.
   </p>
   <p>
    <img alt="" height="291" src="http://web.archive.org/web/20141026232117im_/http://medya.aksiyon.com.tr/aksiyon/2014/10/20/ankaraya-isid3.jpg"/>
   </p>
   <p>
    <strong>
     Muhalifler sınır dışında eğitilmeli
    </strong>
   </p>
   <p>
    Eski Bordo Berelilerden Binbaşı Mete Yarar, ABD liderliğindeki koalisyon ile Ankara arasındaki kara ordusu pazarlığının kolay kolay sonuçlanmayacağını söylüyor: “Batılılar kara ordusunu IŞİD ile savaşmak için istiyor. Ankara ise sınırında güvenli bölge oluşturmak için askerini sahaya indirmek istiyor. Önceliği IŞİD değil, olası göç dalgasını Suriye içerisinde frenleme. Ankara’nın Türk askerini IŞİD ile savaştırma gibi bir niyeti yok. Afganistan, Somali, Kosova ve Lübnan örneklerinde olduğu gibi sahada düşman unsurlarını doğrudan hedefe almadan rol alma niyetinde.”
   </p>
   <p>
    Özel Kuvvetler Komutanlığı’nda görev yaptığı sırada benzeri birçok sınır ötesi görevde yer alan Yarar, eğit-donat formülüyle Türkiye’de yetiştirilecek muhalif unsurların cephede fark oluşturmasının zaman alacağını düşünüyor. Türkiye’de eğitime alınacak unsurların Suriye’ye döndüklerinde savaşa dâhil olmayıp Türkiye’den edindikleri birikimi kendilerine bağlanan birliklere aktaracakları görüşünde: “Türkiye yerine görev alacakları coğrafyada eğitilmeleri daha doğru olur. Çünkü bu eğitimler arazi şartlarına göre farklılık arz eder. Eğit-donat süreci hayata geçerse muhalifler için Suriye içinde, sınır boyunda güvenli bir eğitim alanı oluşturulacağını öngörüyorum. Zira, Suriye çölünde savaşacak unsurlara Eğridir Dağ Komando Okulu’nda verilen eğitimin bir katkısı olmaz!”
   </p>
   <p>
    Dış politika yazarı Fikret Ertan, doğası gereği Ortadoğu’da ‘dostlarla düşmanların sık sık yer değiştirdiğini’ hatırlatıp, hükümetin sahaya asker indirirken ya da yabancı unsurlara savaş eğitimi verirken 40 kez düşünmesi gerektiğini söylüyor. Muhalif unsurları ülke dâhilinde eğitip silahlandırmanın uzun vadede Arap sokağındaki Türkiye imajına zarar vereceğini iddia ediyor: “Ortadoğu’da dost-düşman ayrımı hızla değişebiliyor. Ankara’nın bu dönemde eline silah verip eğittiği Suriyeli muhalifler yarın karşısına dikilebilir. Geçmişte örneği çok yaşandı. Ayrıca muhalifleri Türkiye’de eğitmek doğru bir tercih değil. Zamanında İsrail’in Kürt peşmergeleri Kuzey Irak’ta emekli subaylarla eğittiği gibi Türkiye’nin de ihtiyaç olması durumunda benzer bir yol izlemesi daha doğru ve risksiz olur.”
   </p>
   <p>
    Ortadoğu uzmanı Kerim Balcı, Türk hükümetinin sahaya asker indirerek Suriye sınırında ‘de facto’ bir alan zapt etmeyi, o bölgedeki Kürt kantonlarını temizlemeyi ve sınırlarının güvenliğini artırmayı düşündüğünü ancak riskleri doğru okuyan TSK’nın bu plana temkinli yaklaştığını anlatıyor: “Hükümet Arap Baharı sürecinde olduğu gibi Suriye krizini de salt Ortadoğu aktörlerini hesaba katarak hareket etti. Rusya ya da Çin’in gardını hesaba katmadı. Bu yüzden ‘Esed rejimi 6 ayda düşecek’ öngörüsü tutmadı, Esed karşısında yalnız kaldı. Şimdi aynı şekilde Suriye’ye asker sokmanın Arap dünyasını işgal etmek anlamına geleceğini okuyamıyor. Katar ile bazı Körfez Ülkeleri’nin sahada aleyhine propagandaya soyunduğunu göremiyor. Bölgedeki makro dengeleri doğru değerlendiremediği için mikro ölçekte yanlış adımlar atıyor. Eğer Türkiye Suriye’ye 1 metre girse tüm Arap dünyasını işgal etmiş gibi lanse edilecek. Arap ülkelerinin yanında Rusya, İran ve Çin’i karşısına alacak. Türk hükümeti ülkenin selameti için her ne pahasına olursa olsun Suriye’ye girmemenin yollarını aramalı.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=39767), [web.archive.org (arşiv bağlantısı)](http://web.archive.org/web/20141026232117/http://www.aksiyon.com.tr:80/aksiyon/newsDetail_getNewsById.action?newsId=39767)
