# Mekânlara sinen Türk-Japon dostluğu

*Mesut Çevikalp 2010.05.17*

<div class="pNewsDetailMainContent" itemprop="articleBody">
 Dr. Miyuki A. Girardelli, akademik çalışmalarıyla, Türkiye’deki saklı kalmış Japon varlıklarını bugüne taşıyor. Tarihî Japon sefaret binalarının geçmişi ile 1929’da Bursa’da kurulan ilk Türk-Japon ortaklığının hikâyesini anlattı.
 <p class="MsoNormal">
  ‘2010 Japon Yılı’ kapsamında Türkiye’de düzenlenen konferans, seminer ve kültürel etkinlikler iki ülke arasında pek bilinmeyen ortak geçmişi gün yüzüne taşıyor. 120 yıl önce bir felaketle (1890’da Japonya’ya giden Ertuğrul Fırkateyninin dönüş yolunda batmasıyla) başlayan iki ülkenin ortak tarihi yeniden masaya yatırılıyor bugünlerde. Geniş kitlelere pek yansımayan etkinliklerin her iki tarafta bir ‘ortak tarih’ farkındalığı oluşturduğu apaçık ortada. Japon yılı etkinlikleri sürerken, tarihin saklı sayfalarından gün yüzüne taşınan ortak geçmişi Japon Sanat Tarihçisi Dr. Miyuki Aoki Girardelli ile konuştuk. 1995’ten bu yana Türkiye’de yaşayan ve Türkiye’deki unutulmuş Japon varlıkları üzerinde akademik çalışmalar yürüten Dr. Girardelli, Japonların İstanbul’daki sefaret binalarının bilinmeyenleri ile 1929’da Bursa’da kurulan ilk Japon-Türk sanayi iş birliği örneği ‘Türk-Japon İpek Dokuma ve Boyama Fabrikası’nın hikâyesini Aksiyon’a anlattı.
  <span>
  </span>
 </p>
 <p class="MsoNormal">
  Dr. Miyuki Aoki Girardelli, ilk 1992 yılında gelir Türkiye’ye. O günlerde Waseda Üniversitesi’nde Sanat Tarihi bölümünde okuyordur. İstanbul onu büyüler âdete. Bir yıl sonra, bu sefer başladığı yüksek lisansın arşiv araştırmaları getirir onu Türkiye’ye. 1996’da İstanbul Teknik Üniversitesi’nde (İTÜ) başladığı doktorası İstanbul’a yerleşmesine vesile olur. “Léon Parvillée: Osmanlı Modernleşmesinin Eşiğinde Bir Fransız Sanatçı” teziyle 2004’te bitirir doktorasını. Bugünlerde bir taraftan Boğaziçi ve İTÜ’de sanat dersleri veriyor, bir taraftan da Osmanlı mimarisi ve Osmanlı’daki Japon varlıkları üzerine çalışmalar yürütüyor. Türkçe, İngilizce, Fransızca ve İtalyanca biliyor. İtalyancası, soy isminden de anlaşılacağı üzere evlendiği İtalyan eşinden geliyor. İstanbul’da yaşayan ailenin bir kızları var.
 </p>
 <p class="MsoNormal">
  Dr. Aoki Girardelli, “2010 Türkiye’de Japon Yılı” kapsamında birden fazla etkinliğe imza atmış. En son, Prof. Dr. Minako Mizuno Yamanlar ile birlikte “Tarihi İstanbul Japonya Başkonsolosluğu: Mimarisi ve Japon-Türk Diplomatik İlişkilerinin Başlangıcı” sergisini hazırlamış. Gümüşsuyu’ndaki tarihî sefarette açılan sergi, binanın kentsel ve sanatsal önemini, satın alındığı dönemin tarihî altyapısını görsel ve yazılı kaynaklarla anlatıyor. Prof. Dr. Yamanlar ile Dr. Aoki Girardelli kendisi sanat eseri olan bu binanın etrafında, bir bakıma Türk-Japon ilişkilerinin gelişimini mekânlarla ve Türkiye’ye gelen Japonların yaşamlarının üzerinden yansıtılıyorlar aslında.
 </p>
 <p class="MsoNormal">
  Aoki Girardelli hoca, 2003’te ‘Japonya Başkonsolosluğu’ olarak fonksiyonu sona eren Gümüşsuyu’ndaki eski büyükelçiliğin, Türkiye ve Japonya arasında hâlâ önemli bir yeri bulunduğunu düşünüyor. Japon Yılı vesilesiyle İstanbul Japonya Başkonsolosluğu’nun izniyle yeniden ziyarete açılan binanın mimarisi ve renkli tarihiyle göz doldurduğunu vurguluyor: “Türkiye ve Japonya arasında resmî ilişkiler 1924’te, Japonya’nın Lozan Antlaşması’nı kabul etmesinin ardından başlıyor. 1923’te Cihangir’de bir Diplomatik Temsilcilik açmıştı Japonya ama resmen tanıma 1924’te oluyor. Aynı bina 1925’te Büyükelçiliğe çevriliyor. Japonya Dışişleri Bakanlığı Diplomatik Arşivi’ndeki belgelere göre, kira sözleşmesi Türkiye Büyükelçisi Obata Yukichi (1873–1947) ile ev sahibi Necmeddin Bey arasında imzalanmış. Kira bedeli senelik 1700 İngiliz Poundu’ymuş. 1929’a gelindiğinde Cihangir’deki Büyükelçilik Türkiye-Japonya arasındaki artan ticari ve siyasi münasebetlere cevap veremez duruma gelince 4 Mayıs 1929’da Gümüşsuyu’ndaki bu tarihî bina satın alınır. Konak aynı zamanda Japonya’nın Orta Doğu bölgesinde satın aldığı ilk elçilik binasıydı."
 </p>
 <p class="MsoNormal">
  O zamanki Osmanlı Bankası’nın Müdürü Alexandre Pangiris Bey tarafından 1904’te yaptırılan ve aile konağı olarak kullanılan yapının en büyük özelliği, inşasında farklı mimari üslupların uyum içinde kullanılması. Binada Avrupa motiflerinin yanı sıra Mısır ve Osmanlı motifleri var. 2000’lerde restorasyondan geçen konak bugün bile bu özelliğini koruyor. Her odası ayrı bir kültürü yansıtıyor. Duvarlarında 100 yıl önce yapılmış resimler hâlâ göz dolduruyor. Japonya hükûmeti 8100 İngiliz Poundu ödeyerek almış bu binayı. Hâlen ‘tarihî Japonya Başkonsolosluğu’ olarak anılan eski sefaret, 1937’de Büyükelçiliğin Ankara’ya taşınmasının ardından yazlık rezidans olarak kullanılır. İkinci Dünya Savaşı sırasında iki ülke ilişkileri kesilince kısa bir müddet atıl kalır. Ancak savaşın ardından ilişkiler yeniden kurulur ve binalar Japonların kullanımına verilir. 1965’te konsolosluğa çevrilir, 1972’de başkonsolosluk olur. 2003’te başkonsolosluk geçici olarak kapanır, 2004’te Tekfen Kulesi’ne taşınır. Bu taşınmayla binanın devri kapanmış olur. 2010 Türkiye’de Japonya Yılı çerçevesinde yeniden hizmete açılsa da geleceği henüz net değil.
 </p>
 <p class="MsoNormal">
  Dr. Girardelli, iki ülke ilişkilerinin simgesi durumundaki bu binanın Japon kanunları gereğince satışa çıkarıldığını üzüntüyle anlatıyor: “Japonya’nın millî malı olan bu bina şu an atıl vaziyette. Japon kanunlarına göre işlevi bitmiş kamu gayrimenkulleri satışa çıkarılmak zorunda. Burası için de satışa çıkarılma kararı alındı. Japon-Türk Dostluk Derneği ilgili makamlara bu binanın sadece işlevsel değil, tarihî ve kültürel miras açısından da önemli olduğunu anlatmaya çalışıyor. Biz de eğer satılacaksa en azından Japon-Türk dostluğuna hizmet edecek şekilde elden çıkarılmasını istiyoruz. Japonya’nın Türkiye’deki ilk kamu malı aynı zamanda ortak tarihin bir simgesi. Varlığı korunmalı. Umarım, bu mekân iki ülke arasındaki dostluk ilişkisini yansıtan bir merkeze dönüştürülür.”
 </p>
 <p class="MsoNormal">
  Sanat Tarihçisi Dr. Aoki Girardelli, sadece eski Japonya sefaret binaları üzerine çalışmıyor. Tıpkı başkonsolosluk gibi iki milleti tek çatı altında toplayan Bursa’daki ‘Türk-Japon İpek Dokuma ve Boyama Fabrikası’nın hikâyesi onun en güncel konusu.
 </p>
 <p class="MsoNormal">
  Bursa’daki ‘Türk-Japon İpek Dokuma ve Boyama Fabrikası’ 4 Ağustos 1929 yılında muhteşem bir açılış ile hizmete girmiş. Seçkin davetliler İstanbul’dan Mudanya’ya özel tutulan vapurla götürülmüş. Türk-Japon iş birliğinin ilk örneği konumundaki fabrika Kont Otani Kozui (1878–1949) ile Bursa’nın ileri gelenlerinden Saffetbeyzade Memduh Bey (1877–1932)’in önderliğinde kurulur. İstanbul Milletvekili ve İstanbul Ticaret Odası’nın eski başkanı Kavalalı Hüseyin Bey de ortaklar arasında yer alır. Fabrikanın arsası ile binası Türk ortaklar, makine ve edevatları Kont Otani tarafından karşılanır.
  <span>
  </span>
 </p>
 <p class="MsoNormal">
  Japonya Dışişleri Bakanlığı Arşivleri’nde fabrika ile ilgili belgelere ulaşmış Dr. Aoki Girardelli. Ortaklardan Kont Otani Kozui’nin ülkedeki Nishi Hongan-ji Budist mezhebinin emekli başrahibi olduğunu hatırlatıyor: “Kont Otani, gençliğinde İpek Yolu üzerine çalışmalarıyla uluslararası düzeyde ün kazanmıştı. Gençliğinde eski İpek Yolu ile uğraşan Otani’nin ipekçilik için Bursa’ya gelmesi oldukça manidardır. Emekli rahip Otani çok zengindi aynı zamanda. Kaynaklara göre fabrikanın kuruluşunda 70.593.310 lira veriyor. Türkiye tarafı da 60.516.500 lira kadar sermeye koyuyor. Toplam 131.109.810 lirayla kuruluyor fabrika.”
  <span>
  </span>
 </p>
 <p class="MsoNormal">
  1931 tarihli bir belgeye göre, Bursa İpeği’nin işlendiği fabrikada 15’i Japon, 80’i Türk toplam 95 kişi istihdam edilmiş. İki yıl gibi bir sürede de aylık üretim 5 binden 10 bin metreye ulaşmış.
 </p>
 <p class="MsoNormal">
  Saffetbeyzade Memduh Bey’in torunları Gökçen ailesi, bu tarihî Japon-Türk ortaklığı ile ilgili hemen hemen her şeyi muhafaza etmiş. Doküman ve belgelerin yanı sıra makinelerin bir kısmı bugünlere ulaşmış. Aile bir de Bursa Büyükşehir Belediyesi ve Bursa Valiliği’nin desteği, Japon akademisyenlerin katkısıyla fabrikayı anlatan bir sergi hazırladı. 15 Eylül’de Bursa Kent Müzesi’nde açılacak ‘Bursa’da ilk Türk-Japon Sanayi Ortaklıkları: Gökçen Ailesi ve Kont Otani’ sergisinin koordinatörleri Prof. Dr. Yamanlar ile Şukufe Gökçe. Sergide fabrikanın renkli tarihi belge ve fotoğraflar eşliğinde yeniden gün yüzüne taşınıyor. Dr. Girardelli, sergi için Japonya’dan Otani ile ilgili belge ve eşyaların getirildiğini, çoğu parçanın kamuoyuyla ilk kez buluştuğunu söylüyor.
 </p>
 <p class="MsoNormal">
 </p>
 <p class="MsoNormal">
  Maslahatgüzar, Türk boğazlar
  <span>
  </span>
  tarihi uzmanı
 </p>
 <p class="MsoNormal">
 </p>
 <p class="MsoNormal">
  Japonya’nın Türkiye’ye atadığı ilk diplomatik temsilci olan Maslahatgüzar Ashida Hitoshi, Türkiye’de bulunduğu yıllarda görevinin yanında tarihî araştırmalarını da yürütür. Özellikle İstanbul ve Çanakkale boğazları üzerine araştırmaları ses getirir. Doktorasını aynı alanda Tokyo Üniversitesi’nde yapar.
  <span>
  </span>
  Doktora tezi, 1930’da ‘İstanbul’daki Boğaz Trafiğinin Tarihi’ adıyla kitaplaştırılır.
 </p>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-26795-mek%C3%A2nlara-sinen-turk-japon-dostlugu.html), [web.archive.org (arşiv bağlantısı)](http://web.archive.org/web/20150316012913/http://www.aksiyon.com.tr/aksiyon/haber-26795-mek%C3%A2nlara-sinen-turk-japon-dostlugu.html)
