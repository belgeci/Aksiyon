# Fatih Üniversitesi’nden ‘elit’ araştırma Komşular, dönüşen Türkiye’den memnun

*Mesut Çevikalp 2011.05.23*

<font class="agenda2NewsSpot">
 Komşu ülkelerdeki Türkiye algısını ölçmek için sınır ötesinde sahaya inen Fatih Üniversitesi önemli bir çalışmaya imza attı. Yedi ülkede 318 elit ile yüzyüze görüşen ekip, Türkiye’deki yerleşik öngörüleri sarsacak verilere ulaştı. Araştırmaya göre İran, Türkiye’yi hâlâ kendine rakip görüyor.
</font>
<font class="newsDetail">
 <p>
  <p class="MsoNormal">
   Sınır ötesinden Türkiye’yi izleyenler, ülkenin ciddi bir dönüşüm içinde olduğunda hemfikir. Söz konusu dönüşümün Türkiye’yi kalkındırdığını düşünenler kadar geriye çektiğini iddia edenler de var. Batı başkentlerinde, Türkiye’nin ‘eksen kayması’ yaşadığını, süratle Batılı değerlerden uzaklaştığını söyleyen makaleler kaleme alındı son dönemde. ‘Yeni Osmanlı’ başlığı atılan bu makalelerde Türkiye’nin Ortadoğu ülkeleriyle kurduğu yeni sınırsız ilişkiler, İsrail’e karşı takındığı yeni tavır, İran nükleer krizi karşısında Batı’dan ayrı düşmesi yerden yere vuruldu. Mevcut hükümetteki bazı isimlerin geçmişte ‘İslamcı’ olarak addedilen partilerde siyaset yapmış oluşu, ortaya konan tek yönlü bakışı destekliyordu bir bakıma. Yeni Türkiye’yi algılayamayan eski müttefikler huzursuzdu.
  </p>
  <p class="MsoNormal">
   Peki, ya sınır komşuları? Onlar nasıl algılıyordu Türkiye’deki çok boyutlu dönüşümü? Ülkeye adeta yeni bir kimlik kazandıran yeni dış politikası rahatsız ediyor muydu tarihî sınırdaşları? Arap, Yunan, Ermeni, Bulgar, İranlı, Gürcü, Azeri ve diğer komşularımız acaba Ankara’yı hangi gözlerle takip ediyorlardı? Dönüşen Türkiye’yi Neo-Osmanlıcı, emperyal, tehdit edici bir güç olarak mı?, yoksa hak ettiği konuma ulaşan ülke olarak mı görüyorlardı? ‘Sıfır sorunlu ilişkiler’ vizyonu ile yola çıkan Türk dışişleri, hedefine ne kadar yaklaşabilmişti? Ve Ankara; Ortadoğu, Kafkaslar ve Balkan bölgelerinin hangisinde daha başarılı politikalar yürütüyordu?
  </p>
  <p class="MsoNormal">
   Artık tüm bu sorulara cevap veren ciddi bir çalışma var elimizde. “Türkiye’deki dönüşüm ve değişen Türk dış politikası, komşu ülkelerde nasıl algılanıyor?” Bu ana soru çerçevesinde sınır ötesinde sahaya inen Fatih Üniversitesi, kapsamlı bir çalışmaya imza attı. Üniversitenin son bir yıldır Yunanistan, Bulgaristan, Gürcistan, Ermenistan, İran, Irak ve Suriye’de sürdürdüğü alan çalışması, komşu ülkelerin Türkiye’deki demokratik dönüşüme olumlu baktığını ortaya koyuyor. 7 sınır ülkesinde, toplam 318 ‘elit’ ile yüz yüze ve ana dillerinde yapılan ankete göre, komşu ülkeler Ankara’nın değişen dış politikasına olumlu yaklaşıyor. Ülkelerindeki karar alıcıları etkilemelerinden ötürü özellikle elitlerle yapılan görüşmelerde 64 soru sorulmuş. Kapsam ve içerik bakımından bir ilk niteliğindeki çalışma, ortaya koyduğu verilerle en başta “Türk’ün Türk’ten başka dostu yoktur” anlayışını yıkıyor. Zira araştırma, Türk kamuoyunun bugün dahi şüpheyle yaklaştığı Yunanistan, Bulgaristan ve Ermenistan gibi ülkelerin
   <span>
   </span>
   önde gelenlerinin Türkiye’ye yönelik pozitif tutumlarını ortaya koyuyor. Bunun yanında Ermeniler başta olmak üzere komşulardaki elitlerin çoğu Türkiye’nin küresel ve bölgesel ölçekte giriştiği aktif dış politikayı önemli görüyor. Hatta destekliyor. Bölgedeki elitler ABD-İsrail hattında dillendirilen “Türkiye’nin ekseni kayıyor” değerlendirmesine karşı duruyor. Aksine Türkiye’nin eksen genişlettiğini düşünüyorlar.
  </p>
  <p class="MsoNormal">
   Maliyeti üniversite tarafından karşılanan projenin koordinatörlüğünü Fatih Üniversitesi Uluslararası İlişkiler Bölümü Başkanı Doç. Dr. Savaş Genç üstlenmiş. Ekipte öğretim üyeleri Yrd. Doç. Dr. Ebru Altınoğlu Ercan, Yrd. Doç. Dr. Özlem Demirtaş Bagdonas ile asistanlar Elvan Özdemir ve Kübra Azman yer almış. Saha ekibi ise üniversitenin söz konusu 7 ülkeden gelen öğrencilerinden oluşturulmuş. Bu sayede sahadaki ekibin hem hızlı ve kaliteli olması hem de doğru deneklere ulaşılması sağlanmış. Ülkelerindeki ekonomik-politik yapıyı bilen öğrenciler, dil sorunu yaşamadan elitlere kolayca ulaşıp görüşmeleri tamamlamış.
  </p>
  <p class="MsoNormal">
  </p>
  <p class="MsoNormal">
   Araştırmaya en mesafeli duran, İran oldu
  </p>
  <p class="MsoNormal">
   Projenin fikir babası Doç. Dr. Savaş Genç, bu tür bir çalışmada, yıllar önce Heidelberg Üniversitesi’ndeki (Almanya) öğrencilik yıllarında rol almış. Heidelberg’deki tecrübelerinden yola çıkarak son dönemde bölgesindeki nüfuzu artan Türkiye’nin karşı taraftaki algısını ölçecek bir çalışma yapabileceğini düşünmüş: “Kafamdaki projeyi önce üniversite yönetimine açtım. Onlardan tam destek alınca bölümdeki hocalarla oturup son şeklini verdik. Bizi en çok sorular zorladı. Sahadaki kılcal verilere ulaşmak için spesifik sorular hazırladık. Daha önce bu alanda çalışmalar yürüten Yrd. Doç. Dr. Ebru Altınoğlu Ercan hocanın ekipte oluşu işimizi kolaylaştırdı.”
  </p>
  <p class="MsoNormal">
   Yaklaşık bir yıl süren araştırmayı geleneksel hâle getirmek istediklerini vurgulayan Genç, komşu ülkelerden ortak araştırma projesi teklifleri almaya başladıklarını anlatıyor: “Başta dış politika adına karar alanlar olmak üzere konu üzerinde çalışan yerli-yabancı araştırmacıların kaynak olarak kullanabilecekleri bir veri tabanı oluşturmayı
   <span>
   </span>
   hedefliyoruz. Önümüzdeki yıllarda periyodik olarak aynı algıyı genişletilmiş coğrafyalarda ölçmeyi başarabilirsek mukayeseli olarak okunacak neticeler daha da kıymetli olacak.”
  </p>
  <p class="MsoNormal">
   Yrd. Doç. Dr. Ebru Altınoğlu Ercan’a araştırmayı neden elitler üzerinden yaptıklarını soruyoruz: “Elit olarak tabir ettiğimiz kesim, eğitim seviyesi, ekonomik ve sosyal statü açılarından ortalamanın üzerindeki kişilerden oluşuyor. Söz konusu kesimin en önemli yönü, bulundukları ülkelerdeki karar alıcıları etkiliyor olmaları. Dolayısıyla komşu ülkelerin Türkiye’ye karşı tutumunu, bu ülkelerde Türk dış politikasının nasıl algılandığını ölçmenin en kolay ve verimli yolu elitlere ulaşmaktan geçer. Biz de sınırımızda bulunan 7 ülke elitlerine ulaşarak, hâkim olan algıyı tespit etmeye çalıştık. Her ülkede ortalama 50 karar alıcı, akademisyen, araştırmacı, dış politika editörü, yazar, iş adamı ve diğer uzmanlarla gerçekleştirdiğimiz anket önemli verilere ulaşmamızı sağladı.”
  </p>
  <p class="MsoNormal">
   Kamuoyu araştırmalarından farklı olarak, elit anketlerinde her bir ülkeden 30 ila 100 kişiyle görüşülmesinin sağlıklı sonuçlar alabilmek için yeterli olduğunu aktarıyor Yrd. Doç. Dr. Özlem Demirtaş Bagdonas da. Kendi projelerinde, İran hariç, her ülkeden yaklaşık 50 kişi ile görüştüklerini, bu sayının o ülkedeki Türkiye algısını yansıtması açısından yeterli olduğunu belirtiyor: “Çalışma, spekülatif yorumların ötesinde, Türkiye’nin bölgesel politikalarını, bölgedeki projelerini detaylı sorularla irdeliyor. Türk dış politikasının ülke, sektör, dinî kimlik eksenlerinde nasıl algılandığını ortaya koyuyor.”
   <span>
   </span>
   <span>
   </span>
  </p>
  <p class="MsoNormal">
   Savaş Genç’e, sonuç almakta zorluk yaşadıkları ülkeleri soruyoruz. İran dışındaki diğer 6 ülkede hiçbir sorun yaşamadıklarını, hatta çoğu ülkede kendilerine yardımcı olunduğunu dile getiriyor: “İran’dakiler hariç komşu ülke elitleri çalışmamıza muazzam ilgi gösterdi. Yer yer yardımcı olanlar da oldu. Ancak İran’da güvenlik endişesi ve sistem erkleri tarafından sorgulanma tereddütleri nedeni ile katılım düşük oldu maalesef. Özellikle İran’daki muhafazakâr kesimden veri almakta büyük güçlük yaşadık. Maalesef muhafazakârlara ulaşamadık. Elimizdeki verilere göre İran’da ciddi bir algı sorunu olduğunu, Türkiye’ye mesafeli durulduğunu fark ettik.”
  </p>
  <p class="MsoNormal">
  </p>
  <p class="MsoNormal">
   Komşulara göre bölgenin gücü Türkiye
  </p>
  <p class="MsoNormal">
   Türk kamuoyuna 22 Mayıs’ta açıklanan araştırma, “Türkiye, bölgenin yeni gücü mü?”, “Ortadoğu’ya model olabilir mi?” gibi güncel sorulara da cevap veriyor. Çalışma, Arap isyanlarından önce yapılsa da içerdiği geleceğe dönük sorular bugünü anlamamıza da yardımcı oluyor. Mesela komşu ülkelerdeki elitler, yöneltilen “Ülkenizde iç savaş çıksa hangi komşunuza sığınırdınız?” sorusuna adeta ağız birliği etmişçesine cevaplıyor: “Türkiye”… Aynı elitlerin yüzde 62’si Türkiye’nin Ortadoğu rejimlerine ‘model’ olabileceğini de söylüyor. ‘Hâlihazırda bölgesel güç’ olarak niteleyenler de ağırlıkta. Katılımcıların yüzde 27’si Türkiye’yi, yüzde 13’ü İran’ı bölgenin lideri olarak görüyor. Buna karşılık Türklerin bazı dış politikalarını tasvip etmeyenler de var. Mesela, yüzde 50’den fazlası Ankara’nın İran nükleer krizinde üstlendiği rolü ‘olumsuz’ ve ‘etkisiz’ buluyor. Yüzde 40’ı da değişimi, Ankara’nın karşı durduğu ‘Neo-Osmancılık’ şeklinde niteliyor. Komşu ülkelerdeki elitlerin yüzde 35’i Türkiye’deki dönüşümü, sürdürülen Avrupa Birliği (AB) üyelik sürecine bağlıyor. Türkiye’deki yerleşik öngörülerle çatışan bu yargı, kapsamlı saha araştırmasının sınır ötesinden Türk hükümetine önemli mesajlar taşıdığını yansıtıyor.
  </p>
  <p class="MsoNormal">
   Araştırmada öne çıkan önemli sonuçlardan biri, çoğu sınır komşusu, Türkiye’nin ekonomik açıdan güçlenmesinden, demokrasisini kurumsallaştırmasından ve dünyaya açılmasından memnunluk duyuyor. Yunanistan, Ermenistan ve Gürcistan gibi ülkelerin de Türkiye’yi Ortadoğu rejimleri için model göstermesi kayda değer bir gelişme.
  </p>
  <p class="MsoNormal">
   Çalışmanın bir diğer mühim verisi de istisnasız tüm komşuların, Türkiye’nin dış politikasında önemli ve pozitif bir değişim olduğunu ifade etmeleri. Çalışma, Ankara’nın İslam coğrafyasına yönelik artan ilgisini ortaya çıkarsa da bu ilginin ‘Batı’ya’ alternatif olmadığını, komşu ülkelerde herhangi bir ‘eksen’ tartışmasına yol açmadığını da yansıtıyor. Ağırlıklı olarak Müslüman toplumlara sahip olan İran, Irak ve Suriye, Ankara’nın İslam coğrafyasına yönelik ilgisini ‘Neo-Osmanlıcılık’ ve ‘İslam coğrafyası liderliği’ şeklinde okumazken, hariçte kalan ve ağırlıklı olarak Ortodoks Hıristiyan toplumlara sahip Yunanistan, Gürcistan ve Ermenistan, yönelişi ‘Neo-Osmanlıcılık’ olarak görüyor.
  </p>
  <p class="MsoNormal">
   İran haricinde komşu ülkelerin ‘bölgesel güç’ denilince ilk olarak Türkiye’yi dile getirmeleri, araştırmanın ortaya koyduğu çarpıcı sonuçlardan. Anketlere katılan liberal ve açılım yanlısı İranlı elitlerin bile bölgesel güç olarak kendi ülkelerini görmeleri, tartışılması gereken diğer bir sonuç.
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A963F2F2422AF53F9AFD028903C1B72B?newsId=29471), [web.archive.org (arşiv bağlantısı)](http://web.archive.org/web/20110526035118/http://www.aksiyon.com.tr:80/aksiyon/newsDetail_getNewsById.action;jsessionid=A963F2F2422AF53F9AFD028903C1B72B?newsId=29471)
