# Akçakale’nin son ‘Propaganda’sı

*Mesut Çevikalp 2012.11.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Suriyeli mülteciler’ denince gözler sınır boyundaki kamplara çevriliyor. Kısmen güvenli, üç öğün yemek çıkan tesislerde barınanlara mikrofon uzatılıyor. Gülen çehreler fotoğraflanıyor. Bir de kampın dışına taşan, Propaganda filmini hatırlatan hayatlar var.
  </font>
 </div>
 <div id="newsText">
  <font class="detail-text">
   <p>
    Akçakale’de şahit olduklarımız, Sinan Çetin’in yönettiği, Kemal Sunal ve Metin Akpınar’ın oynadığı ‘Propaganda’ filmini hatırlatıyor. 1999 yapımı filmde, değişen sınır çizgisinin böldüğü ‘Hislihisar’ kasabasında yaşananlar anlatılıyordu. Çekilen dikenli tel, asırlardır birlikte yaşayan insanların hayatlarını, ticaretlerini ve sevdalarını altüst ediyordu. Filmdeki trajikomik öykünün bir benzeri bugün Akçakale’de yaşanıyor… Yaklaşık bir asır evvel çizilen yapay sınırla bölünen bu sınır ilçesinde hâlâ hüzün hâkim… Karşı tarafta patlak veren iç savaş, ortak acıyı daha da artırmış.
   </p>
   <p>
    Akçakale, Fransa ile 1921’de yapılan Ankara Anlaşması’yla ikiye bölünmüş. İlçe halkının bir bölümü Suriye tarafında kalmış. Aileler bölünmüş, aşiretler parçalanmış. Ancak bölge insanı, önlerindeki mayınlı sınıra, Şam’daki baskıcı Esed iktidarına rağmen bağlarını koparmamış. Kız alıp vermiş, binbir güçlüğe rağmen sınırı geçip akrabalarıyla görüşmüş. 2009’da hayata geçen vizesiz seyahat, karşılıklı bağları daha da güçlendirmiş, karşılıklı geliş-gidişler artmış… Bayramlar birlikte kutlanmış, taziyeler birlikte verilmiş… Ta ki Arap Baharı’na kadar… Suriye’yi saran rejim karşıtı isyan dalgası Akçakale’nin iki yakasını da vurdu. Patlak veren iç savaş, kapanan sınır kapıları, Baas rejiminin katlettiği siviller… Akçakalelilerin gözü kulağı ölümün kol gezdiği Suriye’de. Akrabalarının emniyeti için gözyaşlarıyla dua ediyorlar.
   </p>
   <p>
    Fırsatını bulup Türkiye’ye kaçanlar kendilerini şanslı addediyor. Birçoğu ilçede kurulan Süleyman Şah Konaklama Tesisi’ne sığınmış. 14 bin kişilik bu kamp yetersiz kalınca yanı başına yeni bir kamp daha inşa edilmiş. 12 bin kişilik bu yeni tesise de misafir (mülteci) alınıyor. Gıda ve sağlık ihtiyaçları Türk devletince karşılanan Suriyeli misafirler şimdilik hâllerinden memnun. Ancak yaklaşan kışın bez çadırlarda kolay geçmeyeceğinin de farkındalar…
   </p>
   <p>
    Bir de kampın dışında yaşayanlar var. Sayıları hiç de azımsanmayacak bu grubun (4-5 bin kişi) bir bölümü ilçedeki akrabalarına sığınmış. Bir kısmı da Akçakale, Harran gibi sınır ilçelerinde ev kiralamış. Objektifimizi kamptakilere nazaran daha zor durumdaki bu ailelere çevirdik. Propaganda filmini aratmayan hikâyelerini dinledik…
   </p>
   <p>
    Zor günlerinde Suriyeli akrabalarına evini açan Akçakalelilerden biri Ahmet Murat Gümüş (57). Tel Abyad’da (Akçakale’nin Suriye’de kalan kısmı) yaşayan akrabaları savaşın ortasında kalınca, onları Türkiye’ye davet etmiş. İki ay önce sınırı gece gizlice geçen iki yeğeniyle aileleri onun evine sığınmış. İki katlı evinin bir katını onlara tahsis etmiş. Akrabalarını Suriye düzelene kadar geri göndermeyeceğini söylüyor: “Suriye’ye gelin giden ablamın çocukları bunlar. Çarpışan iki taraf arasında sıkışmışlardı. Akçakale’ye çağırdım. Bir kısmı geldi, bir kısmı hâlâ orada. Onları da misafir edebilseydim keşke…”
   </p>
   <p>
    Küçük kasabada 16 kişiyi aylarca misafir etmek büyük fedakârlık aslında. Ahmet Bey, Peygamberimiz’in Mekke’den Medine’ye hicretini hatırlatıp ölüm korkusuyla kendilerine sığınan bu insanlara sahip çıkmayı inancının gereği olarak gördüğünü belirtiyor: “Savaştan dolayı orada kıtlık çekiyorlardı. Ekmekleri kalmamıştı. Benzinleri, elektrikleri, hatta suları bile yoktu. Bu hâlde yaşamalarına gönlüm nasıl razı olurdu? Burada kuru da olsa ekmekleri var en azından. Can tehlikeleri de kalmadı. Emekliliğim var, çalışıyorum da. Elimde ne varsa, son güne kadar onlarla paylaşacağım. Akrabalık bugünler için vardır zaten.”
   </p>
   <p>
    Ahmet Bey yanımızda olmasına rağmen Suriyeli yeğeni konuşmaktan kaçınıyor ilk başta. Akçakale’de olmalarına rağmen Esed’den, onun Türkiye tarafında çalışan adamlarından çekindiklerini anlatıyor. Muhaberat’ın kendilerini takip ettiğini düşünüyor. Kendilerine ulaşamasa bile Suriye’de kalan akrabalarına zarar vereceklerini söylüyor: “Esed rejimi devrilmezse Muhaberat 7 göbek soyumuzla uğraşır.” Ancak ısrarımız sonuç veriyor; yüzünü fotoğraflamama, ismini kodlama şartıyla konuşuyor.
   </p>
   <p>
    Kaçamasaydık keseceklerdi
   </p>
   <p>
    Leys G. (45), Esed’e bağlı milisler komşu köye saldırınca kaçmaya karar vermiş. Kayın validesi ve kardeşinin ailesiyle birlikte toplam 20 kişi gece geç saatte yola çıkmışlar. Ana yollar kesildiği için tali yolları kullanarak Akçakale’ye ulaşmışlar: “Dayım bize sahip çıkmasaydı Şebbihalar bizi de kesecekti (ağlıyor). Eşimin, kızlarımın namusuna el uzatacaklardı. Nusayri milisler Sünnileri akla gelmeyecek işkencelerle katlediyor, her türlü pisliği yapıyor. Direnecek gücümüz kalmayınca her şeyimizi bırakıp kaçtık.”
   </p>
   <p>
    Evdeki birikimleri, eşinin mücevherleri ve bir çanta giysiyle kaçmışlar. Bankadaki mevduatını, tarladaki mahsulünü de bırakarak. Bankaya para çekmeye gidenlerin bir daha geri dönemediğini anlatıyor: “Bankadaki birikimi, tarladaki mahsulü düşünecek hâlimiz yoktu. Canımızı kurtarmanın derdindeydik. Şimdi geriye dönüp baktıkça tarlada kalan 180 ton pamuğuma, 100-150 ton mısırıma yanıyorum. Ürün toplama dönemi geldi geçti, can korkusundan elimizi süremedik. Geçen yıl Türkiye’den alıp kurduğumuz yem fabrikasını çalıştıramadan öylece bıraktık… Boşa giden onca emeğe ciğerim yanıyor.”
   </p>
   <p>
    Yaşadıkları bölgenin kontrolü Özgür Suriye Ordusu’na geçince oğullarından biri evlerine, fabrikalarına göz kulak olmak için geri dönmüş. Leys, Türk telefon operatörleri üzerinden her gün görüştüklerini, köylerindeki anarşinin sürdüğünü vurguluyor. Nusayri milislerin boş evleri önce soyup ardından ateşe verdiğini aktarıyor. Yerel hatların dinlendiğini, Türkiye’ye kaçan ailelerin isim isim tespit edildiğini ifade ediyor.
   </p>
   <p>
    Özgür Suriye Ordusu’na ağır silah verilmezse ‘kanatları kırılan’ Esed’in yakın zamanda devrilmeyeceğini düşünüyor: “Allah’a şükür buraya gelerek hayatımızı kurtardık ama aklımız geride kalanlarda. Durumu iyi olmayıp kaçamayanlar var. Biz arabamızla kaçtık, arabası olmayanlar var. Onları arıyoruz, durumun kanlı bir sürece doğru ilerlediğini söylüyorlar. İran, Rusya ve Çin, Esed’e her türlü desteği veriyor, sahada Esed için savaşan İranlı subaylar, savaşçılar var. Buna karşı muhaliflerin elinde doğru düzgün silah bile yok. Destek gelmezse direnişi daha fazla sürdüremeyecekler.”
   </p>
   <p>
    Leys de diğer misafir Suriyeliler gibi pek sokağa çıkmıyor. Âdeta gönüllü sürgün hayatı yaşıyor. 24 saat kapanmayan El-Cezire üzerinden Suriye’deki sıcak gelişmeleri takip ediyor. Eşi ve çocukları gibi o da bir an önce rejimin yıkılmasını, ülkesinin normalleşmesini istiyor: “Eşim, çocuklarım her gün ağlıyor… Evimizi, komşularımızı özlüyorlar. 10 yaşındaki oğlum Türkçe konuşamadığı için arkadaş edinemedi. Diğer çocuklarım da üniversitelerini özledi, psikolojileri bozuk. Bu durumda dönmemiz mümkün değil. Bizi bir gün dahi yaşatmazlar orada. Diğer taraftan paramız da azaldı. Esed bir-iki ay içinde devrilmezse burada ele muhtaç olacağız.”
   </p>
   <p>
    Neden kampa yerleşmediğini soruyoruz. Çadır kentin çok kalabalık olduğunu, üniversite çağındaki 3 kızıyla rahat edemeyeceği için dayısının evinde kaldığını vurguluyor Leys. Yaşlı kayınvalidesine de ayrı ev tuttuklarını, kampa yerleşmeleri durumunda onunla ilgilenemeyeceklerini anlatıyor. Kızlarının eğitimlerini Türkiye’de sürdürebilmeleri için Ankara’dan yardım istiyor.
   </p>
   <p>
    Tam bu esnada sınır boyundan gelen seri silah atışları kelimeleri boğazına düğümlüyor. Çok geçmeden telefonu çalıyor, Özgür Suriye Ordusu saflarında çarpışan bir arkadaşının şehit düştüğü haberini alıyor. Gözleri yaşarıyor: “Babası Urfalı, annesi Suriyeli bir arkadaşımız şehit düştü. Adı İsmail, 30 yaşındaydı. Türk tarafına atış yapan topa mühimmat götüren araca saldırı düzenleyen gruptaymış. Aracı havaya uçurmuşlar ama Suriye jetleri de onları vurmuş. Biri İsmail iki arkadaşımız şehit düşmüş…”
   </p>
   <p>
    Annem gelin olmasaydı
   </p>
   <p>
    Leys, derinden bir iç çekip devam ediyor konuşmasına: “Keşke annem Suriyeli babamla evlenmeseymiş. Keşke burada doğup yaşasaydık hep. Esed ailesi yıllardır hiç gün yüzü göstermedi bize. Türkiye ile ilişkileri iyi olduğu dönemde bile zulmetti Sünnilere. Esed bugün ölse üzerimdeki korkusu 20 yıl sürer, öyle sindirdi bizi. Şimdi de canımızı alıyor. Onlarca tanıdığım hayatını kaybetti. Daha ne kadar çekeceğiz bu çileyi?”
   </p>
   <p>
    Süleyman Şah Kampı’na girmeyip ilçede ev kiralayanlardan Ebu Hamza A. Tel Abyadlı. Hamza’nın da Akçakale’de akrabaları var. Ancak o kimseye yük olmak istemediği için ev kiralamış. İlçenin kenar mahallesindeki bakımsız bir eve aylık 400 lira ödüyor. 3 aylık da peşin vermiş. 3 odada 16 kişi yaşıyor. Eşi Betül Hanım ile 5 çocuğunun yanında annesini, erkek kardeşi ile ailesini ve 2 çocuklu ablasını da yanında getirmiş: “Esed güçleri köyümüzü top atışına tutmaya başlamıştı. Kaçmasak canımızdan olacaktık. 1,5 ay önce 50 kişi birlikte yola çıktık. Bizi fark ettiler, arkamızdan havan attılar. Akçakale’ye zor ulaştık.’’
   </p>
   <p>
    Mahcup bir hâlle buyur ediyor evine. Oturma odalarında ne bir koltuk ne de sandalye var. Odanın üçte birini kaplayan halının üzerinde oturuyoruz. İkram edilen kahveyi koyacak sehpaları bile yok. Duvarın dibinde istiflenen yer yataklarını da akrabaları vermiş. İkinci el olduğu her hâlinden belli olan 37 ekran televizyon evin en kıymetli eşyası. Suriye ile aralarında kalan son bağ… Arap kanallarından ülkelerinde olup biteni takip ediyorlar.
   </p>
   <p>
    İzin isteyip diğer odaları da geziyoruz. Aynı durum diğer odalar için de geçerli. Duvar dibine istif edilmiş birkaç yatak ile yere serilmiş iki halıdan başka eşya yok evlerinde. Mutfakta da birkaç tabağın, bir büyük tencerenin dışında hiçbir şey yok. Her sabah erkenden kalkan Betül Hanım (37), tek gözlü ocağında önce bebeklere mama, ardından da 16 kişiye tek çeşit yemek yapıyor. Zira ikinci çeşit için ne ocakları var ne de bütçeleri!
   </p>
   <p>
    “Orada durumumuz iyiydi.” diyerek giriyor söze Hamza. Tüm birikimlerinin bir gecede ellerinden çıktığını, ne çocuklarının ne de kendisinin bu yeni yaşama alışabildiklerini aktarıyor: “Ev, tarla, mahsul… Her şeyimizi bırakıp geldik. Eşimin ziyneti, cebimdeki para da ancak 6 ay yeter. Hazıra ne dayanır? Bundan dolayı çok iktisatlı yaşıyoruz. Çocuklarıma meyve bile alamıyorum (Gözleri doluyor). Çalışabileceğimiz iş de yok. Paramız bitince ne yapacağımızı inanın ben de bilmiyorum.”
   </p>
   <p>
    Kampa yerleşebileceğini hatırlatıyoruz. Oradaki şartların kendileri için uygun olmadığını anlatıyor: “Üniversite öğrencisi kızlarım var. Onları bez çadırın içinde, 12 bin kişinin arasına nasıl sokayım? Ayrıca bizim gibi kardeşlerimin de 1-2 yaşında bebekleri var. Havalar soğuyunca çadırda bakamayız onlara... Bebekli ailelerin, daha masraflı olsa da ev tutmaktan başka çıkar yolu yok.”
   </p>
   <p>
    Esed, kardeşimi astı
   </p>
   <p>
    Her şeye rağmen şükrediyor: “Canımızı kurtardık çok şükür. Sonrası Allah kerim.” Onlar da diğer mülteciler gibi Muhaberat’tan hâlâ çekiniyor. Zorunlu olmadıkça dışarı çıkmıyor. Buna rağmen gerçek manada özgürlüğü Akçakale’de hissettiklerini vurguluyor: “Buradayken bile Muhaberat’tan korkuyoruz. Bize bir şey yapamasalar Suriye’deki akrabalarımızdan çıkarırlar acısını. Elbette siz bu korkuya anlam veremiyorsunuz. Çünkü Esed rejimi altında yaşamadınız. Biz yıllardır her saniye korkuyla yaşadık. Rejim sebepsiz yere akrabalarımıza kıydı. 1981’de üniversiteli kardeşim sadece demokrasi yürüyüşüne katıldığı için idam edildi. Elinde ne silah vardı ne de taş. Sadece slogan attı diye astılar. Öldüğünü 10 yıl sonra öğrendik. Mezarının nerede olduğunu bugün dahi bilmiyoruz. 1985’te de büyük ağabeyimi sebepsiz yere götürdüler. Suçu kardeşimin akıbetini sorgulamakmış! Tam 15 yıl içeride tutup işkence yaptılar. Bir gün yine demir boruyla dövdükleri için yarı felç olup ölümün eşiğine gelince bıraktılar… Çıkar çıkmaz ülkeden kaçırdık…”
   </p>
   <p>
    Ebu Hamza, Türkiye’nin zorlamasıyla Baas rejiminin dış politikada yumuşamaya gittiğini, buna rağmen iç politikada Hafız Esed çizgisinden çıkılmadığını, Nusayrilerin dışındaki etnik kimliklere dönük zulmün sürdürüldüğünü anlatıyor: “Onca acı anıya rağmen insan vatanından kopamıyor. Eşim ve çocuklarım her gün ağlıyor. Evimizi, komşularımızı, okullarını özlediler. Savaşın bir an önce son bulması için gece gündüz dua ediyorlar. Savaş bitmeden geri dönersek çocuklarım okuyup adam olmak yerine savaşçı olacak! Onun için üç üniversiteli çocuğumun eğitimlerini burada sürdürüp hayatlarını kurtarmalarını istiyorum.”
   </p>
   <p>
    Diğer taraftan, Esed rejiminin kısa zamanda yıkılacağını da düşünmüyor. Özgür Suriye Ordusu saflarında çarpışan akrabalarıyla sık sık cephedeki durumu değerlendirdiğini, rejimin  İran ve Rusya desteğinden dolayı ayakta kaldığını belirtiyor: “Esed’in Rusya, İran ve Çin’in kuklası olduğunu tüm Suriye halkı gördü. ÖSO’daki tanıdıklarımız sahada İranlı savaşçılarla çarpıştıklarından bahsediyor. Tahran yönetimi, Esed’i ‘Şii Hilali’nin parçası olduğu için destekliyor. Rusya da bu fırsattan istifade dünyanın silahını satıyor. Esed’i sevdiklerinden değil, çıkarları için destekliyorlar.”
   </p>
   <p>
    Ayrılmak üzere kapıya yöneldiğimiz sırada Hamza Bey duygulanıyor: “Bizi ziyarete ilk siz geldiniz. Türkler zor günlerimizde bize Arap kardeşlerimizden daha çok sahip çıktı, bunu bir ömür minnetle anacağız (gözlerimiz yaşarıyor).”
   </p>
   <p>
    Mültecileri rant kapısı olarak görenler var!
   </p>
   <p>
    Bir yıl önce yaklaşık 30 bin kişinin yaşadığı Akçakale’nin bugünkü nüfusu neredeyse 50 bini bulmuş. Artan nüfusa bağlı olarak hayat pahalanmış. Özellikle gıda fiyatları iki katına çıkmış. Kiralar da 3-4 kat artmış. Suriyelilerden istenen 5-6 aylık peşinat da cabası. Ahmet Gümüş, bazı kimselerin zor günlerinde kendilerine sığınan mültecileri rant kapısı olarak gördüklerini, onların üzerinden haksız kazanç sağladıklarını iddia ediyor.
   </p>
   <p>
    Fırsattan istifade sınır kaçakçılığı da artmış. Akçakaleliler, küçükbaş hayvandan tutun, kullanılmış ev eşyasına kadar para edecek her şeyin sınırdan kolayca geçtiğini anlatıyor. Kaçak hayvanların kurban döneminde 100-150 liraya satıldığını aktarıyorlar. Çoğu çalıntı olduğu düşünülen Suriye mallarının Akçakale’de denetim ve vergiye tabi olmadan satılması yerel esnafı da olumsuz etkiliyor. Hâliyle Ankara’dan sınırlarda daha sıkı bir denetim istiyorlar.
   </p>
   <p>
    Son tahlilde, Suriye’deki iç savaş her yönüyle Türkiye’nin sınır illerini de etkiliyor. Can havliyle Türkiye’ye sığınan Suriyelileri memnun etmek Arap coğrafyası tabanında ne denli büyük kazanımsa, onları üzmek de o denli itibar kaybına yol açacak. Bu bağlamda sadece kamplardakiler değil, kampın dışında yaşayan mülteciler de her türlü art niyetten korunmalı. Ankara, sınırdaki riskli süreci yerel aşiretler üzerinden değil, bizzat kendi eliyle yerinden yönetmeye çaba sarf etmeli. Aksi hâlde en beklenmedik anda sürpriz sorunlarla yüzleşmek durumunda kalabilir.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A1FAF9577099A476E320789C33886492?newsId=33999), [web.archive.org (arşiv bağlantısı)](http://web.archive.org/web/20121119034649/http://www.aksiyon.com.tr:80/aksiyon/newsDetail_getNewsById.action;jsessionid=A1FAF9577099A476E320789C33886492?newsId=33999)
