# Nefret filmine Müslümanca tepki veremedik

*Mesut Çevikalp 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   50 farklı ülkede 50 binden fazla medresesi bulunan Deoband hareketinin lideri Muhammed Salim Qasmi ile nefret filmi ve sonrasında İslam dünyasında oluşan şiddet gösterilerini konuştuk. Qasmi, kurulan tuzaklarla ‘Müslüman eliyle İslam’ı yaraladıklarını’ vurguluyor.
  </font>
 </div>
 <div id="newsText">
  <font class="detail-text">
   <p>
    Mütebessimdi; ama Hz. Peygamber (sav) ve Müslümanlığa hakaret eden film kadar, sonrasında Müslüman âleminde oluşan ‘gayri İslami’, şiddete dayalı tepki dalgası uykularını kaçırmıştı. Son bir aydaki gösterilerin İslam âleminin ruhunu incittiğini söylüyordu. Müslümanları yanlışa, fıtratlarının dışına çıkmaya zorlayan benzer provokatif tuzakların saadet asrından bu yana kurulduğunu hatırlatıyordu: “Maalesef Müslümanlar bu kez de tuzağa düşüp, kendine yakışanı ortaya koyamadı. Nefret filmine şiddete dayalı tepkiler verildi, kan döküldü. Böyle olunca hem Müslümanlar fıtratlarından çıktı hem de karşı tarafın istediği görüntüleri vermiş oldu...”
   </p>
   <p>
    Muhammed Salim Qasmi (87), Hindistan Müslümanlarının kanaat önderlerinden biri. Hindistan merkezli Darul Uloom Deoband Medresesi’nin lideri. Bugün ABD, İngiltere, Güney Afrika dâhil 50’den fazla ülkede faaliyet gösteren Deoband Medresesi bir nevi İslam üniversitesi niteliğinde. 50 bin âlimin görev yaptığı medreselerdeki öğrenci sayısı net olarak bilinmemekle birlikte milyonla ifade ediliyor.
   </p>
   <p>
    Deoband Medresesi’ni (Al-Jamia Al-Islamia Darul Uloom Deoband) 3 kuşaktır Qasmi ailesi yönetiyor. Hindistan’ın başkenti Yeni Delhi’ye bağlı Deoband şehrinde 1866’da kurulan eğitim müessesesi bir öğrenci ile hizmete girmiş. Kurucusu İmam Muhammed Qasim Natawtawi’nin (Muhammed Salim’in dedesi) o gün çizdiği müfredat bugün hâlâ korunuyor. İmam Natawtawi, İngilizlerin işgal sırasında halkı isyana teşvik ettiği gerekçesiyle katlettiği 55 bin âlim ile kapattığı 4 bin medreseyi ikame etmek için yola çıkmış. Deoband Medreseleri Hadis, Fıkıh ve Tefsir üzerinde faaliyet gösteriyor. Bilgisayarlı eğitime geçen kurumun öğrencileri diğer üniversitelerden de kabul alabiliyor. Orta sınıf esnafın desteğiyle ayakta kalan kurum devlet ve hükümetlerin yardımını kabul etmiyor.
   </p>
   <p>
    Ders kitaplarını çağa uyarlayan, İslam’ı daha iyi anlatmak için iletişim araç gereçlerini etkin kullanan Deoband ekolü, her türlü anlaşmazlığı, hadis-Kur’an çizgisinde, diyalog ve barış içinde çözmeye çalışıyor. Radikalizmi, terörü reddediyor. Bu tür hareketlerin Kur’an’dan referans almadığını vurguluyor. Bugün eğitim hareketinin başında 7 koldan hadis icazeti alan Muhammed Salim Qasmi bulunuyor. Oğlu Muhammed Asim Qasmi de grubun yardım işlerini yürütüyor. Eğitim faaliyetlerini yerinde incelemek üzere Türkiye’ye gelen Salim Qasmi ile nefret filmini, şiddet dalgasını ve İslamofobiyi konuştuk.
   </p>
   <p>
    70 yılını hadis bilimine vakfeden, bugüne kadar binlerce âlim yetiştiren Qasmi, son olayın akabinde ekranlara şiddete karışan Müslümanların görüntüleri taşınsa da İslam âleminde sağduyunun hâkim olduğuna değiniyor. Bu kesimin ‘sorunu diyalogla, konuşarak çözelim’ tavrının kasıtlı olarak nazara verilmediğini anlatıyor: “Bu tür provokatif eylemleri düzenleyen grubun amacı İslam âlemindeki radikal kesimleri önce harekete geçirip ardından yaşanan şiddet olaylarını dünya kamuoyunun nazarına vermek. Böylece Müslümanlığı Müslümanların eliyle lekeliyorlar. Son dönemde artan İslam’a yönelişin önüne geçmek istiyorlar. Nefret filmi ile bunu bir kez daha başardılar.”
   </p>
   <p>
    İslamofobinin yelkenleri...
   </p>
   <p>
    Qasmi, geçmişte birçok örneği bulunan bu tür kışkırtıcı eylemlerin gelecek yıllarda artacağını düşünüyor. Dünyada İslam’a yönelişin arttığını, bunu önlemek isteyenlerin ‘İslamofobi’ şemsiyesi altında karşı mücadeleye hız verdiklerini aktarıyor. Bu noktada düşülecek her tuzağın İslam âlemini, Müslümanlığı yaralayacağını vurguluyor: “İnsanların doğru İslam’ı anlamalarının önüne geçmek istiyorlar. Yapay krizler oluşturup, Müslümanları şiddete yöneltip imajlarını bozuyorlar. Hâlbuki nefret filmine karşı tepki Kur’an ve sünnet çerçevesinde konulsaydı kazanan İslam âlemi olacaktı. İslamofobinin yelkenleri şişirilmeyecekti. İçimizde bunu arzu eden önemli bir kanat var ama ne yazık ki sesi diğerlerini bastıramıyor.”
   </p>
   <p>
    Tam bu noktada, Türkiye’nin krizi daha aktif ele almamasından yakınıyor: “Olayın ardından bu insanlara (nefret filminin yapımcısı ve destekçilerine) el uzatmalıydık. Onlara yaptıklarının yanlış olduğunu gerçek Müslümanlığı anlatarak göstermeliydik. Mesela uluslararası bir konferans düzenleyebilirdik. Bunu en iyi de Türkiye yapardı. Onları İstanbul’a çağırır, gerçeği anlatabilirdik. İşte o zaman Müslüman kendine, dinine yakışanı yapmış olurdu. Ne yazık ki bunu yapamadık. İslam’ı, Müslümanlığı kendi elimizle incitmiş olduk.”
   </p>
   <p>
    Avrupa merkezli İslamofobicilerin Müslümanların hatalarını gözden kaçırmayıp iyi kullandıklarını, etkili oldukları küresel medya üzerinden kışkırttıklarını hatırlatıyor Qasmi. Gerçek olmayan ‘Müslüman korkusu’nu yıllardır bu şekilde canlı tutmayı başardıklarına değiniyor. Bu bağlamda 2005’te Danimarka’da ortaya çıkan ve Avrupa’ya yayılan ‘Karikatür krizi’ ve 2010’da ABD’de patlak veren ‘Kur’an yakma’ eylemi ile ‘Nefret filminin’ birbirine bağlantılı süreçler olduğunu ifade ediyor: “Filmin hemen ardından Fransa’da yeni çirkin karikatürlerin yayımlanmasını bir düşünün! Şuurlu olarak bizi hataya zorlayan bir yapı var ortada. Bundan dolayı Müslümanlar çok dikkatli davranmalı. Kullanılacak malzeme vermemeli. Hakaretler karşısında Kur’an ve sünnet ışığında tepki vermeli. Bu da hoşgörü ve diyaloğun öne çıkması anlamına gelir. Hukuk yolu üzerinden hareket etme anlamına gelir. Aksi hâlde terör ve şiddet eylemleri ilk önce İslam’ı, Müslümanları vuruyor. Onların amacı da bu zaten! Maalesef İslam dünyasındaki bazı ‘şüpheli’ gruplar da Müslümanları provoke ediyor, İslamofobicilerin işini kolaylaştırıyor...’’
   </p>
   <p>
    <strong>
     Dr. Buhauddeen Muhammed Nadvi, Hindistan Darul Huda İslam Üniversitesi Rektör Yardımcısı:
    </strong>
   </p>
   <h3>
    <span>
     <strong>
      Teröre, şiddete yönelenlerin referansı Kur’an değil
     </strong>
    </span>
   </h3>
   <p>
    “Nefret filmi ve sonrasında yaşananları üniversitemizde masaya yatırdık. Müslümanların nasıl tavır koyacağını tartıştık. Sonuçta Müslümanların karşı mücadeleyi aklıselimi bırakmadan, hukuk ve diyalog yoluyla yürütebileceğinde birleştik. Zira insanlar dinlerini yaşantı ve tavırlarıyla da anlatmalı. Müslüman duruşuyla da örnek olmalı. Duruşumuz ‘Kur’anca’ olmalıydı... Kuran, sünnet de bizi bugünkü şartlarda bu meseleyle hukuk yoluyla mücadele edilmesine yönlendiriyor. Teröre, şiddete başvuranlar Kur’an’dan referans alanlar değil.”
   </p>
   <p>
    <strong>
     <span>
      Müslüman’ı vuran bumerang!
     </span>
    </strong>
   </p>
   <p>
    Nefret fliminin yapımcısı ABD’li Kipti Nakoula Basseley Nakoula (55) 27 Eylül’de Los Angales’ta çıkarıldığı mahkemede ‘şartlı salıverilme icaplarını ihlal ettiği’ gerekçesiyle tutuklansa da İslam âlemindeki tepki gösterileri dinmedi. 12 Eylül’de ABD’nin Libya Büyükelçisi Christopher Stevens ile üç diplomatın öldürülmesiyle patlak veren eylemler bugüne kadar 20 farklı ülkede 50’den fazla can kaybına, yüzlerce yaralıya, milyon dolarlık hasara yol açtı. Söz konusu eylemlerde ABD ve Batılı elçilikler hedefe konsa da asıl zarar yerel halk ile mülküne yansıdı. Özellikle Afganistan, Pakistan, Hindistan, Yemen, Sudan, Tunus, Mısır, Ürdün, Lübnan, Somali ve Cezayir’de cuma namazının ardından başlayan eylemlerde, çevre tahrip ediliyor, kalabalığa müdahale eden güvenlik güçleriyle çatışılıyor. Yaşanan istikrarsızlık bölgede faaliyet gösteren El Kaide gibi radikal akımlara güç veriyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33783-nefret-filmine-muslumanca-tepki-veremedik.html), [web.archive.org (arşiv bağlantısı)](http://web.archive.org/web/20121125081856/http://www.aksiyon.com.tr:80/aksiyon/haber-33783-nefret-filmine-muslumanca-tepki-veremedik.html)
