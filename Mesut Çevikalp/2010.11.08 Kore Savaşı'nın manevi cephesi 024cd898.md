# Kore Savaşı’nın manevi cephesi

*Mesut Çevikalp 2010.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kore cephesinde “Allah! Allah!” nidalarıyla savaşan Mehmetçik, cephe ardındaki örnek davranışlarıyla da bazı Korelilerin ve Amerikalı subayların İslam’ı seçmesine vesile olmuştu.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Allah! Allah! seslerini duyunca 5. Bölük’ün hücuma kalkacağını hesaplayan kızıl komünistler bir biri ardına el bombaları atıp yoğun ateş açmak suretiyle ortalığı toza dumana boğmuştu. Ortalık yatışınca takımımla bir ileriki sütreye sıçradık. Ardından hep birlikte ‘Allah! Allah!’ diye haykırdık. Karşı taraftan yaylım ateşi açılıyor ama bizim takım tam siperdi. Komünistler Türklerin hücumdan evvel ‘Allah! Allah!’ diye bağırdıklarını iyi öğrenmişlerdi. Birkaç şaşırtmadan sonra tüm takıma seslendim: Hiç kimse benden geri kalmayacak. ‘Allah! Allah!’ nidalarıyla hücuma geçtik. Hiç kayıp vermeden düşman siperine kadar yaklaşmamızı sağlamıştı bu şaşırtma. Günün ilerleyen saatlerinde bir tepeye daha Türk bayrağı dikilmişti. Sevincimize diyecek yoktu…’
    </p>
    <p class="MsoNormal">
     24 Mart 1951 tarihinde Güney Kore cephesinde cereyan eden bu sahneyi bizzat 5. Bölük’ün takım komutanı Üsteğmen Hasan Basri Günalp naklediyor. Türk askerinin cephede âdeta manevi bir gücün desteğiyle hareket etmesi sadece Kore Savaşı’na has bir durum değil. Aynı şey Galiçya, Kıbrıs, Sarıkamış, Kudüs cephelerinde de söz konusuydu. Türkler cephede aslanlar gibi savaşsalar da insanlıktan ve savaş hukukunun sınırlarından asla çıkmamışlardır. Karşı taraftan da olsalar muhtaçlara hep sahip çıkmış, onları koruyup gözetmişlerdir.
    </p>
    <p class="MsoNormal">
     Türk askerinin Kore Savaşı’na katılışının 60. yıldönümü vesilesiyle sayfalarımıza taşıdığımız bu ‘Kore Albümü’ de Mehmetçiğin cephedeki manevi yönüne ışık tutuyor. Anılar, cepheden mektuplar ve kitaplar, Mehmetçiğin bu manevi havaya 1950 yazında birliklerden Kore’ye gidecek gönüllülerin toplanmaya başlanmasından itibaren büründüğünü ortaya koyuyor. Mesela Kore gazisi Haydar Karakurt, birliğine tebliğin ulaştığı gün adını gönüllüler listesine yazdıranlardı. Gazi Karakurt Kore yolunda babasının ölüm haberini almasına rağmen kararından dönmez.
     <span>
     </span>
     O acı günü günlüğüne şöyle yazacaktı: “Kore’ye gitmek üzere tren garında toplandık. İskenderun’a, oradan gemiyle Kore’ye gideceğiz. Tam trene binmiştim ki bizim Çorumlu arkadaşı uğurlamaya gelen babası dünyamı kararttı. Babamın öldüğünü söyledi. Şuurum tutuldu; ‘vatan sağ olsun’ diyebildim…”
    </p>
    <p class="MsoNormal">
     KORELİ OKUL MÜDÜRÜ KİDEK NİK, NASIL HASAN OLDU?
    </p>
    <p class="MsoNormal">
     Birleşmiş Milletler’in Güney Kore’yi komünist işgalden kurtarmak amacıyla aldığı askerî müdahale kararı çerçevesinde 1950’de Güney Kore’ye gönderilen Türk Tugayı ‘Kuzey Yıldızı’ (North Star), cephede de bu manevi atmosferi korumuştu. Başta Tugay Komutanı Tuğgeneral Tahsin Yazıcı (Daha sonra DP’de siyaset yapmış, Yassıada’da yargılanmıştı.) olmak üzere rütbeliler Mehmetçiğe devamlı surette Hak ve halk nazarında mühim bir vazifeyi eda ettiklerini anlatıyorlardı. Cephede bir taraftan kanlı çarpışmalar sürerken diğer taraftan Mehmetçikle komutanlar cemaat olup namaz kılıyorlardı. Hatta karargâhta bir de cami inşa edilmişti. 1956 yılında Türkiye’den özel olarak gönderilen 21 yaşındaki Samsunlu İmam Zübeyir Koç, cephede askerin maneviyatını kuvvetlendiriyordu. Koç karargâhtaki Korelilere de Müslümanlığı anlatır, namazı öğretir. Karargâhta Türklerle birlikte yaşayan Korelilerden Müslümanlığa geçenler olur. Kampta yetim Koreli çocuklar için kurulan Ankara Okulu ve Yetimhanesi’nin yönetimine getirilen Koreli Müdür Kidek Nik de Müslümanlığı tercih edenlerdendir. Müdür Müslüman olmasının ardından ‘Hasan’ ismini alır. Araştırmalara göre, savaştan sonra Kore’de Müslümanlığa geçenlerin sayısında bir patlama olmuş. Kısa sürede binler on binlere ulaşmış.
    </p>
    <p class="MsoNormal">
     AMERİKALI ÜSTEĞMEN RABİTSON’UN SÜNNETİ
     <span>
     </span>
    </p>
    <p class="MsoNormal">
     Türk askerinin cephede sergilediği maneviyat Amerikalı subayların da dikkatinden kaçmaz. Hatta içlerinde Türklerden etkilenip Müslümanlığa geçenler olur. Kore cephesinde Müslüman olan Amerikalı Üsteğmen Rabitson’un hikâyesini Kore gazisi Binbaşı N. Dündar Sayılan’ın anılarından okuyalım: “1951’de Türk Tugay’ın keşif ve haber alma subayı olarak Kore cephesindeydim. Yaralandım ve bir ay cepheden uzak kaldım. Önce Suwan’daki hastaneye, ardından Japonya’daki Yokohama Hastanesi’ne götürülmüştüm. Türklerden 20’den fazla yaralı vardı. Bir gün bir Amerikalı subay odama girdi ve esas duruşta selam verdi. ‘Nasılsınız dedi?’ Üsteğmen Rabitson Türkçe konuşuyordu, bir yıl dil kursu almıştı. Bir ara neden hastanede olduğunu sordum. Gülerek, ‘Yarın sünnet olacağım’ dedi. Sünnetin ardından başka niyetinin olup olmadığını sordum. Uzun süre gözlerini gözlerimden ayırmadı, sonra başını yukarı kaldırıp, Kim bilir, Allah nasip ederse’ dedi. Ertesi gün sünnet olmuştu, aldığım oyuncakları görünce kahkahaya boğuldu. Sonradan Müslüman olduğunu her hâliyle hissettirdi. Bizim cephedeki duruşumuz etkilemişti onu.”
    </p>
    <p class="MsoNormal">
     Cephedeki Mehmetçiğin bir başka takdire şayan icraatı Ankara İlkokulu ve Yetimhanesi’ydi. Savaş sırasında kasabalarda, köylerde, ormanlık alanlarda bulunan kimsesiz çocuklara bir sıcak aş, bir sıcak döşeğin verildiği bir mekândı Ankara Okulu. BM herhangi bir destek vermemişti bu okul için. Tamamen Türk askerinin himmeti ve gayretiyle vücut bulmuştu. Türk askerleri karavanalarından artırdıklarını cepheden toplanan bu 200’den fazla çocuğa veriyordu. Çocukların sadece bakımlarıyla ilgilenilmiyor, 10 öğretmenle çocuklara eğitim de veriliyordu. Her gün iki saatlik Türkçe dersi sayesinde çocuklar Türkçe de öğrenir. O günlerde İstiklal Marşımızı da eksiksiz ezberleyenler olur. Türk Tugayı yetimlere moral vermek için Ankara’dan bir piyano bile getirtir.
    </p>
    <p class="MsoNormal">
     KİM: “BENİ BU TÜRK KURTARDI”
    </p>
    <p class="MsoNormal">
     Suwan’daki bu okulun hikâyesini Binbaşı Sayılan’dan dinleyelim: “Bir gün cephede, ormanın kuytu köşesinde ilerlerken, korkudan her tarafı titreyen, gözlerini ve ağzını sonuna kadar açmış dokuz yaşlarında bir erkek çocukla karşılaştım. Beni görünce öldürüleceğini sanan yavru, iki elleriyle yüzünü kapatıp sindi. Kurtarıcı olduğumu anlayınca boynuma sarılıp nefesimi kesecek kadar sıktı. Kucağımdan indirdiğimde üzerime ‘beni bırakma dercesine yeniden atlıyordu’. Verdiğim yiyecekleri çiğnemeden yutuyordu. Ama gösterdiğim yakınlık bile titremesine engel olamıyordu. İki koltuk değneğiyle zorlukla yürüyen bu çocuğu sırtıma alıp cipe bindirdim. Sonra da Ankara Okulu’na teslim ettim. Adını sonradan öğrendiğim Kim, güneye kaçan ailesine engel olmamak için onlardan ayrılıp ormana gizlenmiş. Açlıktan ölme noktasına gelmişti. Suwan’dan ayrılmama iki gün kala kendimi yeniden Ankara Okulu’nda buldum. Beni uzaktan gören ve koşarak üzerime atlayan Kim arkadaşlarına ‘Bu Türk beni kurtardı’ diye bağırıyordu. Kısa sürede tüm yetimler üzerime atlamıştı, ben de gözyaşlarına boğulmuştum.”
    </p>
    <p class="MsoNormal">
     CEPHEDE BAYRAM SABAHI
    </p>
    <p class="MsoNormal">
     Tuğgeneral Tahsin Yazıcı komutasındaki Türk Tugayı, vatandan binlerce kilometre uzakta da olsa önemli günleri coşkuyla kutlamaktan geri durmuyordu. 23 Nisan Çocuk Bayramı’ndan tutun, Kurban Bayramı’na kadar önemli günler çeşitli programlarla kutlanıyordu. Bayram sabahları birlikte bayram namazı kılınıyor, bayramlaşılıyor ve Ankara Okulu’nda Koreli yetimlerin düzenlediği etkinlikler izleniyordu. Önemli başarıların ardından kampı davul sesleri sarıyor, Mehmetçik yöresel oyunlarla başarılarını kutluyordu. Rizeli halk ekibinin yöresel kıyafetleriyle sergilediği oyunlar ‘Uzakşark’taki Mehmetçiğe bir nebze moral oluyordu.
    </p>
    <p class="MsoNormal">
     Madalyonun bir de diğer yüzü var elbette. Çoğunluğunu gönüllülerin oluşturduğu Türk Tugayı’nın (savaş günlerinde askerleri 4 kez değiştirildi) toplam 741 askeri şehit düştü, 2147 askeri de yaralandı. Bunun dışında 234 Türk askeri esir düştü, 175’i de kayboldu. 1971 yılına kadar dönüşümlü toplam 50 bin Türk askeri (15 bini cephede savaştı) görev aldı, Güney Kore’de. İki ülke ilişkilerinin temeli bir bakıma Kore’deki Türk şehitliğinde atıldı. Mehmetçilikler imkân buldukça Kore ve Japonya’daki Türk şehitliklerine gidiyor, silah arkadaşlarının ruhuna dualar okuyordu. Cepheden ayrılmadan önce şehitlikleri ziyaret âdeta ‘farz’dı.
    </p>
    <p class="MsoNormal">
     KORE’DE SAVAŞAN ASKERLERİN ÇOCUKLARINA HEDİYE KAMPANYASI
    </p>
    <p class="MsoNormal">
     Mehmetçik Kore’de canla başla savaşırken, geride bıraktıklarına tüm ülke sahip çıkıyordu. Gazeteler, dergiler Kore’ye gidip cephedeki askerden haber getiriyordu. Mehmetçiğin başarısından etkilenenler, onların geride bıraktıklarına sahip çıkacak kampanyalara da imza atıyordu. Çocuk Esirgeme Kurumu’nun el ilanlarıyla duyurduğu ‘asker çocuklarına hediye’ kampanyası büyük ilgiyle karşılanmıştı. İşte ilandan birkaç satır: “Din, aile, namus ve cemiyet mefhumu tanımayan amansız bir düşmanla Kore’deki BM saflarında hür insanlık ideali için dövüşen kardeşlerimizin bize emanet ettikleri sevgili çocuklarını bizim düşünmemiz gerekmektedir. Askerlerimize olan şükranımızın gereği asker çocuklarına gerek aynen ve gerekse nakden hediye verilmesi kararlaştırıldı. Teklif bizden, ihsan sizden…”
    </p>
    <p class="MsoNormal">
     Aradan geçen 60 yılda sadece Türkler değil, Güney Koreliler de unutmadı “Mümtaz Birlik” nişanlı Türk Tugayı’nı. Onlar için ağıtlar yakıldı, şiirler yazıldı, belgeseller çekildi her iki yakada. Aksiyon bu hafta Kore Savaşı’nın manevi cephesini taşıyor sizlere...
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD1D7F2FB8950045AFE6E65A5ECEC4D4?newsId=27899), [web.archive.org (arşiv bağlantısı)](http://web.archive.org/web/20140914012620/http://www.aksiyon.com.tr:80/aksiyon/newsDetail_getNewsById.action;jsessionid=BD1D7F2FB8950045AFE6E65A5ECEC4D4?newsId=27899)
