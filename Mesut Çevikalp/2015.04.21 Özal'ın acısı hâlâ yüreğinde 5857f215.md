# Özal'ın acısı hâlâ yüreğinde

*Mesut Çevikalp 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   Turgut Özal’ı vefatından önce son görenlerden biriydi eğitimci İlyas Türkmen. 4 günlük Aşgabat ziyareti boyunca Özal’ın yanı başında bulunan Türkmen, çoğu ilk kez gün yüzüne çıkan anekdot ve fotoğrafları Aksiyon ile paylaştı.
  </p>
 </blockquote>
 <p>
  17 Nisan’ kimileri için daha bir hüzünlü geçer. Onlar, bir siyasetçinin vefatından öte bir yakın dostun, ağabeyin, arkadaşın ansızın Hakk’a yürüyüşünü hatırlar 17 Nisan’ da. Üstelik onunla uzun uzadıya hemhâl olanlar da değil kastımız. Bazen bir tokalaşma, bir iki kelam yeterdi rahmetli Özal’ı sevmeye.
 </p>
 <p>
  Rahmetli Turgut Özal’ı ilk görüşte sevenlerden biri eğitimci İlyas Türkmen (56). Kader onları gurbette, Türkmenistan’da buluşturur. 8. Cumhurbaşkanı’nın son günlerine şahit olur. 13 Nisan’da vedalaştığı Özal’ın 17 Nisan’da ölüm haberini almak onu da yıkar. Aradan geçen 22 yıla rağmen bugün aynı acıyı yüreğinde hissediyor. Denizlili İlyas Türkmen ile Özal’ın vefatından 4 gün önce gerçekleştirdiği Türkmenistan ziyaretini, Türkmen-Türk Lisesi’nde yaşadıklarını, vefat haberi üzerine Türkmenistan’da yaşananları gün yüzüne ilk kez çıkardığı ‘Özal albümü’ üzerinden konuştuk.
 </p>
 <p>
  Demirperde’nin yıkılmasından sonra Atayurt’a ilk giden gönüllü eğitimcilerden biri İlyas Türkmen. Talihin cilvesi midir, soyadının kısmeti mi bilinmez, onun rotası Türkmenistan’a uzanır. Mart 1992’de Ankara Özel Samanyolu Fen Lisesi’ndeki müdürlük görevini devredip düşer yola. Esnaf ve eğitimcilerden oluşan ilk gözlem heyeti Ankara, Trabzon, Bakü üzerinden, binbir meşakkatle ulaşır Aşgabat’a. Ortamın okul açmaya müsait olduğu görülünce vakit kaybetmeden Ankara’ya dönüp hazırlıklara koyulurlar. Beş kişinden oluşan ikinci heyet mayıs ayında çıkar yola. Bu kez heyete bir de mühendis eklenir. Devralınacak okulun tamir ve tadilat işlerini hesaplamak üzere...
 </p>
 <p>
  Eğitimciler Aşgabat’a ulaştıklarında Türkmenistan Millî Eğitim Bakanlığı’na gitmeden önce yeni kurulan Türk Büyükelçiliği’ne nezaket ziyaretinde bulunur. Ancak ziyaret umdukları gibi geçmez. Türk Büyükelçi okul açma projesini dinledikten sonra eğitimcilere ülkenin şartlarını açıklayıp, projenin altında kalabileceklerine işaret eder: “Zor olur, imkânlar yetersiz, sıkıntı çekersiniz.” Büyükelçi’nin karamsarlığı etkilemez onları. İkinci adresleri Türkmenistan Millî Eğitim Bakanlığı olur. Türkmen yetkililer sözleşmeleri hızlıca hazırlar. Anlaşmaya Türk tarafı adına İlyas Türkmen imza atar. Aşgabat’ta ‘22. Mektep’ olarak adlandırılan Rus Okulu Ankara Başkent Eğitim Şirketi’ne tahsis edilir.
 </p>
 <p>
  “Aşgabat’a birlikte gittiğimiz öğretmen arkadaşlar ya yeni mezundu ya da öğretmenlikte ilk yıllarıydı. Hepimiz ilk kez yurtdışına çıkıyorduk. Ne Rusça ne de Türkmence biliyorduk! Yine de yılmadık. Bire bir temasla ilk yıl 80 öğrenciye ulaştık. Eylül ayında derslere başlandı. Öğrencilerle gönül dili, sevgi dili ile anlaşıyorduk. 5-6 ay zarfında Türkçe ve İngilizceyi anlaşacak seviyede öğrendiler. Biz de Türkmenceyi hallettik. Resmî açılışı 3 Aralık’ta yaptık. Hacı Kemal Erimez ağabey ile Saadettin Başer Bey’in sürpriz yaparak açılışa gelmeleri manevi doping olmuştu bize...”
 </p>
 <p>
  Dört ay sonra Turgut Özal’ın ziyareti ikinci doping olur âdeta. 3 Nisan 1993’te, kalabalık bir heyet ile Orta Asya gezisine çıkan rahmetli Özal, Kırgızistan, Kazakistan, Özbekistan’ın ardından Türkmenistan’a gelir. İlyas hoca, Özal’ın ekibine ulaşıp, 6 ay önce açtıkları Türk okuluna davet eder. Programın yoğunluğunu gerekçe göstererek bu talebi geri çevirirler. Ama İlyas hocanın Özal’ın programını adım adım izleyip, öğretmen ve öğrenciler üzerinden davetlerini tekrarlaması netice verir. Özal, öğretmenlere, “Protokol olmasa da ben mutlaka geleceğim” der.
 </p>
 <p>
  <strong>
   Gelin o süreci bir de İlyas Türkmen’den dinleyelim:
  </strong>
  <br>
   “Türkmenistan yetkilileri okul ziyaretini programlarına almış olmalarına rağmen nedense iki defa çıkardılar. Biz de öğretmen ve öğrencilerimizle açılış yapılan yerlere gidip Özal’a ulaşmaya, onunla görüşmeye çalışıyorduk. Bizi her gördüğünde heyecanla konuşuyor, takdir ediyor, öğrencilerle fotoğraf çektiriyordu. Türkmenistan Cumhurbaşkanı Saparmurat Türkmenbaşı’na dönüp ‘Bu çocuklar Türkmenistan’ın geleceği. Dört dil bilecekler, fen ve teknolojiyi iyi öğrenecekler. Bunlara sahip çıkın. Fabrika ve oteller çok iyi fakat asıl önemli olan insan yetiştirmektir. Ben bunları biliyorum. Sahip çık’ diyordu. Ziyaret boyunca benzer ifadeleri birkaç kez daha tekrarladı Türkmenbaşı’na...”
  </br>
 </p>
 <p>
  <strong>
   Üst katlara çıkamam!
  </strong>
  <br>
   12 Nisan’da İlyas hocaya ulaşan bir Türk yetkili Cumhurbaşkanı’nın 13 Nisan sabahı saat onda Türk okulunu ziyarete geleceğini bildirir. İki cumhurbaşkanı birlikte gelirler okula. Öğrenciler okul bahçesinde “Ya ya ya şa şa şa Türkmenbaşı çok yaşa”, “Ya ya ya şa şa şa Turgut Özal çok yaşa” diye tempo tutar. Özal da öğrencilerin tezahüratına yumruğunu havaya kaldırıp tebessüm ederek mukabele eder. Okulun girişinde Özal’a tuz ve ekmek ikram edilir. Öğrenciler Türkçe ve Türkmence “hoş geldiniz” der.
  </br>
 </p>
 <p>
  Türk okulunu görmek Özal’a tarifsiz bir mutluluk yaşatsa da rahatsızlığı neşesini gölgeler. Özal’ın dermansız hâli İlyas hocayı da üzer: “Rahmetli Özal çok rahatsızdı. Okula geldiğinde yanına sokuldum. Bana ‘Çok rahatsızım, üst katlara çıkamam, giriş katında bir-iki sınıf görelim, çıkalım’ dedi. Zor yürüyordu. Gezi boyunca aracına binerken bir ayağını kendi atıyor, diğer ayağına korumaları yardım ediyordu. Okuldaki kapı eşikleri ve merdivenlerde de aynı sahne tekrarlandı. Girdiği sınıfta ön sıradaki 4 öğrenciye İngilizce ‘Siz büyüdüğünüzde ne olacaksınız?’ diye sordu. Biri öğretmen, biri polis, biri doktor, diğeri de bilgisayar mühendisi olmak istediğini söyledi. Tebessümle nasihatlerde bulundu...”
 </p>
 <p>
  Öğrencilerin 6 ay çok gibi kısa bir sürede İngilizce öğrenmeleri Özal’ın çok hoşuna gider. Türkmenbaşı’na dönüp, “Bu kadar kısa sürede nasıl İngilizce öğrendi bunlar?” diye latife yapar. Okulu Türkmenbaşı ile el ele gezer, ona  “Ülkemizin, Türkiye’mizin gururusunuz” iltifatında bulunur. Hatıra defterini imzalar. Ayrılma vakti geldiğinde İlyas Bey ve öğretmenlere ihtiyaçları olup olmadığını sorar. Sonra kol kola girip, hatıra fotoğrafı çektirir. Öğretmenler elini öper, o da onları kucaklar.
 </p>
 <p>
  <strong>
   Yürüyecek hâli yoktu
  </strong>
  <br>
   Türk heyetindeki yetkililerden biri Özal’ın okuldan önceki programlarına da aynı dermansızlığı yaşadığını nakleder İlyas hocaya: “Aşgabat’ta katıldığı toplantılardan birinde konuşan Türkmen yetkiliyi gözleri kapalı, sanki uyuyor gibi dinlemesi dikkatimi çekti. Hatta biraz da garibime gitti. Ancak konuşmacı yanlış bir rakam ifade edince, hemen itiraz etti ve onu düzeltti. Yürüyecek, hatta gözlerini açacak hâli yoktu. Yine de dimdik durmaya çalışıyordu.”
  </br>
 </p>
 <p>
  Özal 15 Nisan’da Ankara’ya döner. 17 Nisan’da Hakk’a yürür... Kötü haber Aşgabat’a da tez ulaşır. Öğretmenler dört gün önce sarılarak uğurladıkları Özal’ın öldüğüne inanamaz. Türkmenistan’da da ulusal yas ilan edilir. Okulda taziye defteri açılır. Özal’ın öldüğünü duyan, okula gelir. İlk defter yetmeyince ikinci defter açılır taziyelere. Vefatının 7. günü okul adına hayır yemeği verilir, Kur’an-ı Kerim okunur. Öğretmenlerin girişimi, Türkmenbaşı’nın emriyle başta ‘Atatürk’ olarak düşünülen lisenin adı ‘Turgut Özal Türkmen-Türk Lisesi’ne çevrilir. Türkmenler Özal’ın ardından yakınlarını kaybetmiş gibi yas tutar. O günlerde doğan çocuklara ‘Turgut Özal’ adı verilir. Türkmenbaşı ömrünün sonuna kadar (2006) Özal’dan emanet aldığı Türk okulları ile öğretmenlerine sahip çıkar.
 </p>
 <p>
  Behçet hastalığı tedavisi için 2 yıl sonra Türkiye’ye geri dönen, hâlihazırda Türk okullarında vazifeli İlyas Türkmen geriye dönüp baktığında iki cumhurbaşkanını da rahmetle anıyor... Anmaması mümkün mü?
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ozalin-acisi-hala-yureginde_550651), [web.archive.org (arşiv bağlantısı)](http://web.archive.org/web/20150708054926/http://www.aksiyon.com.tr/dosyalar/ozalin-acisi-hala-yureginde_550651)
