# Kırım yolu kapatıldı

*Mesut Çevikalp 2015.01.06*

<div class="pNewsDetailMainContent" itemprop="articleBody">
 <p>
  Ukrayna, Kiev’den tek taraflı bağımsızlığını ilan edip Rusya’ya bağlanan Kırım Özerk Cumhuriyeti’ne demiryolu ve otobüs seferlerini durdurdu. Ukrayna Altyapı Bakanlığı ve Devlet Demiryolları İşletmesi, artan güvenlik riskleri nedeniyle, Kırım yönüne giden ulusal ve uluslararası tren ve otobüslerin Kırım’a girmeden bölge sınırından geri döneceğini, iki taraf arasında yük taşımacılığının durdurulduğunu duyurdu. Ukrayna Cumhurbaşkanı Petro Poroşenko, Rusya’ya karşı uygulamaya konan yaptırımları artırma kararlılığında olduklarını söyledi. Avrupa ülkelerinin Rusya’ya uyguladığı yaptırımların neredeyse tamamının Ukrayna’nın yaptırım listesinde yer aldığını belirtti. Hâlihazırda Ukrayna Güvenlik Konseyi savunma ve sanayi ürünleri, askerî ürünler ve otomobil üreten yüzlerce şirkete Rusya’ya satış yapma yasağı getirdi. AB, ABD ve Avrupa’nın Rusya’ya yönelik yaptırımlarının ülke ekonomisine maliyetinin bugün itibariyle 130 milyar doları aştığı ifade ediliyor.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/kirim-yolu-kapatildi_540995), [web.archive.org (arşiv bağlantısı)](http://web.archive.org/web/20150617113826/http://www.aksiyon.com.tr/dunya/kirim-yolu-kapatildi_540995)
