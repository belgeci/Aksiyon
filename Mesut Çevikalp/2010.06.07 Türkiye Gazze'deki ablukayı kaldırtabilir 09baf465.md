# Türkiye, Gazze’deki ablukayı kaldırtabilir

*Mesut Çevikalp 2010.06.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Devletler hukuku uzmanı Doç. Dr. Berdal Aral’a göre İsrail, yardım gemilerine saldırmanın bedelini ağır ödeyecek. ‘İnsanlık suçu’ kapsamına giren kanlı müdahalenin sonucu Gazze’deki ablukayı kaldırmaya kadar gidecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     İsrail bir kez daha dünya gündemine taşındı. 2007’den bu yana abluka altındaki Gazze halkına insani yardım götüren 9 gemi açık sularda İsrail komandolarının saldırısına uğradı. Mürettebatı vurulan, Gazze’ye girişi engellenen gemiler zorla Aşdod Limanı’na çekildi. Tutuklamalar oldu, işkence altında sorgulamalar yapıldı. Türkiye’nin başlattığı etkin ve hızlı diplomasi trafiği sonucunda, ölüler, yaralılar ve gözaltındaki insanlar 24 saat içinde Türkiye’ye teslim edildi. Dünya şimdi bir an önce İsrail’e hak ettiği cezanın verilmesini istiyor. Peki, bu saldırı hangi cezayı gerektiriyor? Türkiye’nin cevabı ne olacak? Konunun hukuksal tüm yönlerini, devletler hukuku uzmanı Doç. Dr. Berdal Aral ile konuştuk. Fatih Üniversitesi Uluslararası İlişkiler Bölümü Öğretim Üyesi Aral, Türkiye’nin uluslararası hukuk mekanizmalarını çok iyi işlettiğini,
     <span>
     </span>
     giriştiği yargı mücadelesinin sonunda Gazze’deki ablukayı da kaldıracağını düşünüyor.
     <span>
     </span>
    </p>
    <p class="MsoNormal">
     - İsrail’in açık denizde insani yardım taşıyan sivil gemilere yaptığı operasyonun uluslararası hukuktaki tanımı nedir? Korsanlık mı, işgal mi?
    </p>
    <p class="MsoNormal">
     Uluslararası hukuk penceresinden baktığımızda bu eylemi ‘insanlığa karşı suç’ diye adlandırabiliriz. ‘Devlet terörü’, ‘korsanlık’ ve ‘yasa dışı silahlı müdahale’ tanımlarıyla da ifade edilebilir. ‘İnsanlığa karşı suç’ kavramı bütün bu adlandırmaları kapsıyor. Adı ne konursa konsun eylem insanlığa karşı işlenmiş bir suçtur. İnsani bir amaç etrafında toplanan savunmasız sivillere karşı katliamla sonuçlanan silahlı bir operasyon düzenleniyor. Öldürme, yaralama var ortada.
    </p>
    <p class="MsoNormal">
     -Saldırı sonrasında da hukuk ihlalleri sürüyor…
    </p>
    <p class="MsoNormal">
     Olayın vuku bulduğu ortam ve sonrasındaki tavırlar eylemin vahametini artırıyor. Öncelikle uluslararası sularda seyir hâlinde bir gemiye yapılıyor müdahale. Açık denizlerde gemilerin özgürce hareket etme hakkı var. İkincisi, sivil gemiler barışçıl amaçla yol alıyor. Bir diğeri, eylemin önceden planlandığı ortada. Karar kabinede alınıyor, askeriye de planlamalar yapıyor. Kanlı müdahaleye, ‘fevri’ ve ‘anlık tepki’ denemez. Gemilerin zorla İsrail’e çekilmeleri, yolcuların tutuklanması, kötü muamele (elektro şok verilmiş), yaralıların kelepçelenmesi, haksız yere suçlama ve delil karartmaları insan hakları ve uluslararası hukuk bakımından kabul edilemez. Saldırı ve sonrasındaki tutumlar tartışmasız ‘insanlığa karşı suç’tur.
    </p>
    <p class="MsoNormal">
     -Saldırı uluslararası hukuka göre savaş sebebi midir?
    </p>
    <p class="MsoNormal">
     Değildir. Çünkü uluslararası hukuk, savaş gerekçesi olması için, bir devletin başka devletin topraklarına silahlı saldırıda bulunmuş olmasını şart koşar. Toprağa yönelik silahlı saldırı yoksa, toprak işgali söz konu değilse, mağdur olan devlet hukuki gerekçelerle savaş açamaz.
    </p>
    <p class="MsoNormal">
     -Söz konusu gemi Türk toprağı sayılmıyor mu?
    </p>
    <p class="MsoNormal">
     Sayılamaz. Gemi ve mürettebat Türkiye devletini, hükûmetini temsil için orada değil. Sivil bir amaçları var. Ancak bu durum Türk devletinin katliamın hesabını soramayacağı, durumu savunamayacağı, mağdurları korumayacağı anlamını taşımaz. Eğer gemi savaş gemisi olsaydı ve mürettebatı asker olsaydı Türk toprağı sayılırdı. Gerçi o zaman da savaşa girmek uluslararası hukuk açısından kolay olmazdı.
    </p>
    <p class="MsoNormal">
     - Konvoya eskort sağlanmamasını eleştirenler var…
    </p>
    <p class="MsoNormal">
     Sivil konvoyun donanma ve askerî uçaklarla korunması Türkiye’nin devlet olarak bu işe giriştiği anlamını taşır. Sivil amaca devlet gölgesi düşürülmüş olurdu. Bu İsrail’in işine gelirdi. Misillemeyi mazur gösterebilirdi. Askerî güçle karşı konulmasını meşrulaştırırdı. Zaten gemilerde 32 ülkeden insan var. Türkiye’nin bu yolu izlememesi doğrudur.
    </p>
    <p class="MsoNormal">
     - Açık denizdeki sivil gemilere hangi durumlarda müdahale edilebilir?
    </p>
    <p class="MsoNormal">
     Açık denizdeki gemilere müdahale hakkı net gerekçelere bağlanmıştır. Eğer gemi uyuşturucu kaçakçılığı, korsanlık, illegal yayın ya da terör eylemi için kullanılıyorsa üçüncü devletlere müdahale hakkı doğar. Ancak meşru müdafaa durumu hariç, silahlı güç kullanılamaz. Tutuklamaya hakkı var, vurmaya yok.
    </p>
    <p class="MsoNormal">
     -İsrail söz konusu sözleşmelere taraf mı?
    </p>
    <p class="MsoNormal">
     İsrail deniz hukuku sözleşmesine taraf değil. Taraf olmasa dahi teamüller onu bağlar. Gemiler İsrail’in kara sularına dahi girse bu tür bir müdahaleye hakkı yoktu. Çünkü deniz hukuku diğer devletlerin kara sularından ‘zararsız geçiş’ hakkı tanıyor. Kıyı devletler, kendine zarar vermediği sürece, yabancı ‘ticari’ gemilere geçiş izini vermek zorunda. Geçiş süresince müdahale edemez.
    </p>
    <p class="MsoNormal">
     - Gazze İsrail toprağı değil. Dolayısıyla gemilerin Gazze’ye girmeye hakkı var…
    </p>
    <p class="MsoNormal">
     Uluslararası hukuka göre, Gazze Filistin toprağı ve hiç şüphesiz konvoyun Gazze Limanı’na girme hakkı var. Çünkü Gazze İsrail ablukası, işgali altında olsa dahi İsrail’in toprağı değil. Zaten abluka da illegal. Gazze İsrail’e ait bir toprak parçası olmadığı için kıyısı, kara suları İsrail’e ait olamaz. Birleşmiş Milletler (BM) bu durumu 1967 ve 1973’te aldığı kararlarla teyit ediyor. Hatta İsrail’in, işgal ettiği topraklardan bir an önce çekilmesini isteyen kararlara imza attı. Sonuçta İsrail gemileri durdurmaya yetkili değil, yaptığı korsanlık.
    </p>
    <p class="MsoNormal">
     - Türkiye vatandaşlarını kaybetti. Uluslararası arenada hakkını hangi kanalları kullanarak arayacak?
    </p>
    <p class="MsoNormal">
     Türkiye giriştiği diplomasi mekiğiyle kısa zamanda BM’den bir kınama kararı çıkardı. Uluslararası karşılığı olan ve öldürülen 9 insanın tüm hukukunu gözetecek bir soruşturma komisyonunun kurulmasını sağladı. Şimdilik bu İsrail’de kuruldu; ama farklı platformlarda yeni komisyonlar kurduracaktır. Ayrıca İsrail’den mağdurların yakınları için maddi manevi tazminat isteyecek. Ortak tatbikatların iptal edilmiş olması ve bir kısım ikili anlaşmaların rafa kaldırılacağı mesajının verilmesi Türkiye’nin hem çok-taraflı hem de tek-taraflı tedbir ve yaptırımları masaya sürdüğünü göstermekte.
     <span>
     </span>
    </p>
    <p class="MsoNormal">
     - İsrail’in daha önce birçok BM kararına uymadığını biliyoruz. Yeni yaptırımlardan da kaçabilir mi?
    </p>
    <p class="MsoNormal">
     Değerlendirme için henüz erken. Bu biraz BM’nin aldığı kınama kararından sonra atacağı adımlara bağlı. Uluslararası toplumun kınama kararıyla yetinmeyeceğini, İsrail’in dışında da bir soruşturma komisyonu kurulması konusunda ısrar edebileceğini düşünüyorum. İsrail bu komisyonlarla çalışmayı reddederse o zaman yeni yaptırımlar gündeme getirilebilir. Bence bu sefer sorumluluktan kaçamayacak.
    </p>
    <p class="MsoNormal">
     - Ekonomik yaptırımlar söz konusu olur mu?
    </p>
    <p class="MsoNormal">
     Saldırıyı İsrail’in dışında başka bir devlet yapsaydı, BM Güvenlik Konseyi çoktan ekonomik yaptırım kararını çıkarmıştı. Mesela, BM Güvenlik Konseyi kuruluş anlaşmasının 42. maddesini işletip İsrail’e uluslararası askerî operasyon düzenleme kararı alabilirdi. Yani savaş ilan edebilirdi. Daha önce de Kuveyt’i işgali sonrasında Irak’a karşı bu yapılmıştı. İsrail işi bu noktaya götürmeyecek, geri adım attı bile. Şimdi elimizde kınama kararı var. Bu önemsiz görülmemeli, diğer yaptırımların ilk adımı olarak değerlendirilmeli. Ayrıca Türkiye’nin haklılığını kayıt altına alıyor. BM, 1400’den fazla Filistinli’nin ölümüne yol açan Gazze saldırısı sonrasında bile kınama kararı çıkaramamıştı.
    </p>
    <p class="MsoNormal">
     - Türkiye’nin uluslararası mekanizmaları iyi işlettiği söylenebilir mi?
    </p>
    <p class="MsoNormal">
     Türkiye’nin hadiseyi hızla BM Güvenlik Konseyi’ne taşıması, kınama kararı çıkarması ve ardından kısa sürede NATO’ya götürmesi çok önemli. Tabii, İslam Konferansı Örgütü de harekete geçirildi. Sırtını ABD’ye dayamış, Soğuk Savaş zihniyetiyle çevresine saldıran İsrail ile ilgili bugüne kadar BM bünyesinde bu kadar hızlı karar pek çıkarılamamıştı. Gemide 32 ülke vatandaşının bulunması küresel desteği artırdı. Türkiye’nin bölgede artan rolünün etkisi var sonuçta.
    </p>
    <p class="MsoNormal">
     - Hukuki süreç Gazze’deki ambargoyu kaldırabilir mi?
    </p>
    <p class="MsoNormal">
     Yürütülecek yargılama süreci Gazze’ye uygulanan ambargo ve ablukaları kaldırmaya vesile olabilir. BM Genel Sekreteri Ban Ki-Moon, İsrail’den ablukayı kaldırmasını talep etti. Bu kişisel bir duruş ama Güvenlik Konseyi’ni etkiler. ABD’nin flu duruşuna rağmen Batılı aktörler Gazze’deki
     <span>
     </span>
     ablukanın/ambargonun kaldırılmasını istiyor. İsrail, BM’nin böyle bir karar almasını beklemeden çekilebilir. Zira BM’den çıkacak bir karar onu çok ciddi bağlar. Karar çıkarsa ABD’nin de bunu istediği anlamını taşır. Bence ablukanın kalkması yakındır.
    </p>
    <p class="MsoNormal">
     - NATO meseleye nasıl yaklaşıyor?
    </p>
    <p class="MsoNormal">
     NATO, olayı, iyi bir müttefiki ile Akdeniz’de yakın iş birliği içinde olduğu bir başka devletin arasında çıkan kriz olarak ele alacaktır. Üyelerini dış saldırıdan korumayı öngören 5. maddeyi bu noktada işletmesi söz konusu değil. Türkiye topraklarına yönelik bir işgal söz konusu olmadığından işletemez. İttifak bu iki ülke arasındaki krizin bir an önce dinmesi için çabalayacak. Çünkü sorunun sürmesi kendi güvenliğine zarar verecektir.
    </p>
    <p class="MsoNormal">
     - İngiltere’de bir mahkeme eski İsrail Dışişleri Bakanı Tzipi Livni’yi savaş suçundan yargılayıp ülkeye girmesi durumunda tutuklanmasına hükmetti. Türkiye’nin mevzuatı bu tür yargılamaya imkân tanıyor mu?
    </p>
    <p class="MsoNormal">
     ‘Uluslararası suç’ olarak tanımlanan insanlığa ve barışa karşı suçlarla savaş suçlarını herhangi bir devletin yargılama yetkisi var. Bu yetkinin kaynağı evrensellik ilkesidir. Türkiye yargı mevzuatı buna müsait. Türkiye böyle bir yolu tercih ederse, İsrailliler, gıyabi olarak yargılanır ve Türkiye’ye girdiklerinde tutuklanır. Ama bu tür bir yargılama için Adalet Bakanlığı’nın izin vermesi gerekiyor. Bunun dışında BM İsrail’i yargılamak için geçici bir mahkeme kurabilir Bosna’da olduğu gibi, Lahey’deki Uluslararası Ceza Mahkemesi’ne sevkedebilir.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A6C9C12318EC0260D15C20E836B7B039?newsId=26939), [web.archive.org (arşiv bağlantısı)](http://web.archive.org/web/20120831092322/http://www.aksiyon.com.tr:80/aksiyon/newsDetail_getNewsById.action;jsessionid=A6C9C12318EC0260D15C20E836B7B039?newsId=26939)
