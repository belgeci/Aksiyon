# Sam Amca’nın günlükleri

*Mesut Çevikalp 2010.12.06*

<font class="agenda2NewsSpot">
 2007’den beri aranan Avustralyalı hacker Julian Assange’in Wikileaks üzerinden servis ettiği bilgilerin Washington yönetiminin küresel ilişkilerini nasıl etkileyeceği henüz net değil. Net olan, devletlerin siber alanda savunmasız kaldığı.
</font>
<font class="newsDetail">
 <p>
  <p class="MsoNormal">
   Küresel ‘sır’lar ne denli korunabilir? Anahtarı 3 milyon kişide bulunan bir ağdaki ‘gizli’ belgeler ‘sır’ olarak kalabilir mi? Hükümet ve kuruluşların gayriahlaki ve gayrikanuni faaliyetlerine ilişkin ‘gizli’ belgeleri yayımlayarak sık sık gündeme gelen İsveç merkezli internet sitesi Wikileaks, ‘İki kişinin bildiği, sır değildir’ sözünü hatırlattı. Geçen temmuzda, ABD’den sızan 90 bin gizli belgeyle Afganistan ve Irak savaşlarındaki ihlalleri ifşa eden Wikileaks, 28 Kasım’da tarihinin en büyük bilgi sızdırma hadisesine imza atarak ABD Dışişleri Bakanlığı’nın 251 bin 287 gizli yazışmasını kamuya açıklamaya başladı. Washington’un dünya çapındaki 274 elçilik ve konsolosluğundan ABD Dışişleri Bakanlığı’na gönderildiği anlaşılan gizli yazışmalar, dünya çapında ses getirdi. Şubat 1966-Şubat 2010 aralığını, ağırlıklı olarak da son altı yılı kapsayan yazışmaların 7 bin 918’inin Ankara’daki elçilikten gönderildiği görülüyor. 800 gönüllüsü, 5 editörü bulunan sitenin süzgecinden(!) geçen 251 bin belgenin tümünün yayımlanmasının ne kadar zamana yayılacağı meçhul.
  </p>
  <p class="MsoNormal">
   ABD büyükelçilerinin gizli bilgi notlarının, şimdiye kadar kamuoyuna duyurulan en büyük ve kapsamlı gizli belgeler olacağını belirten Wikileaks (Sitenin adı, İngilizcede ‘sızıntı’ demek olan ‘leak’tan geliyor), belgelerin 15 bin 652’sinin ‘secret’ (gizli), 101 bin 748’inin ‘confidential’ (hizmete özel), 133 bin 887’sinin ‘unclassified’ (açık bilgi) olarak sınıflandırıldığını duyurdu. Belgelerin yayımlanmaya başlamasından itibaren, yazışmalarda adı geçen ülkeler tepkilerini ortaya koydu. Özel yazışmaları ‘sorumsuzca’ açıklayan siteyi eleştirenler de oldu. Meseleyi ABD ile yüz yüze ilk görüşen ülke Türkiye’ydi. Resmî ziyaret kapsamında Dışişleri Bakanı Ahmet Davutoğlu ile görüşen ABD Dışişleri Bakanı Hillary Cilinton, yazışmalardan ötürü Türkiye’den özür diledi. Türkiye tarafı ise ilişkilerin ‘bozulmayacağı’ sinyalini vermekle birlikte, net ifadeler kullanmak için çoğu ülke gibi, belgelerin tümünü görmeyi bekliyor.
  </p>
  <p class="MsoNormal">
   BELGELERİ KİM, NEREDEN, NASIL SIZDIRDI?
  </p>
  <p class="MsoNormal">
   Belgelerin nereden ve nasıl sızdırıldığı konusunda Washington ve Wikileaks ‘sır’ vermese de kaynağın ABD Savunma Bakanlığı (Pentagon) ve Dışişleri Bakanlığı’nın bilgi paylaşım-ulaşım-iletişim sistemi SIPRNet (Secret Internet Protocol Router Network) olduğundan şüphe yok. 11 Eylül saldırısının ardından Pentagon ile Dışişleri Bakanlığı arasındaki koordinasyonsuzluğu gidermek amacıyla kurulan ve bilgisayarlar üzerinden birbirine bağlanan sistemin bugün 3 milyon kişi tarafından kullanıldığı biliniyor. Temel amacı da ‘tamamen güvenli bir ortamda gizli ve özel bilgileri aktarmak’... Sistem, bu fonksiyonunun yanı sıra hipertekst (linklere veya ortam dosyalarına erişim sağlayan dokümanlara verilen ad) özellikli belgelere ve elektronik postalara erişim imkânı da sağlıyor. Patlak veren olayın ardından Dışişleri Bakanlığı’nın SIPRNet’ten ayrıldığının duyulması, bu yöndeki öngörüleri doğruluyor aslında.
  </p>
  <p class="MsoNormal">
   Öte yanda ‘telgraf’ denen yazışmaları SIPRNet’ten kopyalayıp Wikileaks’e gönderdiği iddiasıyla, bilinmeyen bir yerde gözaltında tutulan bir Amerikalı da var ortada: Bradley Manning (22)... Irak ve Afganistan belgelerinin sızmasından hemen sonra gözaltına alınan Manning, ABD’nin Kuveyt’teki Amerikan Üssü’nde görevli istihbarat eriydi. SIPRNet’e girme yetkisi bulunan 3 milyon kişiden biriydi. Ordudan hoşlanmadığı (eşcinsel olduğu ve orduda bu yönde baskı gördüğü söyleniyor), bu yüzden gizli belgeleri Wikileaks’e gönderdiği ifade ediliyor. Bradley Manning’in yakalanması da bir hayli ilginç. Müzik CD’lerine kopyaladığı yazışmaları Wikileaks adlı internet sitesinin kurucusu Julian Assange’e verdiğini internette chat yaptığı diğer bir hacker Adrian Lamo’ya anlatması onu ele veriyor. Lamo da anlatılanları
   <span>
   </span>
   Amerikan Federal Araştırma Bürosu’na (FBI) bildiriyor. Manning, Mayıs 2010’da hücreyi boyluyor! Soruşturması hâlâ süren Manning, amacını şu sözlerle açıklıyor: “İnsanların gerçeği görmelerini istiyorum... Çünkü bilgi olmadan bilgiye dayalı bir karar veremezsin. Bunları başka bir ülkeye satıp para kazanmayı düşünmedim; çünkü bunlar bana göre kamu malı… Eğer her şey açıklanırsa, bu kamunun yararına olur.”
  </p>
  <p class="MsoNormal">
   ‘BAY SIZINTI’NIN GEÇMİŞİ FLU!
  </p>
  <p class="MsoNormal">
   Wikileaks’in kurucusu eski hacker Julian Assange, gizlilik derecesine bakmaksızın eline geçen belgeleri yayımlamakta tereddüt etmiyor. Geçmişi itibariyle ‘esrarlı’ biri Avustralya asıllı gazeteci Julian Assange (39). Gençlik dönemlerinde hackerlikten hâkim önüne çıkan Assange, 2006’da kurduğu Wikileaks’i, kimliklerini saklayan istihbaratçı, gazeteci ve teknoloji uzmanlarından oluşan 5 kişilik bir editör grubuyla yönetiyor. Ancak bilgilerin elde edilmesi, sınıflandırılması ve hukuken incelenmesinde siteye yaklaşık 800 gönüllü yardımcı oluyor. Site son bir yıl içinde her biri diğerinden kritik 1 milyon 200 bin belgeyi kamuya açtı. 4 yıl önce İsviçre bankalarındaki şüpheli varlık ve hareketleri deşifre ederek başladığı işi, önce Irak işgali sırasında ABD askerlerinin kasti sebep olduğu sivil ölümlerini, ardından da Afganistan’daki ‘savaş usulsüzlüklerini’ ortaya çıkararak sürdürdü. Sitenin halktan gelen bağışlarla ayakta kaldığını söyleyen Julian Assange, misyonlarını ‘perde arkasında yaşananları halka göstermek’ olarak özetliyor. Yayımladıkları belgeleri de ‘suç delili’ olarak nitelendiriyor.
  </p>
  <p class="MsoNormal">
   Dünyayı sarsan dosyaları yayımlayan Assange, tehditlerden ötürü bir nevi seyyah gibi yaşıyor. Kimi zaman Kenya ve Tanzanya’ya, kimi zaman İzlanda’ya gidiyor. Üvey baba tacizi altında yetiştiğini iddia edenler var. Diğer bir iddia ise Vietnam Savaşı karşıtı bir gösteride tanışmış isyancı bir anne-babanın evladı. İsyancı ruhu ebeveynlerinden geliyor. 11 yaşına geldiğinde evden kaçmış, 14 yaşına gelmeden 37 defa taşınmış. Çocukluğunda, bir ara bir elektrik dükkânında çalışıp bilgisayar programcılığı ve program kırma konusunda ilk tecrübeleri edinen Assange, matematik ve fizik okumuş. Üniversitenin ardından hackerler dünyasına adım atmış. Çok sayıda bilgisayara girmiş, aralarında Pentagon’un sitesinin de bulunduğu birçok siteyi çökertmiş. Avustralya’da hâkim karşısına çıkmış ama sembolik bir tazminatla kurtulmuş. Bu olaydan sonra hackerliğe son verip gazeteciliğe yönelmiş. Onu bugünkü şöhretine 2006’da kurduğu Wikileaks taşıdı.
  </p>
  <p class="MsoNormal">
   ‘Tecavüz’ suçlamasından dolayı kırmızı bültenle aranan Assange’in İngiltere’de gizlendiği söyleniyor. Ortaya saçılan devlet sırlarının ardından soruşturma başlatan ABD güvenlik birimleri, Assange ile milyonlarca belgenin gizlendiği deponun nerede olduğunu araştırmaya koyuldu. Assange zaten birkaç yıldır Pentagon’un arananlar listesinin üst sıralarında yer alıyor. Washington ayrıca, İsveç İnternet Servisi’ni kullanan siteyi yasal veya yasa dışı yollardan durdurmanın çarelerini de arıyor. Server’daki bilgileri silmek öncelikli hedef. Ancak bu çözüm değil. Zira bilgiler sitenin bir özelliği olarak diğer sanal paylaşım ağlarına da yayılıyor. İkinci adım ise siteyi tamamen kapatmak. Ancak İsveç yasalarına göre Wikileaks’in faaliyetleri iç hukuka göre meşru. Anlaşılan site şimdilik korumada! Bir de ortada Assange’in şifreli hayat sigortası var. Assange’e bir şey olması durumunda şifresi sanal ortamda verilecek olan 2GB’lık dosyada neler yazdığı merak konusu. Assange’in hayat garantisi olarak dosyanın içeriğini Amerikalılara göndermiş olabileceğini düşünenler de var.
  </p>
  <p class="MsoNormal">
   GİZLİ BELGELER WİKİLEAKS’TEN ÖNCE DE SIZMIŞTI
  </p>
  <p class="MsoNormal">
   ABD’nin ‘gizli’ belgeleri ilk defa ifşa edilmiyor. Mesela 1971’de Amerikan Hava Kuvvetleri tarafından kurulan düşünce kuruluşu Rand Cooperation’un uzmanı ve Savunma Bakanlığı çalışanı Daniel Ellsberg, ele geçirdiği gizli Pentagon (Savunma Bakanlığı) belgelerini (Pentegon Papers) The New York Times gazetesine vermiş, gazetede önemli haberlerin çıkmasını sağlamıştı. Çoğu CIA’ya ait 7 bin sayfalık belgelerde ‘Nixon yönetiminin Vietnam politikasının yalanlar üzerine oturduğu, Vietnam savaşının ABD’nin savunmasına değil de ülke içindeki özel bir grubun çıkarlarına hizmet ettiği’ ortaya koyuluyordu. Belgeler, bir bakıma savaşın sona ermesine vesile olmuştu. Washington yönetimi sızıntıdan haberi olsa da Ellsberg ve haberi yayımlayan gazeteleri durduramamıştı. Hatta iki akademisyen (Howard Zinn ve Noam Chomsky) belgeleri dört cilt hâlinde kitaplaştırmıştı. Savunma Bakanlığı’nın ‘Amerika’nın en tehlikeli adamı’ olarak nitelediği Ellsberg’in 115 yıl hapis istemiyle başlayan davası yıllarca sürmüştü.
  </p>
  <p class="MsoNormal">
   ABD’nin Tahran Büyükelçiliği’ndeki belgeler de saçılmıştı ortaya. Kasım 1979’daki devrimin ardından elçiliğe giren ‘İranlı öğrenciler’, elçilik ve istihbarat birimindeki çok gizli pek çok belgeyi ele geçirmişti. CIA görevlilerinin bir kısmını öğütme makinasından geçirdiği kâğıtlar birleştirilmiş, 1982’de 54 ciltlik bir külliyat olarak yayımlanmıştı. Daha sonra külliyat “Amerikan Espiyonaj’ından Dokümanlar” adıyla İngilizce olarak yayımlanıp dünyanın kullanımına sunulmuştu. ABD’nin bölgenin espiyonaj (istihbarat) merkezi olarak kullandığı ofisten çıkan dokümanlar (Amerikalılar bazılarının özenle ‘uydurulduğunu’ iddia ediyor) sadece İran’la değil, bölgedeki diğer ülkelerle de alakalıydı. İran, ‘uydurma’ iddialarına son vermek amacıyla 1995’te belgeleri bu kez orijinal dokümanlarla birlikte 77 ciltlik bir külliyat olarak yayımladı.
  </p>
  <p class="MsoNormal">
   2003’teki ‘sızıntının’ adresi ise direkt Beyaz Saray’dı. Dönemin ABD Başkan Yardımcısı Dick Cheney’nin başdanışmanı Lewis Libby, Bush yönetiminin Irak’ı işgal planını eleştiren Büyükelçi Joseph Wilson’ın CIA ajanı eşi Valerie Plame’in kimliğini basına sızdırmış, işgale karşı duran Büyükelçi’yi yıpratmaya çalışmıştı. Büyükelçi Wilson, 2002’de Irak lideri Saddam Hüseyin’in nükleer silah üretmek amacıyla uranyum almaya çalıştığı iddialarını araştırmak üzere Nijer’e gitmişti. Dönüşte hazırladığı raporlarda bu durumun gerçek olmadığını ortaya koymuştu. Başta Başkan George W. Bush olmak üzere Neo-Con ekibinin şimşeklerini üzerine çekmişti. Tepkiler üzerine görevinden istifa eden Libby, 2005’te hâkim karşısına çıkarılmış, yalan ifade verme, yalan beyanda bulunma ve adaletin yerine gelmesini engelleme gibi suçlardan yargılanıp 30 ay hapis cezasına çarptırılmıştı.
  </p>
  <p class="MsoNormal">
   NEYİ DEĞİŞTİRECEK, KİME YARAYACAK?
  </p>
  <p class="MsoNormal">
   Washington yönetimi, belgeleri ‘elçilerin şahsi yazışmaları’ olarak gösterip ‘hükümetin tutumu olarak algılanamayacağını’ iddia etse de gelinen noktayı diplomasinin 11 Eylül’ü olarak görenler var. Zirve Üniversitesi Öğretim Üyesi ve Ortadoğu Stratejik Araştırmalar Merkezi (OSAM) Direktörü Doç. Dr. Gökhan Bacık, Wikileaks’ten çıkan belgelerin dünyayı yeni bir alana taşıdığını belirtiyor. Yayımlanan belgelerin devletler arası ilişkilerde bir gerginliğe sebep olsa da yeni bir diplomasi alanı oluşturmayacağını iddia ediyor: “Wikileaks yayınları diplomasi zeminini zedeleyebilir ama kökten değiştiremez. Ancak Wikileaks, devletlerin siber alanda kendilerini yeterince koruyamadığını ispatladı. Devletler sanal âlemi sınırlamada, kontrol etmede başarılı da olamayabilir. Bunun karşısında kendilerine yeni bir duruş belirlemeliler.”
  </p>
  <p class="MsoNormal">
   Abant İzzet Baysal Üniversitesi Öğretim Üyesi ve Ortadoğu Stratejik Araştırmalar Merkezi (ORSAM) Ortadoğu Danışmanı Yrd. Doç. Dr. Veysel Ayhan ise Wikileaks olayının diplomasinin 11 Eylül’ü olarak görüleceğini ileri sürüyor. Wikileaks’in, son teknolojik gelişmeler ve insan faktörü karşısında ülkelerin istihbarat kurumlarına rağmen uluslararası ilişkiler sistemini bir bütün olarak kontrol etmelerinin imkânsız olduğunu gösterdiğini vurguluyor. Ona göre klasik sistem yeni bir değişim sürecine giriyor: “Artık uluslararası ilişkilerde, devletler hâlâ ‘temel uluslararası aktörler’ olarak kabul edilmekle birlikte, devletin yanında devlet dışı kategorilerin de ele alınması söz konusu. Uluslararası ilişkiler ve devletlerarası ilişkiler artık çetrefilli bir hâl alıyor. Wikileaks olayının ardından bir kez daha bireylerin uluslararası sistemde bir aktör olarak hareket edebildiği görülüyor. Vatandaşı oldukları ülkelerin çıkarlarından özerk davranabilen bireylerin yayımladıkları belgeler ülkelerin birbirine yaklaşımlarını değiştirmekle kalmıyor, iç politikada da karışıklığa sebep oluyor. Bu belgeler, hükümet krizlerini veya bireysel ilişkilerde ciddi değişiklikleri gündeme getirebilir.”
  </p>
  <p class="MsoNormal">
   İstanbul Ticaret Üniversitesi’nden uluslararası ilişkiler uzmanı Yrd. Doç. Dr. Mesut Özcan da bu işin arkasında ABD’nin yıpranmasından fayda uman ülkelerin olabileceğini ihtimal dâhilinde tutuyor: “Amerika’nın imajını zedelemek isteyenlere fayda sağlıyor yayımlanan belgeler. Bu işi başka ülkelerin yapmış olabileceği ihtimalini göz ardı etmiyorum. Çoğu bilinen belgeleri gizli gibi sunarak bir yönlendirme operasyonu da olabilir yaşanan. Belgelerin tümü görülmedi ama gelinen noktada Obama yönetiminin özellikle Irak ve Afganistan’da kurduğu ilişkilerin zora girmesi kaçınılmaz. Genel manada da diplomasi yürütmede, diğer ülkelerle pazarlık yapmada zorlanacak.”
  </p>
  <p class="MsoNormal">
   Yrd. Doç. Dr. Özcan, ABD’li elçileri de bundan sonra çetin günlerin beklediğini hatırlatıyor: “Wikileaks’in ardından elçilerin işi güçleşecek. Aslında elçilerin yaptığı sürpriz değil. Fakat bunların korunamaması, ifşa edilmesi çok tehlikeli. ABD’li elçiler bir müddet bırakın bilgi almayı, sohbet edecek insan bile bulmakta zorlanacak. Bu da Obama yönetimini etkileyecek.”
  </p>
  <p class="MsoNormal">
   Uzun yıllar İsrail’de yaşayan bir kaynak da Wikileaks rüzgârının ABD Başkanı Barack Obama ve yönetimini etkileyebileceğini ifade ediyor. ABD-İsrail ilişkilerinin geçmişe nazaran pek de tozpembe olmadığını belirten kaynak, Cumhurbaşkanı Abdullah Gül’ün “Sanki bazı şeyler süzgeçten geçirilerek yapılıyor. Sanki bir amaç var gibi geliyor bana… İsrail’le ilgili ne çıkacak? Merak ediyorum.” çıkışını çok önemli buluyor.
  </p>
  <p class="MsoNormal">
   Gerçekten, belgelerden ne çıkacağını bekleyip göreceğiz.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28098-sam-amcanin-gunlukleri.html), [web.archive.org (arşiv bağlantısı)](http://web.archive.org/web/20101215160220/http://www.aksiyon.com.tr:80/aksiyon/haber-28098-sam-amcanin-gunlukleri.html)
