# Çin usulü temiz eller operasyonu

*Mesut Çevikalp 2015.07.28*

<div class="pNewsDetailMainContent" itemprop="articleBody">
 <p>
  Çin’in yeni yönetimi, iki yıldır kesintisiz sürdürdüğü operasyonlarla binlerce bürokratı hapse attı, mal varlıklarına el koydu. Çin Komünist Partisi’ne bile neşter vuran ekibin ardında yeni komünistler ve Cumhurbaşkanı Xi Jinping var.
 </p>
 <p>
  Çin’de her gün ortalama 22 mahkûm idam ediliyor. Yılda en az 8 bin kişi! Müebbetliklerin sayısını bilen yok… Suça, suçluya oldum olası tavizsiz komünist yönetim. Cezalar oldukça ağır. 1,3 milyarlık nüfusu düzen içinde tutmanın gereği belki de bu. Polis sokaklarda görünür değil ama hiçbir vakanın üstü örtülmüyor. Rejim, halkın huzursuzluğunu önemsiyor. Bekası için de elzem bu! Çin Komünist Partisi sokağın nabzını çok iyi tutuyor. Rejim ile sokak arasında açtığı sosyal kanallar sayesinde en ufak vakayı anında yansıtıyor Saray’a. Ülkede son dönemde yürütülen yolsuzlukla mücadele operasyonları saray-halk iletişiminin meyvesi. Yönetim, halkı bezdiren kamusal yolsuzluğa kendini yaralama pahasına neşter vurdu. İrtikâp suçlarını ağırlaştırdı. Yolsuzluğa bulaşmış binlerce şahsı polis, asker, vali, siyasetçi, partili ayrımı yapmadan hapse tıktı. Genelkurmay başkanından eski bakanlara kadar ulaşan devasa operasyon ülke tarihinde bir ilk niteliğinde.
 </p>
 <p>
  <img alt="" src="http://web.archive.org/web/20150805113055im_/http://medya.aksiyon.com.tr//aksiyon/2015/07/28/570286.jpg "/>
  İki yıldır aralıksız ve derinlemesine sürdürülen operasyonların görünen yüzü, yeni Cumhurbaşkanı Xi Jinping. Selefi Hu Jintao’dan görevi devraldığı Mart 2013’te bastı düğmeye. Önce ayyuka çıkan kamu yolsuzluklarını yargıya taşıdı, ardından Komünist Parti içindeki ‘çürükleri’ ayıkladı. Yetinmeyip kamuda ihbar hatları kurdurdu. Belediyeler, valilikler ve kamu kurumlarına müfettişler gönderdi. Yolsuzluk ve rüşvetle mücadeleyi eylem planı formuna sokup hükümetin 2014’te açıkladığı 5 yıllık çalışma planına ekletti. Her platformda da yolsuzlukların üzerine kararlılıkla gideceğini ve hiçbir müsamaha göstermeyeceğini yineledi.
 </p>
 <p>
  Tarihî ‘temiz eller’ sürecinin görünen yüzü Jinping olsa da perde ardındaki asıl mimar Çin Komünist Partisi (ÇKP). Kirlenmiş kamuya, çürüyen bürokrasiye neşter vurma kararı ÇKP’de alındı. Jinping henüz ortada yoktu. Parti, 2010’da, tarihinde ilk kez kapsamlı bir yolsuzluk-rüşvet raporu hazırlayıp ülkedeki yozlaşma fotoğrafını kamuya sundu. ‘Beyaz Kitap’ adı verilen bu rapor üzerinden halka irtikâbın ülke düzenini bozacak boyutlara ulaştığı gösterildi. Hâlbuki yönetim, 4. Cumhurbaşkanı Hu Jintao döneminde (2003-2013) 200 binden fazla rüşvet-yolsuzluk vakasını yargıya taşımıştı. Ancak o dönemde hükümet, ordu ve ÇKP içindeki ‘büyük başlara’ dokunulamamıştı. Yani müdahale edilemeyen yara kangrene dönüşmüştü. ÇKP, 2013’teki cumhurbaşkanı değişimini fırsat bilip önceki dönemde dokunulamayan ‘kaplanların’ peşine düştü. Valilik, belde ve eyalet yönetimlerinde geçen 33 yıllık kariyerinde yolsuzluk ve rüşvete göz açtırmayan Xi Jinping, ÇKP’nin operasyonlar için aradığı sembol isimdi. ÇKP gibi Xi de halk tabanında ciddi rahatsızlığa yol açan yolsuzlukların devlet ve ÇKP’nin ömründen çaldığını görüyordu.
 </p>
 <p>
  2013’te önce ‘sineklerin’ (alt düzey bürokratlar), ardından da ‘kaplanların’ (üst düzey liderler/yöneticiler) dosyaları açıldı. Hükümet, ordu, istihbarat, hatta ülkeyi yöneten ÇKP içinde adı yolsuzluğa karışanlar rütbe, makam ayrımına gidilmeksizin tutuklandı. Mahkemede suçu sabit bulunanlar müebbet gibi en ağır cezalara çarptırıldı. Siyasetten men edilip mal varlıklarına el konuldu. Yurtdışına kaçan suçlular için kurulan özel birim 680 zanlıyı ülkeye getirip mahkemeye çıkardı. Paralelinde ÇKP de iç disiplin kurulu işletti. 75 milyon üye tek tek tarandı. 2012’de 170 bin, 2013’te de 182 bin yetkili yolsuzluk, rüşvet ve görevi suiistimal suçlarından cezalandırıldı. Genelkurmay Başkanı Orgeneral Xu Caihou ve Kamu Güvenlik Bakanı Zhou Yongkang gibi hem parti hem de devlet yönetiminde önde gelen isimlerin yolsuzluktan tutuklanması, operasyonu yürüten kolluk güçlerini cesaretli kıldı. Yolsuzlukla mücadele kurumu olarak çalışan ‘Disiplin Denetim Kurumu’, generallerden valilere, bakanlardan belediye başkanlarına yolsuzluktan yargılanan 10 binlerce zanlının ismini yayımladı.
 </p>
 <p>
  <img alt="" src="http://web.archive.org/web/20150805113055im_/http://medya.aksiyon.com.tr//aksiyon/2015/07/28/570287.jpg "/>
 </p>
 <p>
  <strong>
   İktidar hesaplaşması mı ?
  </strong>
 </p>
 <p>
  Devasa ‘temiz eller’ operasyonlarını yönetimin muhalefeti sindirme hamlesi olarak görenler de oldu. Xi, muhaliflerini çeşitli soruşturmalarla bastırıp iktidarını sağlamlaştırmakla itham edildi. Zira 2013’te yargılanıp ömür boyu hapse çarptırılan kaplanlardan biri geleceğin lideri olarak görülen eski Ticaret Bakanı Bo Xilai’di. Operasyonlar önde gelen bazı rakip siyasetçilere uzansa da salt muhalifleri hedef aldığı doğru değil. ÇKP, hükümet ve bürokraside el çektirilenler arasında mevcut yönetime yakın isimler de var. Keza toplumun farklı kesimlerinin operasyonlara destek vermesi, sürecin siyasi mülahazalarla yürütüldüğü tezini çürütüyor. Şüphesiz bunda Pekin yönetiminin devleti, bürokrasiyi ve toplumu içinden çürüten irtikâba karşı oluşturduğu farkındalığın payı büyük.
 </p>
 <p>
  Bugünlerde ÇKP, saray, bürokrasi ve devlet organları yolsuzlukla mücadelede eş güdüm içinde çalışıyor. Kurulan ihbar hatlarına düşen her mesaj titizlikle inceleniyor. Yolsuzlukla mücadele hükümetin 2014 Çalışma Planı’na büyük puntolarla girdi. Başkent Pekin’de 5-15 Mart arasında toplanan 12. Ulusal Halk Kongresi’nin (En büyük yasama organı) de ana gündem maddelerinden biriydi yolsuzlukla mücadele. Kongre’de yaklaşık 3 bin delegeye seslenen Başbakan Li Keqiang, Çin’de şoke edici boyutlara ulaşan yolsuzluğa karşı yürütülen operasyonların kararlılıkla sürdürüleceğini vurguladı: “Yetki gücünü elinde bulunduranlar, her istediklerini yapamaz.”
 </p>
 <p>
  Yönetimdeki şeffaflaşma vurgusu ülkedeki kurum ve kuruluşları safralarından kurtulmaya sevk etti.  Çin’in önde gelen organlarından Millî Halk Meclisi’nde (NPC) 39 vekil, Halk Siyasi Danışma Konferansı’nda (CPPCC) da 14 üye yolsuzluğa/rüşvete bulaşmaları sebebiyle ihraç edildi, haklarında soruşturma başlatıldı. Kamu Varlıkları Denetim ve Yönetim Komisyonu’nun eski başkanı Jiang Jiemin ile Kamu Güvenliği Bakan Yardımcısı Li Dongsheng da el çektirilen kaplanlardan! Geçen yıl yolsuzluk ve rüşvetten ceza alan yetkililerin sayısı 182 bini aştı! 2012’ye oranla yüzde 13,3 artış söz konusu. Sadece ÇKP eski politbüro üyesi Cou Yongkang’ın zimmetinden 15 milyar dolar çıktı!
 </p>
 <p>
  Yolsuzlukla mücadele operasyonları çerçevesinde büyük devlet firmaları topyekûn denetimden geçirildi âdeta. Enerji, otomotiv, iletişim ve kamu hizmeti sektörlerinde faaliyet gösteren 26 önde gelen devlet kuruluşunu müfettişler didik didik inceledi. Özellikle büyük paraların döndüğü enerji sektöründe ciddi yolsuzluklar tespit edildi. Çin’in en büyük 500 şirketi arasında birinci gelen petrol devi Sinopec’in genel müdürü Vang Tienpu, Çin Ulusal Açıkdeniz Petrol Şirketi’nin (CNOOC) eski genel müdür yardımcısı Vu Cınfang ve Çin Ulusal Petrol Şirketi (CNPC) üst düzey yetkilisi Liao Yongyüen de davalık olan isimlerden.
 </p>
 <p>
  Pekin yönetimi arınma sürecini salt yargı süreciyle de götürmüyor. Önceki dönemde kirlenmeye kapı aralayan yasal gedikleri yeni kanunlarla kapatıyor. Mesela hükümet, üst düzey yetkililerin/yöneticilerin ailelerinin iş faaliyetlerine sınırlama getirdi. Buna göre hükümet, ÇKP, yargı, yerel hükümet ve devlet şirketlerinde çalışan üst düzey yetkililerin eş ve çocukları, özel şirketlerde, yabancı yatırım işletmelerinde ve halka açık olmayan yatırım şirketlerinde üst düzey kadrolarda çalışamayacak. Halka açık olmayan şirketlerde, yabancı şirketlerde ortak olamayacak, yatırım yapamayacak. Uygulama kapsamında yöneticiler, yakınlarının çalıştığı işler ile ilgili olarak yönetime belli aralıklarla rapor verecek. Yönetim bu yeni mevzuatı ‘Siyasetçi olmak istiyorsanız iş hayatına atılamazsınız’, ‘Bürokrasiyi zengin olmak için kullanamazsınız’ gibi kamu spotlarıyla lanse etti.
 </p>
 <p>
  Benzer bir düzenleme yargıda hayata geçirildi. Çin Savcılar Yüksek Kurulu, yolsuzluk-rüşvet davalarına müdahale eden devlet yetkililerini ifşa etmeye başladı. İfşa edilen ler hakkında soruşturma açıldı. Kurul, yeni uygulama ile hukukun üstünlüğünü ve yargının güvenilirliğini korumada önemli kazanımlar elde edilmeye başlandığını duyurdu.
 </p>
 <p>
  <img alt="" src="http://web.archive.org/web/20150805113055im_/http://medya.aksiyon.com.tr//aksiyon/2015/07/28/570288.jpg "/>
 </p>
 <p>
  Buna karşın ülkede yolsuzluğun bıçak gibi kesildiğini söylemek mümkün değil. İngiliz The Guardian gazetesi Ocak 2014’te birçok üst düzey yetkili ile ülkenin önde gelen zenginlerinin Karayipler’deki ‘offshore’ hesaplarını deşifre etti. İfşa edilen 22 bin offshore hesabı arasında Pekin yönetimine yakın isimlerin hesapları da var. Yönetim iddiaları görmezden geldi ve haberi yayımlayan İngiliz The Guardian’a erişimi engelledi.
 </p>
 <p>
  Rusya gibi bir geçiş ekonomisi olan Çin’de yolsuzluk ve rüşveti frenlemek zaman alacak hâliyle. Son iki yıl zarfında milyonlarca kişi yolsuzluk soruşturmaları kapsamında sorgulandı, binlerce dava açıldı. Yeterli değil elbette… Almanya merkezli Uluslararası Şeffaflık Örgütü’nün ‘2014 Yolsuzluk Algılamaları Endeksi’ne göre, geçen yıl yolsuzluk algısı artan ülkelerin başında Türkiye ile Çin geldi. Türkiye, 100 üzerinden yapılan değerlendirmede 45 puan alarak 175 ülke arasında 64. oldu. Onu 36 puanla 100. sıraya gerileyen Çin izledi. Devletteki ‘topyekûn’ arınma hâli halkı memnun etti hâliyle. Devlet İstatistik Bürosu’nun kamuoyu yoklamalarına göre, sokakta hükümetin yolsuzlukla mücadele ve dürüst yönetim oluşturma çabalarından duyulan memnuniyet son dönemde yüzde 51,9’dan yüzde 70,6’ya yükseldi. Yolsuzlukların bir ölçüde önlendiğini düşünen vatandaşların oranı da yüzde 68,1’den yüzde 83,8’e çıktı.
 </p>
 <p>
  Buna karşın Çin henüz kritik eşiği aşabilmiş değil. Cumhurbaşkanı Xi Jinping’i izleyen yeni komünistler, yolsuzluk ve rüşveti kesmeye azmetseler de ülkenin rejimi, tek parti yönetimi şeffaflaşmayı güçleştiriyor. Devlet hâlâ en büyük işveren, en büyük şirket. Devasa yapısı denetimini, kontrolünü zorlaştırıyor. Yine de ülke tarihinde ilk olan devasa operasyon, eş zamanlı hayata geçirilen yeni yasalar ve ağırlaştırılan cezalar bürokrasi ve toplumda yolsuzluğa karşı ciddi bir farkındalık oluşturdu. Başlı başına bu bile büyük bir başarı…
 </p>
 <p>
  __________________
  <br>
   <strong>
    Yönetim, halkta biriken gerilimi kontrollü düşürüyor
   </strong>
  </br>
 </p>
 <p>
  <img alt="" src="/web/20150805113055im_/http://www.aksiyon.com.tr/dis-haber/ http:/medya.aksiyon.com.tr/aksiyon/2015/07/28/570283.jpg "/>
  Çin’de yönetici elitlerin seçilmesi karmaşık bir süreç. Yeni lider Xi Jinping’in geçmişinde sade yaşamış olması, koltuğa oturur oturmaz devasa yolsuzluk operasyonlarına girişmesi bize Çin derin devletinin yolsuzluk konusunda inisiyatif aldığını gösteriyor. Zira dünyaya açılmaya ihtiyaç duyan Çin’in şeffaf olmayan ekonomik yapısına çekidüzen vermesi gerekiyordu. Yönetim, sınır ötesinde güven sorunları yaşayacağını gördü. Çin’de ‘siyasi reform’ tartışması yeni de değil. Ancak yönetim demokrasiye yaklaşmanın ülke içinde ciddi karışıklıklara yol açmasından korkuyor. Gücü elinde tutanlar mevzilerini kaybetmemek için reforma yönelmiyor. Yönetim ekonomi temelinde şeffaflaşma adımları atarak küresel itibarını yükseltmeye çalışıyor. Bunda kısmen başarılı oldu. Halka bakan yönüyle de yolsuzlukla mücadele elzemdi. Sosyal medyanın yaygınlaşması fakir halkın kamu yolsuzluklarını, lüks içinde yaşayan yöneticileri görmesini sağladı. Hâliyle bu uçurum halkı devlete karşı gerdi. Tarihi halk ayaklanmalarıyla örülü yönetim yolsuzluklara neşter vurarak halktaki biriken gerilimi boşalttı.
  <br>
   <strong>
    *Bilge Adamlar Stratejik Araştırmalar Merkezi (BİLGESAM) Çin Temsilcisi Salih Tınmaz
   </strong>
   <br>
    __________________
    <br>
     <strong>
      Operasyonlar hem nalına hem mıhına!*
     </strong>
    </br>
   </br>
  </br>
 </p>
 <p>
  <img alt="" src="http://web.archive.org/web/20150805113055im_/http://medya.aksiyon.com.tr//aksiyon/2015/07/28/570284.jpg "/>
  Çin’de ilk kapsamlı yolsuzlukla mücadele kampanyasına Mao Zedong imza atmıştı. 1995’te Pekin Parti Sekreteri Chen Xitong’un, 2006’da Şanghay Parti Sekreteri Chen Liangyu’nun yolsuzluktan hapse atılmaları da sıra dışıydı. Cumhurbaşkanlığını 2013’te devralan Xi Jinping’in koltuğa oturur oturmaz başlattığı yolsuzluk operasyonlarında eski Ticaret Bakanı Bo Xilai ve eski güvenlik şefi Zhou Yongkang gibi birçok üst düzey yetkilinin idam, müebbet gibi ağır cezalara çarptırılması ses getirdi hâliyle. Yeni yönetim yolsuzluk operasyonlarıyla iki kuş birden vurmaya çalışıyor. Bir taraftan siyasi muhaliflerini bertaraf ederek gücünü konsolide ediyor. Diğer taraftan halkta gerilime sebep olan yolsuzluk sorunuyla mücadele ettiğini yansıtıyor. Ancak adı çıkmış 3-5 partiliyi hesaba çekmek ÇKP’nin şeffaflaşmasına yetmeyecek. Dolayısıyla devam eden operasyonlar Cumhurbaşkanı Xi’nin ÇKP içinde gücünü konsolide etme, halk nezdinde meşruiyet kazanma çabası hissiyatı oluşturuyor.
  <strong>
   *Çin Uzmanı Dr. Mehmet Söylemez
  </strong>
  <br/>
  __________________
  <br/>
  <strong>
   Genelkurmay Başkanı’ndan 12 kamyon para-mücevher çıktı!
  </strong>
 </p>
 <p>
  <img alt="" src="http://web.archive.org/web/20150805113055im_/http://medya.aksiyon.com.tr//aksiyon/2015/07/28/570285.jpg "/>
  Emekli Genelkurmay Başkanı Xu Caihou (71), yolsuzluk operasyonları kapsamında tutuklanan sürpriz ‘kaplanlardan’ biriydi. Yolsuzluk, rüşvet ve görevi kötüye kullanmaktan suçlanan Orgeneral Caihou’un Pekin’deki evinde yapılan aramada 12 kamyon mücevher ve para bulundu. Polis kayıt dışı zenginliği tam bir haftada listeleyebildi. Sadece nakit parasının ağırlığı 1 tonu aştı. Orgeneral Caihou, ilk sorgusunda ‘terfi karşılığında yüksek miktarda rüşvet aldığını’ itiraf etti. Mahkeme sonunda rütbeleri söküldü, ÇKP politbürosundan ihraç edildi, mal varlığına el konuldu. Müebbet hapse çarptırılan Xu, kanser tedavisi gördüğü askerî hastanede vefat etti. Çin Savunma Bakanlığı, ölümünden dolayı Xu’nün hakkındaki davanın düştüğünü, ancak elde ettiği haksız kazancın geri alınacağını bildirdi. Caihou, Çin ordu tarihinde yolsuzluktan dolayı yargılanan en yüksek rütbeli subay olarak tarihe geçti.
 </p>
 <p>
  __________________
  <br/>
  <strong>
   ÖNE ÇIKAN BAZI DAVALAR
  </strong>
 </p>
 <p>
  <strong>
   11 Haziran:
  </strong>
  Ülkeyi yöneten Çin Komünist Partisi’nin (ÇKP) üst düzey liderlerinden Kamu Güvenlik Bakanı Zhou Yongkang (73) rüşvet almak, yolsuzluk, devlet sırrını ifşa ve yetkiyi kötüye kullanmak suçlarından ömür boyu hapis cezasına çarptırıldı. Mahkeme, Zhou’un 20 milyon doların üstünde rüşvet aldığını tespit etti. Zhou ve ailesinin 14,5 milyar dolarlık mal varlığına el konuldu, 300’den fazla akrabası/yandaşı gözaltına alındı.
 </p>
 <p>
  <strong>
   17 Nisan:
  </strong>
  Guizhou Eyaleti’nin Zunyi şehrinin eski valisi Liao Shaohua’ya, rüşvet almak ve yetkisini kötüye kullanmaktan 16 yıl hapis cezası verildi. Mahkeme, suçunu kabul eden Liao’un 210 bin dolarlık mal varlığına da el konulmasına karar verdi.
 </p>
 <p>
  <strong>
   7 Nisan:
  </strong>
  Nanjing şehrinin eski Belediye Başkanı Ji Jianye 1,8 milyon dolar rüşvet aldığı gerekçesiyle yargılandığı davada 15 yıl hapis cezasına çarptırıldı. Yürütülen davada Ji’nin yetkisini kötüye kullandığı, başkalarına çıkar sağladığı, bunun karşılığında kendisi ve aile üyeleri için yüklü miktarda rüşvet aldığı, pahalı hediyeleri kabul ettiği tespit edildi. Ji, yolsuzluktan hapis cezası alan ilk ÇKP üyesi oldu.
 </p>
 <p>
  <strong>
   26 Mart:
  </strong>
  Hakkında yolsuzluk soruşturması açılan Genelkurmay Başkanı Orgeneral Xu Caihou (71) kanser tedavisi gördüğü hastanede öldü. Çin Savunma Bakanlığı, ölümünden dolayı Xu’nun davasının düştüğünü, ancak elde ettiği haksız kazancın geri alınacağını açıkladı. Eski Genelkurmay Başkanı Xu Caihou, Çin Ordusu’nda yolsuzluktan yargılanan en yüksek rütbeli asker oldu.
 </p>
 <p>
  <strong>
   4 Mart:
  </strong>
  Çin Ordusu’nda görevli 14 general hakkında yolsuzluk ve rüşvet suçlarından dava açıldı.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/cin-usulu-temiz-eller-operasyonu_551728), [web.archive.org (arşiv bağlantısı)](http://web.archive.org/web/20150805113055/http://www.aksiyon.com.tr/dis-haber/cin-usulu-temiz-eller-operasyonu_551728)
