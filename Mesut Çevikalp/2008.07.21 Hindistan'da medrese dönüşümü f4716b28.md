# Hindistan'da medrese dönüşümü

*Mesut Çevikalp 2008.07.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nüfusunun yüzde 14’ü Müslüman olan Hindistan’da medreseler bilime odaklanıyor. Anayasa ve yönetim tarafından korunan medreseler, Hintli Müslümanları topluma bağlıyor. Rüştünü ispat edenlere üniversite denkliği de veriliyor.
  </font>
 </div>
 <div id="newsText">
  <font class="detail-text">
   Amerikan yönetimi, 11 Eylül saldırılarının ardından El Kaide, Usame bin Ladin, Molla Ömer ve Taliban ile onları himaye ettiğini düşündüğü Afganistan ve Pakistan’ı hedefe koydu. 11 Eylül’den 26 gün sonra, “teröristleri etkisizleştirme, ülkeye demokrasi getirme” iddiasıyla Afganistan’a saldırı düzenledi. ABD önderliğindeki koalisyon güçleri, “ulusal güvenliği tehdit ettikleri ve terör gruplarına eleman yetiştirdikleri” iddiasıyla bölgede yüzyıllardan beri varlığını koruyan medreseleri de hedefe almıştı. ABD ile ‘iç politika’ arasında sıkışan İslamabad yönetiminin geçen sene giriştiği ve 102 kişinin hayatını kaybettiği Lal Medresesi (Lal Mescid veya Kızıl Mescid) baskını, bu sürecin sonuçlarından biriydi.
   <br/>
   <br/>
   Afganistan ve Pakistan’ın “karşı kıyısındaki” yani Hindistan’daki medreseler ise hiç de sorun olarak görülmüyor. Hatta anayasa ve hükûmet tarafından korunup destekleniyor bu medreseler. Ülkedeki sistem, tüm dinî gruplara kendi inancını özgürce yaşama ve anlatma imkânı sağlıyor. Hindu ve Müslümanların yanı sıra Budist, Sih, Hıristiyan ve diğer küçük dinî grupların kendi inançlarını öğrettiği merkezleri de var.
   <br/>
   <br/>
   MEDRESE-OKUL SİSTEMİ
   <br/>
   <br/>
   Hindistan yönetimi, Müslümanların açtığı medreselerin müfredat ve işleyişine karışmıyor; ancak sistemlerini modernleştirmek isteyenlere destek veriyor. Para yardımı ve müderrislere üniversitede eğitim imkânı sağlama gibi… Bu özgür ortam sayesinde Müslümanların 5 asırdan bu yana varlığını sürdüren binlerce medresesi hâlâ faal durumda.
   <br/>
   <br/>
   Ülkedeki İslami medreseler kendi içinde ikiye ayrılıyor. Büyük kısmı, bünyesine modern bilim ve teknolojiyi de dahil edip çağa ayak uydurmaya çalışıyor. Diğer grup ise geleneksel çizgiyi koruyor. Çoğu, halkın ve vakıfların yardımıyla ayakta. Hemen her Müslüman mahallesi ve köyünde medreselerle karşılaşmak mümkün. Orta öğretimde gösterilen dersleri de müfredata ekleyen medreseler Müslüman halkın ihtiyaçlarına cevap veriyor, çağa ayak uydurmalarını kolaylaştırıyor. Başta Darul Ulum Deoband’daki merkez olmak üzere Müslüman nüfusun yaşadığı Uttar Pradeş eyaletinin başkenti Lucknow’da, Bombay’da ve Haydarabad’daki birçok medrese bilgisayarlı eğitime geçmiş.
   <br/>
   <br/>
   Hükûmet farklı inanışlardaki medreselere eşit mesafede duruyor. Prosedürleri ortak. Pakistan ile Afganistan’dakilerin tersine Hindistan’daki medreselerin siyasete mesafeli durması Yeni Delhi’nin elini rahatlatıyor. Hindistan Eğitim Bakanı Arjun Singh de bu kurumların şimdiye kadar hiçbir illegal oluşumun kontrolüne girmediğini söylüyor. Medreselerde yetişen öğrencilerden hiçbirinin terör listesinde bulunmadığını, bu durumun Hindistan’ı gururlandırdığını vurguluyor.
   <br/>
   <br/>
   İNGİLİZCE VE BİLGİSAYAR, RUTİN DERSLER
   <br/>
   <br/>
   Ülkede bu yöndeki eğitimin temellerini 1866’da kurulan Darul Ulum Deoband Medresesi atmış. İslam’ın öğretildiği yasal eğitim kurumu niteliğinde. Tanınmışlığı, etki alanı kısa zamanda ülke sınırlarını aşan Deoband, medrese kültürünün tüm Güney Asya’ya yayılmasına ön ayak olmuş. Dinî otorite niteliğindeki Deoband Medresesi’ni İmam Muhammed Kasım Nanatavi yönetiyor. Uttar Pradeş eyaletinin Deoband kenti merkezli medresenin, ülke genelindeki şubeleri öğrenci kabul ediyor. Terör karşıtı fetvası ile “İslam’da terörün yeri olmadığı”nın altını çizen Deoband imamları, hem halkın hem de hükûmetin gözünde yerini güçlendirdi. Hükûmet, Deoband’ı özel bir üniversite sayarak diplomalarını kabul ediyor. Pakistan ve Bangladeş yönetimleri de aynı denklik uygulamasını yürütüyor. Kurulduğu tarihten itibaren çok sayıda imam, akademisyen ve eğitimci yetiştiren bu kurumlarda, dinî eğitimin yanı sıra matematik ve tıp gibi fen bilimleri dersleri de okutuluyor. Birçoğunda İngilizce dersi de veriliyor.
   <br/>
   <br/>
   Deoband Medresesi’nin dışında, kendisini kaliteli üniversitelere dönüştüren başka medreseler de var. Delhi’deki Jamia Millia İslamia Üniversitesi, Aligarh Müslim Üniversitesi, Haydarabad’daki Şadan Koleji ve Mevlana Azad Üniversitesi iyi örneklerlerden sadece birkaçı. Üniversitelere dönüşen medreseler hem ilahiyat hem de fen bilimleri eğitimini modern metotlarla veriyor. Diğer taraftan Hindu medreseleri de modernleşme yoluna girmiş durumda. Hinduizm Medresesi olarak bilinen Gurukullar da son dönemde modern eğitime yöneliyor. Hinduların büyük rağbet gösterdiği bu okullar, sınavla öğrenci alıyor. Bunun yanı sıra birçok büyük Hindu tapınağında da ortaöğretim okulları bulunuyor.
   <br/>
   <br/>
   Hindistan’da medrese eğitiminin sürekli geliştiğini Sanskrit Üniversitesi Öğretim Üyesi Prof. Dr. Muhammed Hanif Khan Şastri de doğruluyor. Arkasında güçlü bir vakıf bulunan Sanskrit Üniversitesi ve Gurukul gibi okulların, dinî eğitimden ziyade modern bilimlerdeki başarıları ile bilindiğini kaydediyor. Devletin medreseleri daha fazla desteklemesi gerektiğini vurguluyor Prof. Şastri.
   <br/>
   <br/>
   Delhi’deki Muinül İslam Medresesi Müderrisi Şahin Kasımi de Hindistan’da medrese eğitiminin her geçen gün daha da iyiye gittiğini, çağa ayak uydurmaya başladığını söylüyor.
   <br/>
   <br/>
   <br/>
   <br/>
   BAZI MEDRESELER ÜNİVERSİTELERDEN DAHA İYİ
   <br/>
   <br/>
   Kasımi, Hindistan’daki laik devlet sisteminin medreselerin İslami eğitim vermesi konusunda hiçbir engel oluşturmadığını, hatta bunu desteklediğini vurguluyor. Halktan aldıkları desteğin yanı sıra devletten de cüzi yardım aldıklarını dile getiriyor. “Devletten ciddi yardım almadığımız için medreseler siyasallaşmaktan korunuyor” diyor. Şahin Kasımi, çok sayıda medresede İngilizce, bilgisayar derslerinin çok sıradan hâle geldiğini, yine birçoklarında da fen bilimlerinin öğretildiğini ekliyor.
   <br/>
   <br/>
   Jamia Millia İslamia Üniversitesi Eğitim Fakültesi Dekanı Profesör Muhammed Aktar Sıddıki de içine kapanmayıp modern dersleri de müfredatına ekleyen medreselerin bazı üniversitelerden daha iyi öğrenci yetiştirdiğini belirtiyor: “Jaipur’daki Jamia Hidaya medresesi, Nadwatul Ulema Medresesi -ki burada eğitim alan Türk öğrenciler de var- modernleşmede çok başarılı oldular. Çoğu üniversite bu okullara denklik de veriyor. Bunlar birçok üniversiteden daha iyi eğitim veriyor. Modernleşmeyi başardılar, eğitim dili İngilizce olan bile var.”
   <br/>
   <br/>
   Aktar Sıddıki, kendini geliştirmek isteyen medreselere devletin yardım elini uzattığını belirtiyor. Bu kapsamda kendi üniversitesinde de devlet destekli bir programın yürütüldüğünü aktarıyor: “Müderrisleri eğitmek üzere hazırladığımız proje devlet tarafından desteklendi. 3 haftalık bir program çerçevesinde genel manada Batı dersleri verdik. Güncel gelişmeler konusunda da bilgi veriyoruz. Mesela AIDS, çevre kirliliği, küresel ısınma, nükleer tehdit hakkında da bilgi verdik hocalara. Hocaları biraz daha dünyaya açmaya çalışıyoruz, bu hem toplum hem de ülke için çok önemli. Programa 25 ayrı medreseden 41 müderris katıldı. Eğitimden çok verim aldıklarını ifade ettiler.”
   <br/>
   <br/>
   İlk programa gösterilen ilgiden memnun olduklarını aktaran Aktar Sıddıki, daha uzun dönemli yeni bir proje üzerinde çalıştıklarını ifade ediyor. 6 ay sürecek olan bu yeni proje için devletin fon sağladığını belirtiyor: “Müderrisler çağa ayak uyduran medreselere ilginin arttığını gördüğü için bu programlara katılmaya başladı. Açık medreseler devlet tarafından da hüsnükabul görüyor.”
   <br/>
   <br/>
   Eğitim Uzmanı Prof. Muhammed Aktar Sıddıki, medreselerle ilgili bazı sorulara şu cevapları veriyor:
   <br/>
   <br/>
   -Bu medreseleri bitirenler kolayca iş bulabiliyor mu, denklik durumu nasıl?
   <br/>
   <br/>
   Sadece bizim üniversitemiz (Jamia Millia İslamia), dersleri ve hocalarını incelediği 35 ayrı medreseye denklik verdi. Bizim gibi birçok üniversite var bu okulların öğrencilerini kabul eden. Yani modern eğitimi de bünyesine adapte edebilen medreselerden mezun olanlar eğitimlerine üniversitelerde devam edebiliyor. Bir de Millî Eğitim Bakanlığı medrese mezunları için denklik sınavı açıyor. Sınavı geçene denklik veriliyor. Her eyalette bu sınavları düzenleyen özel kurumlar bulunuyor. Medreselerde bilgisayar dersleri oluğu için mezunlarının bir kısmı IT (bilgi teknolojisi) teknik elemanı oluyor. Bir kısmı da medreselerde kalıp imam, müezzin veya müderris oluyor. Ama en önemlisi kabul aldığı üniversitelerde akademisyenliğe girenler de var. Sonuçta gelişen medreseler mezunlarını işsiz bırakmıyor.
   <br/>
   <br/>
   BATI MEDYASI MEDRESELERİ VURUYOR; İSLAM’DA RADİKALİZM YOK Kİ MEDRESELERDE OLSUN
   <br/>
   <br/>
   -Pakistan ile Afganistan’daki medreseler üzerinde ‘şüpheler’ var. Hindistan bu atmosferden nasıl sıyrıldı?
   <br/>
   <br/>
   Yakın geçmişte medreselerin şiddeti körüklediğini ileri sürenler de oldu Hindistan’da. Devlet bu söylentilere el attı ve bir tahkikat başlattı. Yapılan incelemeler sonucunda bu kurumların şiddete karışmadığı ve eylemci yetiştirmediği kayıt altına alındı. Bu incelemenin sonuçları halka da açıklandı. O tarihten itibaren iddialar kesildi. Hem toplum hem de devlet bu kurumları benimsemiş durumda.
   <br/>
   <br/>
   -Radikalizm yok yani…
   <br/>
   <br/>
   Deoband’da da, Taliban medreselerinde de radikal düşünceleri olanlar olabilir ama işin özünde radikalizm yok. Şiddet veya teröre meyletme İslam’da yok ki zaten. Bazı insanların tavrı sert olabilir, bunların içinde medrese hocaları da olabilir; ama bu, medreseleri şiddet merkezleri hâline getiremez. Batı bu yanlışın içinde. Medyayı etkin olarak kullanarak bazı olumsuz örnekleri ön plana çıkarıp tüm dünyadaki medreseleri sıkıntılı hâle getiriyor. Ve ne yazık ki bugün Batı’da artan bir İslam fobisi var. İslam iyiliği, adaleti ve güzelliği öğütler, şiddeti ve terörü istemez. Medreselerin kuruluş amaçları da insanları iyi öğütlerle topluma kazandırmak. Medrese bir okuldur.
   <br/>
   <br/>
   -Modernleşmeleri şart mı?
   <br/>
   <br/>
   Hindistan’da 15. yüzyılda etkin olmaya başladılar. 19. yüzyılda modern okullarla rekabette geri kalınca zayıfladılar. Osmanlı medreselerinde de yaşanan buydu. Batı’da kilise etrafında kurulan medrese tarzı eğitim kurumları kendini modernize edebildi ve kolej formatına döndüler. Mesela Oxford buna iyi bir örnek. Hocalara güncel konularda eğitim verilmesi lazım. Mesela eşcinselliğin zararları, nükleer tehlikeler, küresel kirlenme ve ısınma konularında yeni gelişmeler konusunda medrese hocalarının, imamların bilgilendirilmesi lazım. Böylece yeniliğe açık ve iyi donamlı medrese öğrencileri topluma daha fazla katkı sağlayacaktır. İslam da eğitimden, okumadan yana açık bir dindir. İçe kapanma, medreseleri hem zayıflatıyor hem de onların verimini azaltıyor.
   <br/>
   <br/>
   OSMANLI MEDRESE SİSTEMİ MODEL OLABİLİR
   <br/>
   <br/>
   -Modernleşme için elinizde model var mı?
   <br/>
   <br/>
   Osmanlı medrese sistemi en çok 15. ve 16. yüzyılda başarılıydı. Zayıf kalması biraz da devlet yönetimiyle ilgiliydi. Osmanlı sistemi, Hindistan’da modernleşmeye çalışan medreseler için iyi bir model olur. Hem fen ilimleri hem de geleneksel müfredat çok iyi bir şekilde verilebilir. Hindistan’da hâlihazırda bazı üniversitelerden daha kaliteli eğitim veren medreseler mevcut ama genel itibarla üniversitelerle rekabet edebilecek durumda değiller. Rekabet için müfredatlarına Batı tarzı eğitimi de eklemeleri lazım. Mesela İngilizceyi adapte etmeleri lazım. Malezya, medrese konusunda çok iyi konumda.
   <br/>
   <br/>
   -Medreselere en çok ne zarar veriyor?
   <br/>
   <br/>
   Medreseleri Asya coğrafyasında politikalara alet edenler oldu. Bunlar hem o kurumlara hem de medrese imajına çok büyük zararlar verdi. Pakistan’da da bu yaşandı. Devlet Başkanı Pervez Müşerref medreselerin ıslahı için çok çaba sarf etti. Politik arenaya çekilenler, ki bu yolla çıkar elde eden dış ve iç güçler de oldu, siyaseten kullanılanlar oldu. Örnek insan ve temiz bir iman için uğraşan medreselerin siyasi alana girmesi sıkıntı doğuruyor.
   <br/>
   <br/>
   <br/>
   <br/>
   <br/>
   TÜRK OKULLARI, EĞİTİM İLE İNSANİ DEĞERLERİ BİRLİKTE VERİYOR
   <br/>
   <br/>
   Hindistanlı eğitim uzmanı Prof. Dr. Muhammed Aktar Sıddıki’nin, Türk özel müteşebbislerinin dünyanın dört bir yanına açtığı okullarla ilgili kanaati oldukça olumlu: “Türk okullarından birini gezdim. Beni en çok etkileyen iyi müfredatla birlikte eğitim iyi değerlerle birlikte veriliyor. En güzeli de bu. İnsani değerler öğretiliyor öğrencilere. Diğer okullarda olmayan bir durum bu; çok önemli. Türk öğretmenler de bu konuda çok becerikli.”
   <br/>
   <br/>
   Katkıda bulunan: Osman Ünalan
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=394E2E16746579C952B25870CB0A109D?newsId=23377), [web.archive.org (arşiv bağlantısı)](http://web.archive.org/web/20121101115955/http://www.aksiyon.com.tr:80/aksiyon/newsDetail_getNewsById.action;jsessionid=394E2E16746579C952B25870CB0A109D?newsId=23377)
