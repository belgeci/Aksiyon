# Kalkanın ardındaki pazarlık

*Mesut Çevikalp 2010.11.22*

<font class="agenda2NewsSpot">
 NATO’nun geleceğini şekillendirecek yeni stratejik konseptin kabul edildiği Lizbon Zirvesi, Ankara’ya da yeni kazanımlar sağladı. Füze savunma sistemine ilk etapta ayak direyen Türkiye yürüttüğü çetin pazarlığın karşılığını aldı.
</font>
<font class="newsDetail">
 <p>
  <p class="MsoNormal">
   ‘Eksen kayıyor’ tartışması Türkiye’de bir kez daha alevlendi geçen günlerde. NATO’nun tarihî Lizbon Zirvesi öncesinde, özellikle Avrupa’daki üye devletleri yakın tehditler karşısında tek bir füze savunma sistemi altında birleştireceğini açıklaması ve ‘tek taraflı’ olarak sistemi Türkiye’de kurmak istediğini hissettirmesi ‘Soğuk Savaş dönemine geri dönüş’ tartışmalarını da beraberinde getirdi.
   <span>
   </span>
  </p>
  <p class="MsoNormal">
   Türkiye’nin NATO’ya ‘Mehmetçiğin Kore’de akıttığı kanla’ dâhil olduğunu hatırlatan Türk basını, örgütün Ankara’ya gereken değeri vermediğini, ülkenin ABD-İran sürtüşmesine alet edildiğini ileri sürdü. Füze savunma sisteminin (radar ve/veya füze rampalarının) Türkiye’ye yerleştirilmesinin Ankara’nın son yıllarda yürüttüğü komşularla sıfır sorun vizyonuna zarar vereceği üzerinde duruldu.
  </p>
  <p class="MsoNormal">
   Hâlbuki ortada ne kayan eksen ne de büyük güçlerin altında ezilen bir ülke var. Suni tartışmalara kapılmayan Ankara, uzun vadeli millî çıkarları doğrultusunda NATO’dan gelen kritik teklif karşısında hızlı diplomasi manevraları yürüttü. Giriştiği çok yönlü müzakerelerle hem füze savunma sistemi projesini değiştirdi hem de komşu ülkelerde oluşan ön yargıları törpüledi. Ankara’nın hamleleri sonunda önce Rusya, ardından da İran, NATO’nun kurmayı planladığı savunma sisteminden rahatsız olmayacaklarını bildirdi. Ancak Türk tarafının gerek ABD gerekse NATO ile son ana kadar pazarlığını sürdüreceği su götürmez bir gerçek. Bush döneminde benzeri bir sistemin Polonya’ya yerleştirilmesi tartışılmış, sisteme karşı duran Rusya, Polonya’yı füze kalkanı sisteminin topraklarına yerleştirilmesinden vazgeçirmişti.
  </p>
  <p class="MsoNormal">
   ANKARA NE VERDİ, NE ALACAK?
  </p>
  <p class="MsoNormal">
   Ankara, NATO üyesi olsa da füze rampaları veya radarına şartsız açmıyor topraklarını. Bu minvalde ileri sürdüğü üç temel şart için de olumlu geri dönüşler aldı. Türk heyeti NATO’dan gelen olumlu cevabın ardından Lizbon’a hareket etti.
  </p>
  <p class="MsoNormal">
   Türkiye en başta ‘ABD patentli’ olarak önüne gelen projeyi NATO şemsiyesi altına aldırarak, hem kendini hem de bölgesini Washington’un geçmişte yaşattığı ferdî tavırlardan korumuş oldu. Bu Türkiye’nin sisteme ‘evet’ diyebilmek için ileri sürdüğü ilk şarttı. Türkiye, Avrupa’yı hedef alacak balistik bir füze saldırısına karşı sistemin komuta merkezinin Avrupa’da olması, yükümlülük ve risklerin 28 üye ülke tarafından üstlenilmesi gerektiği tezini savundu. Türkiye ‘düğmeye basma’ yetkisinin sadece kendisine bırakılması gibi bir talepte bulunmasa da böyle bir durumda dışlanmayacağı bir karar mekanizmasında ısrarcı. ABD’nin bu tavrı ‘makul’ bulduğu öğrenildi.
  </p>
  <p class="MsoNormal">
   Türk hükümetinin NATO’ya kabul ettirdiği ikinci şart ise, füze kalkanı sisteminin hiçbir ülkeyi doğrudan hedef almamasıydı. İran ve Rusya başta olmak üzere hiçbir ülkenin adı yazılı olarak kalkanla birlikte anılmayacak. Türkiye ülkelerin isim verilerek hedefe konulması durumunda yeni bir soğuk savaş sürecinin başlayacağını düşünüyor. Zirve öncesinde TRT’ye özel bir demeç veren NATO Genel Sekreteri Anders Fogh Rasmussen, 30’dan fazla ülkede söz konusu füzelerin bulunduğunu, kurulan sistemin belirli ülkeleri hedef almayacağını söyledi.
  </p>
  <p class="MsoNormal">
   Üçüncü olarak Ankara, sistemin yerleştirileceği ülkelerle ilgili çekincelerini de açıkça belirtti NATO komutasına. Türkiye, sistemin yerleştirileceği yerin tehdit algılamaları oluşturmaması gerektiğini vurguluyor. Burada dikkat edilecek nokta, Türkiye sistemin kendi topraklarına kurulmasına itiraz etmiyor. Hatta 3-4 milyar dolarlık harcama gerektiren füze savunma sistemini bu sayede yenilemek, uzun menzilli 12 hava savunma füzesi almak istiyor. Zirvenin hemen öncesinde konuşan Millî Savunma Bakanı Vecdi Gönül, Türkiye’nin ulusal füze sistemi projesini, ‘füze kalkanı projesi’ ile birlikte yürüttüğünü açıkladı. Zaten radarlar Türkiye’de kurulursa ulusal füze sistemi projesinin maliyeti otomatikman düşecek. Diğer taraftan Romanya ile Bulgaristan gönüllü olarak topraklarını füzelere açmış durumda. Maliyetinin önemli bir bölümü ABD tarafından karşılanan füze savunma sisteminin üyelere maliyeti 10 yılda ödenmek üzere yaklaşık 280 milyon dolar olacak.
  </p>
  <p class="MsoNormal">
   TÜRKİYE NÜFUZUNU ARTIRIYOR
  </p>
  <p class="MsoNormal">
   Türkiye ‘kalkan müzakereleri’ çerçevesinde Avrupa Birliği (AB) cephesinde de yeni bir baskı atmosferi oluşturdu. Lizbon Zirvesi aynı zamanda NATO-AB savunma ilişkileri için de bir milat olacak. Ancak NATO üyesi olarak Ankara uzun süredir NATO-AB yakınlaşmasını veto ediyor. Vetonun kaynağı ise AB’nin Türkiye ile güvenlik anlaşması akdetmemesi ve Ankara’nın Avrupa Savunma Ajansı’na girişini onaylamaması. Türkiye bu vesile ile Norveç örneğindeki gibi NATO müttefiki olarak Avrupa Savunma Ajansı’na üye olmaya, Avrupa Güvenlik ve Savunma Politikası’nda söz hakkı elde etmeye çalışacak. Türkiye, AB misyonlarına birlik dışından en büyük katkıyı yapan ülke olarak AB operasyonlarında haklı olarak söz sahibi olmak istiyor.
  </p>
  <p class="MsoNormal">
   Lizbon Zirvesin’de onaylanan ve NATO’nun gelecek 10-15 yılını şekillendirecek yeni stratejik konseptte, NATO-AB işbirliğinin ilerletilmesi ve ‘’stratejik ortaklık’’ için AB’nin Türkiye’ye karşı yükümlülüklerini yerine getirmesi istendi. Belgede, AB üyesi olmayan Avrupalı NATO müttefiklerinin (Türkiye, Norveç ve İzlanda) AB misyonlarına önemli katkı yaptığı vurgulanarak, ‘’NATO ve AB arasında stratejik ortaklık için AB üyesi olmayan Avrupalı NATO müttefiklerinin bu çabalara bütünüyle katılımı elzemdir.’’ denildi.
  </p>
  <p class="MsoNormal">
   Zirve’de kısa bir açıklama yapan ABD Başkanı Barack Obama da, İttifak’ın ABD ve Avrupa’daki NATO ülkelerinin topraklarını koruyacak bir füze savunma kalkanı oluşturulması konusunda anlaşmasını tarihî bir gelişme olarak nitelendirdi.
   <span>
   </span>
   Obama, “İlk defa, hem ABD hem Avrupa’daki tüm NATO topraklarını ve nüfusunu kapsayacak güce sahip bir füze savunma yeteneğinin geliştirilmesi konusunda anlaşmaya varmış bulunuyoruz. Sistem NATO üyelerinin tümüne belirli bir rol sunuyor.’’ diye konuştu.
  </p>
  <p class="MsoNormal">
   Rusya ile ortak tehditleri paylaştıklarını hatırlatan Obama, yeni dönemde Moskova yönetimiyle yeni işbirliklerine gireceklerini vurguladı: “Rusya ile de aynı tehditlerin çoğunu paylaştığımızı birlikte kabul etmemizden hareketle, aramızda işbirliği oluşturma yönünde yarın yapacağımız çalışmayı sabırsızlıkla bekliyoruz.’’
  </p>
  <p class="MsoNormal">
   NATO’nun yeni stratejik konseptini değerlendiren diplomatik kaynaklar, belgenin Türkiye’nin tüm beklentilerine cevap verdiğini belirtiyor.
  </p>
  <p class="MsoNormal">
   Gelinen noktada Ankara için Lizbon Zirvesi, salt füze kalkanı sistemi düğümünün değil aynı zamanda birbiriyle iç içe geçmiş birçok ülke çıkarının masaya yatırıldığı bir platform oldu. Bir taraftan dâhil olacağı sistemle güvenliğini artırmanın hesabını yapan Ankara, diğer taraftan konumu dolayısıyla elde ettiği kartları en etkili biçimde kullanmaya çalışıyor. Ankara sanıldığı gibi sadece komşu ülkelerin hassasiyetleri üzerinden değil, uzun vadeli millî çıkarlar üzerinden hareket ediyor. Ankara Lizbon’da AB’ye üyeliği müzakere edilen bir aday ülke değil, NATO’nun gelecek 10 yılında en fazla ihtiyaç duyacağı kilit ülke olduğunu hissettirdi. NATO’nun yeni stratejik konseptinin Ankara’nın son 9 yılda Afganistan’da uyguladığı vizyonuyla bire bir örtüştüğünü görmeyen kaldı mı?
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27985-kalkanin-ardindaki-pazarlik.html), [web.archive.org (arşiv bağlantısı)](http://web.archive.org/web/20101126162843/http://www.aksiyon.com.tr:80/aksiyon/haber-27985-kalkanin-ardindaki-pazarlik.html)
