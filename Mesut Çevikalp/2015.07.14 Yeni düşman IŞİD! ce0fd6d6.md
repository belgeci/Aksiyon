# Yeni düşman IŞİD!

*Mesut Çevikalp 2015.07.14*

<div class="pNewsDetailMainContent" itemprop="articleBody">
 <p>
  Suriye-Irak ekseninde vücut bulan Irak Şam İslam Devleti (IŞİD) Afganistan’a sıçradı. Geçen iki ayda ülkenin doğu bölgesinde varlık gösteren IŞİD grubu Taliban örgütüne karşı alan kazanma savaşına girişti. Pakistanlı eski Taliban Komutanı Hafız Said Han’ın liderlik ettiği ‘Horasan Vilayeti’ grubunun (IŞİD Afganistan-Pakistan Kolu) ocak ayında IŞİD lideri Ebubekir Bağdadi’ye biat etmesinin ardından hızla büyüyüp güçlendiği ifade ediliyor. Afganistan’ın yanında Pakistan’da da kanlı eylemlere girişen örgüt ABD’nin radarına girdi. ABD geçen hafta Afganistan’ın doğusundaki Nangarhar kentinde toplantı hâlinde tespit ettiği IŞİD militanlarını insansız hava araçlarıyla vurdu. İki saldırıda 49 militan hayatını kaybetti. Saldırı sonrasında açıklama yapan Kabil hükümeti, Afganistan için ciddi tehdit oluşturan IŞİD ile mücadele için planlı çalışmalar yürütüldüğünü duyurdu. Horasan Vilayeti, 13 Mayıs’ta Pakistan’ın Karaçi kentinde 43 Şii’nin ölümüyle sonuçlanan kanlı saldırıyı üstlenmişti.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/yeni-dusman-isid_551627), [web.archive.org (arşiv bağlantısı)](http://web.archive.org/web/20150731115130/http://www.aksiyon.com.tr/karakutu-dunya/yeni-dusman-isid_551627)
