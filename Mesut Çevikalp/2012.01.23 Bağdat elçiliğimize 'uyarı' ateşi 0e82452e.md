# Bağdat elçiliğimize ‘uyarı’ ateşi

*Mesut Çevikalp 2012.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şii Başbakan Nuri El Maliki’nin cephe almasının ardında, Ankara’nın Irak’ın ‘küçük İran’ yapılmasına karşı durması yatıyor. Büyükelçiliğe düzenlenen saldırı, güçlenen İran-Irak-Suriye ekseninin Türkiye’ye uyarı ateşi olarak görülüyor.
  </font>
 </div>
 <div id="newsText">
  <font class="detail-text">
   <p>
    Ortadoğu’da son bir yılda şahit olduklarımız, “Eski dosttan düşman olmaz” sözünü boşa çıkardı adeta. Sınırları kaldırma noktasına geldiğimiz Suriye’nin ardından stratejik ortaklık kurduğumuz Irak’la da tarihinin en sorunlu günlerini yaşıyoruz. Ankara-Bağdat ilişkileri, Irak’taki ABD birliklerinin 18 Aralık’ta çekilmesinin hemen ardından gerilmeye başladı. Irak’taki Sünni gruplara karşı amansız bir cadı avına girişen Şii Başbakan Nuri El Maliki, Türkiye’yi de ülkesinin iç işlerine karışmakla suçladı. Hızını alamayıp Türkiye’nin Bağdat Büyükelçisi Yunus Demirer’i Dışişleri Bakanlığı’na çağırıp Ankara’nın ‘iç işlerine karışmasını’ protesto etti. Ankara da Irak Büyükelçisi’ni Dışişleri Bakanlığı’na çağırıp misliyle mukabelede bulundu. Diplomasi koridorlarında yaşanan gerilim, elçilerin dışişlerine çağrılmasından 48 saat sonra Türkiye’nin Bağdat Büyükelçiliği’ne düzenlenen roket saldırısıyla yeni bir boyuta taşındı. Türkiye, yüksek perdeden Bağdat’tan saldırının faillerini bulmasını, büyükelçiliğin korunmasını istedi. Irak Dışişleri Bakanı Hoşyar Zebari ve Maliye Bakanı Rafi İsavi, Türkiye Dışişleri Bakanı Ahmet Davutoğlu’nu arayarak üzüntülerini ve geçmiş olsun dileklerini iletti, olayın peşini bırakmayacaklarını söyledi.
   </p>
   <p>
    Aksiyon’un ulaştığı bir yetkili, Bağdat’ta bulunan Türk güvenlik birimlerinin saldırı sonrası hazırladıkları raporlarında eylemcilerin direkt elçiliği hedef aldıklarını gösterdiğini söylüyor. Aynı yetkili, geçmişteki saldırılardan farklı olarak yakın mesafeden düzenlenen eylemin Türkiye’ye dönük bir uyarı atışı olduğunu ifade ediyor: “Saldırı roket güdümlü el bombalarıyla düzenleniyor. İlk roket elçiliğin güvenlik duvarında patlıyor. Ardından ikinci roket ateşleniyor. Ama kendi ellerinde patlıyor. Üçüncü roket yanan araçta ele geçiriliyor. Stratejisi ve yöntemi itibariyle eylemin doğrudan Türk elçiliğini hedef aldığı kesin.”
   </p>
   <p>
    <img alt="" height="307" src="http://web.archive.org/web/20120129002920im_/http://medya.aksiyon.com.tr/aksiyon/2012/01/23/mesut-irak-2.jpg"/>
   </p>
   <p>
    Bir diplomatik kaynağa saldırının esas hedefini soruyoruz. O da güvenlik yetkilisi gibi saldırının kazayla yaşanmadığını düşünüyor: “İstikamet bizim orası olduğu belli. Bağdatlı muhataplarımıza ‘Kasıtlı mı yoksa yanlışlıkla mı olduğunu netleştirin’ dedik. Henüz netleştiremediler.”
   </p>
   <p>
    Diplomata Irak Başbakanı Maliki’nin Türkiye tutumunu neden değiştirdiğini soruyoruz. Maliki’nin, ABD’nin çekilmesinin ardından Türkiye’ye karşı tavrını daha da sertleştirdiğini, bunda Irak üzerinde artan İran nüfuzunun büyük rol oynadığını anlatıyor: “Gerilim iki yıl öncesine kadar uzanıyor aslında. Maliki, Mart 2010’daki genel seçimlerde Türkiye’nin rakibi El Irakiye Bloğu lideri Şii İyad Allavi’yi desteklemesini sindiremedi. ABD’nin çekilmesinin ardından Türkiye karşıtlığı gün yüzüne çıktı. Bir taraftan Türkiye’ye yakınlığıyla bilinen Irak Cumhurbaşkanı Yardımcısı Tarık El Haşimi gibi ülkedeki Sünni liderleri baskı altına aldı, diğer taraftan Ankara’yı iç işlerine karışmakla suçladı. Hâlbuki iki yıl önce Suriye ile yaşanan krizde olduğu gibi hükümetinin kurulma aşamasında da Türkiye’den destek isteyen kendisiydi. Maliki vehimler içinde. Kendisine suikast yapılacağına inanıyor, inandırılmış. ABD ve Türkiye, başta olmak üzere şüphelenmediği ülke kalmadı! Bunda çekilmenin ardından Bağdat üzerindeki nüfuzunu artıran Tahran’ın da katkısı olabilir. Zira geçmişte Esad ile kanlı bıçaklı olan Maliki, çekilme sonrasında Tahran gibi Şam’a destek vermeye başladı.”
   </p>
   <p>
    İlişkilerin bundan sonraki seyrini soruyoruz aynı kaynağa. Türkiye’nin Irak’ta etnik ve mezhep savaşının başlamaması için elinden geleni yapacağını; ancak hükümetler arasındaki gerilimin Maliki’nin tavrına bağlı olacağını vurguluyor. Türkiye’nin, İran ve Lübnan gibi Bağdat yönetimine yakın ülkelerle temasa geçip Maliki’nin normalleşmesi için devreye girmelerini istediğine değiniyor: “Türkiye, Irak için endişeli. Eğer Maliki, Sünnilere karşı suçlayıcı tavrını değiştirmezse ülke geçmişteki gibi bir mezhep savaşına girebilir. Bu da sadece Türkiye’yi değil, tüm bölgeyi etkiler.”
   </p>
   <p>
    İran Uzmanı Arif Keskin, Maliki’nin Türkiye’ye cephe almasında Arap Baharı’na karşı İran liderliğinde oluşturulan yeni denklemin rol oynadığını düşünüyor. Keskin, İran’ın Türkiye ile Suriye, Arap Baharı, Füze Savunma Sistemi üzerinden karşı karşıya geldiğini, ciddi şekilde ‘rahatsız’ olduğu Ankara’ya müttefiki Maliki üzerinden mesaj gönderdiğini savunuyor: “İran, Ankara’nın bölgesel etkinlik ve nüfuzundan hoşnut değil. Türkiye’nin Ortadoğu’da rol almamasını, alırsa da Tahran çizgisinde almasını istiyor. Zira Türkiye’nin Suriye siyasetinin aleyhine olduğunu düşünüyor. Türkiye’yi frenlemek için Suriye üzerinden karşıt cephe oluşturuyor. Bunda kısmi başarılı da oldu. İran, Suriye ve Irak aynı doğrultuda hareket etmeye başladı. Maliki’nin açıklamaları İran ile Suriye’nin Türkiye ile Irak üzerinden çatışmaya girdiğini yansıtıyor.”
   </p>
   <p>
    İran’ın, Irak’ı etkisine alma girişimi yeni de değil. Bu, ezeli düşmanı Saddam’ın devrilmesinin hemen ardından uygulamaya soktuğu bir siyaset aslında. Irak’ı yanına çekerek Şii eksenine karşı duran Arap dünyasını parçalamaya çalışıyor. Şii ve İran’a bağlı Maliki’nin ikinci kez başbakanlık koltuğuna oturması, bu sırada ABD’nin çekilmesi Tahran’a istediği atmosferi oluşturdu.
   </p>
   <p>
    Keskin, İran’ın Türkiye ile Irak ilişkilerinin bozulmasını fırsat olarak gördüğünü aktarıyor: “Irak, Tahran için hep önemliydi. Irak’ı kendi yörüngesine sokarak Arap dünyasını zayıflatmayı, bölmeyi hedefliyor. Saddam’ın devrilmesiyle İran’ı dengeleyen Irak yerine, ona arka çıkan bir Irak doğdu. Bu durum Tahran’ın bölgedeki gücünü artırdı. Dolayısıyla İran, Türkiye’nin Bağdat’ta etkin olmasını istemiyor. Çünkü bölgesel hegemonyasını zayıflatacağını hesap ediyor. Arap dünyası ise Türkiye’den İran’ı dengelemesini istiyor. İki eksen arasında kalan Türkiye’yi zor bir yıl bekliyor.”
   </p>
   <p>
    Uluslararası Stratejik Araştırmalar Kurumu (USAK) Ortadoğu Uzmanı Bahadır Dinçer de Türk Büyükelçiliği’ne düzenlenen saldırıyı Irak iç siyasetinden daha çok bölgesel dengeler ve İran üzerinden okuyor. İran’ın kendisini sınırlarının dışında kurduğu bir cephe üzerinden koruduğunu, güncel dış politika sorunlarını bu eksen üzerinden lehine çevirmeye çalıştığını ifade ediyor: “Irak artık ikinci bir İran’dır. Bağdat’ın kontrolü İran’da. Irak’ta Tahran’ın bilgisi ve kontrolü dışında herhangi bir saldırının düzenlenebileceğine ihtimal vermiyorum. Tahran zaten Türkiye’nin bölgedeki etkinliğinden rahatsız. Her fırsatı değerlendirip Türkiye’nin imajını bozmaya, etkinliğini azaltmaya çalışıyor. Maliki’nin tavrını değiştirip Esad’a destek vermesinin ardında da Tahran’ın kurduğu İran-Suriye-Irak denklemi yatıyor. İran ve Irak, Suriye’de mevcut Nusayri rejimi yıkılırsa iktidarın Sünnilere geçeceğini hesap ettiği için Esad’a arka çıkıyor. Bu minvalde Türkiye, Maliki’nin ön cephe olarak kullanıldığının farkına varıp oyununu bu yeni denkleme göre kurmalı.”
   </p>
   <p>
    Son tahlilde, İran için Saddam Hüseyin sonrasında kurduğu Tahran-Bağdat-Şam hattını korumak, Ortadoğu’daki nüfuz ve hinterlandını sürdürmesinin gereği. Nuri El Maliki’ye verdiği büyük destekten dolayı Irak’ta oluşan Şii-Sünni geriliminden de rahatsız değil. İranlı mollalar, istikrarsız Irak’ın bölgedeki ebedi rakibi Türkiye’yi zayıflatırken, kendilerini güçlendireceğini düşünüyor. Bu, Türkiye’nin yükselişinin yavaşlatılması, etkinliğinin daraltılması olarak da okunabilir. Müttefiki Suriye’ye Irak üzerinden ulaştığı da hesaba katıldığında, İran’ın Bağdat’ı elinde tutmak için Türkiye’yi karşısına almaktan kaçınmayacağı görülüyor. Bu noktadan bakıldığında Bağdat’taki Türk Büyükelçiliği’ne düzenlenen saldırının bir ‘uyarı atışı’ olduğu hissediliyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31666-bagdat-elciligimize-uyari-atesi.html), [web.archive.org (arşiv bağlantısı)](http://web.archive.org/web/20120129002920/http://www.aksiyon.com.tr:80/aksiyon/haber-31666-bagdat-elciligimize-uyari-atesi.html)
