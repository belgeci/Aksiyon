# 'İkinci Ev'de soğukluk

*Mesut Çevikalp 2015.04.06*

<div class="pNewsDetailMainContent" itemprop="articleBody">
 <p>
  Erdoğan’ın France 24’e verdiği özel röportajda İran’ın bölgesel politikalarını sert dille eleştirmesi Tahran’ı ayağa kaldırdı. iran, özür dilemeden bize gelme mesajı gönderdi! Erdoğan’ın beklenmedik İran çıkışının ardında ne var?
 </p>
 <p>
  Dost ve kardeş ülke’ ile ilişkiler yeniden gerildi. Cumhurbaşkanı Recep Tayyip Erdoğan’ın 26 Mart’ta Fransız haber kanalı France 24’e verdiği röportajda “İran ve terörist grupların Yemen’den çekilmelerini” istemesi Tahran’ı ayağa kaldırdı. İran Dışişleri Bakanlığı Türkiye’ye nota verdi. Türkiye’nin Tahran Maslahatgüzarı Barış Saygın bakanlığa çağrıldı, Ankara’dan ‘ikna edici ve açık’ izahat istendi. İran Meclisi Ulusal Güvenlik ve Dış Siyaset Komisyonu Başkanvekili Mansur Hakikatpur, İran Meclis Araştırma Komisyonu Başkanı Muhammed Mehdi Zahidi ile bazı milletvekilleri Erdoğan’a “Sözlerinden geri adım atmadan İran’a gelme” mesajı gönderdi. Milletvekili Muhammed Hasan Seferi de Erdoğan özür dileyene kadar Türkiye büyükelçisinin sınır dışı edilmesini önerdi. Bir grup vekil krizi Meclis’e taşıma girişimi başlattı.
 </p>
 <p>
  Slovenya’ya hareketinden önce (31 Mart) bir soru üzerine konuşan Erdoğan, Tahran’dan gelen yoğun tepkiye rağmen sözlerini yineledi. Önceden planlanan Tahran ziyaretini (6-7 Nisan) iptal etmeyi düşünmediğini ifade etti. Erdoğan’ın geri adım atmaması Tahran’daki tansiyonu daha da artırdı.
 </p>
 <p>
  Türk basınında pek yer bulmayan uzun röportajın aslı incelendiğine Tahran’ın orantısız tepkisi daha net anlaşılıyor. Bir önceki İran ziyaretinde (29 Ocak 2014) “Kendimizi ikinci evimizde hissediyoruz.” diyerek İranlıların gönlünü kazanmaya çalışan Erdoğan’ın 14 ay sonra Tahran’ı yerden yere vurmasını hazmedemiyorlar hâliyle. France 24’te Fransızca, İngilizce ve Arapça yayımlanan mülakatın tevil edilecek esnekliği de yok. Erdoğan’ın Türkiye ile İran arasında yeni bir sayfa açan sarsıcı röportajının dikkat çekici kısımları şöyle: “Husilere dışarıdan yardım girişimlerini üzüntüyle karşılıyorum. Tüm bu güçler Yemen’i terk etmeli ve Yemen halkının kendi toprağında özgürce yaşamasına izin verilmeli. Ne yazık ki Husilerin arkasında İran olduğu, bu şekilde Yemen’de temsilî bir savaş yürüttüğü görülüyor. Bölgedeki durum Şii-Sünni meselesine dönüşüyor. İran tarafı ve destek veren diğer terörist gruplar ülkeden çekilmeli ve Yemen’in kendi başına yönetilmesine müsaade edilmeli.’’
 </p>
 <p>
  “İran’ın bölgedeki rolünden kaygı duyuyoruz. İran yaptığı girişimlerle tüm bölgeyi hâkimiyeti altına almaya çalışıyor. Suriye ve Irak’taki durumu görüyorsunuz, fakat maalesef İranlılarla konuştuğumuzda beklediğimiz anlamda bir yaklaşım sergilemiyorlar.”
 </p>
 <p>
  “İran’ın politikaları samimi değil. Söylemleri mezhepçi. DAEŞ’in (IŞİD) bölgede yol açtığı boşluğu kendileri doldurmak istiyor.”
 </p>
 <p>
  Erdoğan’ın beklenmedik İran çıkışının ardında salt Yemen krizi mi var? Hayır. Son dönemde yaşanan küresel ve bölgesel gelişmeler Erdoğan’ın Tahran siyasetini değiştirmeye zorluyordu. Yemen krizi Erdoğan’a sadece aradığı fırsatı verdi. O da Yemen üzerinden İran’a yüklenip Tahran ile arasına mesafe koydu. Hâlbuki Erdoğan İran’ın Yemen’den önce Irak ve Suriye’de yürüttüğü örtülü operasyonları yakından biliyordu. Suriye krizi üzerinde Ankara ile Tahran onlarca kez atıştı. O dönemde Erdoğan bu tür karşıt söylemleri bazen alttan alarak bazen de düşük tonlu söylemlerle savuşturdu. ‘İkinci evimiz’ algısını yıkmadı. Ta bugüne kadar… Gelinen noktada Erdoğan, iktidarlarında özenle kurulup geliştirilen İran müttefikliğini, “dost ve kardeş ülke” söylemini kendi eliyle yıkıyor! Bu noktada öne çıkan soru şu: Şimdi ne değişti?
 </p>
 <p>
  Çanakkale 18 Mart Üniversitesi’nden terör ve güvenlik politikaları uzmanı Prof. Dr. Sedat Laçiner, Erdoğan’ın tavır değişikliğini, Ortadoğu’da Yemen krizi ile gün yüzüne çıkan Sünni-Şii kamplaşmasına bağlıyor. Erdoğan’ın ekonomik, ideolojik ve siyasi sebeplerle Şii İran’a mesafe koyup Suudi Arabistan üzerinden Sünni dünyaya yöneldiğini düşünüyor. Röportajı bu yeni yönelişin işaret fişeği olarak addediyor: “Erdoğan’ın Mısır’da İhvan/Mursi üzerinden kurguladığı siyaset çökünce Kahire üzerinden Sünni dünya ile arası açıldı. Bu, Türkiye’yi özellikle sıcak para girişi açısından zorda bıraktı. Yemen krizi patlak verip Sünni dünya yeni bir blok oluşturunca Ankara Sünni dünya ile yeniden yakınlaşabilmek için İran’la arayı açmaya başladı. Bunun arkasında ekonomik beklentilerin yanında ideolojik ve siyasi sebepler de var. İran’ın yayılmacılığı, Şii Hilali’nin genişlemesi Ankara’nın bölgesel nüfuzunu da zayıflattı. Dolayısıyla Erdoğan’ın elini de... Bundan ötürü yeni dönemde Erdoğan ve AKP hükümeti İran’a mesafeli durup Suudi Arabistan ve Mısır’a yaklaşmayı deneyecek.”
 </p>
 <p>
  ABD’nin nükleer konusunda Tahran ile anlaşması İsrail’in yanında bölgedeki Sünni ülkeleri de huzursuz etti. İran’ın Irak ve Suriye’nin ardından Yemen’i elde etme çabası, Tahran ile ona yakın duran ülkeleri bölgede ‘istenmeyen adam’ konumuna soktu. Erdoğan/AKP hükümeti bu kıskaçtan kurtulmanın faydalarına olacağını gördü.
 </p>
 <p>
  Gazi Üniversitesi’nden Ortadoğu uzmanı Doç. Dr. Mehmet Akif Okur, Erdoğan’ın ani manevrasını bölgede kurulan yeni denkleme bağlıyor: “Erdoğan’ın İran’a karşı beklenmedik çıkışından önce Ortadoğu’da hayati gelişmeler yaşandı. ABD Dışişleri Bakanı John Kerry, ‘Suriye rejimi lideri Beşşar Esed ile konuşmak durumunda kalabiliriz’ dedi. Batı dünyası nükleer krizi konusunda İran ile anlaştı. Suudi Arabistan Kralı Abdullah öldü, yerine gelen Kral Selman iç ve dış siyasette farklı bir yola girdi. Yani Ortadoğu’da eski denklem değişti. Türkiye, çıkarlarını kollayabilmek için yakın coğrafyasındaki dönüşümde Körfez eksenli ittifakla birlikte hareket etmesi gerektiğini düşünmeye başladı. Erdoğan’ın İran’a yönelik sert mesajları Ankara’nın yeni denklemdeki yerinin göstergesi.”
 </p>
 <p>
  Erdoğan’ın çıkışı tümüyle sınır ötesine mi yönelik? Görüştüğümüz bir siyaset bilimci mesajın bir yönüyle Türkiye’ye hitap ettiğini ifade ediyor: “17-25 Aralık süreci ile ayyuka çıkan İrani yapı Erdoğan/AKP iktidarını zorda bırakmaya başladı. Erdoğan, Tahran’a yüklenirken Türkiye’de varlık gösteren İranlılar ve İran sempatizanlarına ‘ayağınızı denk alın’ mesajı gönderiyor.”
 </p>
 <p>
  ____________________________________________________________
 </p>
 <p>
  <strong>
   Erdoğan İran üzerinden Sünni İslam dünyasına mesaj gönderiyor
  </strong>
 </p>
 <p>
  <strong>
   Doç. Dr. Ahmet K. Han (Kadir Has Üniversitesi Öğretim Üyesi):
  </strong>
 </p>
 <p>
  “Cumhurbaşkanı Erdoğan’ın Tahran’a yönelik ‘İran Yemen, Suriye ve Irak’tan çekilsin’ mesajın iç ve dış siyasete bakan ekonomik, jeopolitik ve ideolojik anlamları, bir de uluslararası sistem bağlamında etkileştiği süreçler var:
 </p>
 <p>
  Ekonomik açıdan yönüyle Erdoğan bu yeni söylem üzerinden İran’a mesafe koyduğunu göstererek Sünni İslam dünyasına mesaj gönderiyor. Yakınlaşma sinyali veriyor. Bunda Türkiye ekonomisinin acil ihtiyaç duyduğu sıcak parayı, ekonominin bugün yönetildiği biçimiyle, temin edebilmesi mümkün neredeyse tek ana kaynağın Sünni İslam coğrafyası olmasının önemli bir rolü var. Oyunu zorlaştıran faktör İran’ın Türkiye ekonomisi üzerinde petrol ve doğal gaz üzerinden sahip olduğu etkinlik. Bu iki faktörü dengeleyici bir siyasetinse çok gerçekçi temelleri olmalı. Bugün hakim bakış açısı ile bu zor.
 </p>
 <p>
  Jeopolitik açıdan, Erdoğan İran’ın baskısından rahatsız olduğunu dışa vuruyor. Irak’ın ardından Suriye’de etkinliğini arttırarak, Türkiye’nin eksenini kuşatmaya bir adım daha yaklaşan Tahran’ın, Türkiye üzerinde jeopolitik avantajı gözden kaçırılmayacak bir noktaya ulaştı. Böylelikle, İran, kendi ülkesinden, Irak’a oradan Suriye üzerinden Doğu Akdeniz’e kadar adeta bir “Şii hilali hendeği” ile AKP iktidarını kendini ait hissettiği Sünni İslam coğrafyasından tecrit etmeye başladı. 17/25 Aralık sürecinde, her şey bir yana, İran’ın Türkiye içerisinde operasyon kabiliyetinin ciddi bir noktaya ulaştığı görüldü. Bir de, Türkiye’nin İran ile enerji ilişkisinin ülkeyi sıkıştırdığı zaaflı ve gardı açık bir vaziyet var. Bu da İran’ın jeopolitik avantajına kaldıraç etkisi sağlıyor. Buna bir de İran’ın P5+1 nükleer müzakerelerinde olumlu bir sonuç elde etmesi mümkün olduğu takdirde uluslararası sisteme meşru bir nükleer kapasite ile döneceği ve bunun Türkiye karşısında sağlayacağı avantaj eklenmeli.  Bu durumun bir de İran ile ABD’nin anlaşmaları halinde, bu ikilinin aralarında gelişecek ilişkinin Türkiye’yi ikincilleştiren biçimde yakınlaşacaklarını gösteren emareleri, Irak ve Suriye’deki ilişkilerini, ABD’nin Suriye’de Esad yönetimine ilişkin tavrındaki dönüşümü ekleyin. Ortada tahammülü kolay bir jeopolitik manzara olmadığı açık.
 </p>
 <p>
  İdeolojik açıdan,  AKP’nin zihni refleksi Orta Doğu’yu okuyuşunu belirliyor. Ve bu zihni refleksin doğal eğilimi Şii Sünni ikiliğinde otomatik olarak kendini ikincinin karşısında tanımlayan bir analiz ve tutumu dikte ediyor. Bu kendi çekirdek seçmeniyle ilişkisi bakımından iç siyasette de anlamlı bulduğu bir tutum gibi duruyor. Burada iç ve dış siyasetin birbirinin içerisinde erimiş, eritilmiş olmasının, dahası dış politikanın iç siyasetteki tüm kırılma ve ayrışmaların üzerinden hoyratça yürütülmesinin yarattığı bir geri dönenemezlik var. AKP’nin izlediği politikalarla Türkiye’yi Orta Doğu politikasında manevra yapamayacak biçimde köşeye sıkıştırması söz konusu. Bu durum uluslararası ve bölgesel sistemik koşulların dayattığı, ve Türkiye’nin elinde olamayan, baskıların etkisini arttırıyor.
 </p>
 <p>
  Sistemik açıdan, ABD İran ilişkileri yumuşarken Türkiye ikincilleşiyor ve etken bir aktörden ziyade edilgen bir süje görüntüsü veriyor. ABD İran’a oldukça ciddi bir oyun sahası bıraktı ancak bu sahanın genişliği veya darlığı doğrudan nükleer müzakerelerin gidişatıyla sınırlı. Ne olursa olsun ABD Orta Doğu’yu tek aktörün efendiliğine bırakmaz ve iç dengeyi çok aktörlü kurgulayarak, kendisinin dışarıdan dengeleyici rolü oynadığı biçimde bir strateji kurgulayacaktır. Türkiye’yi çevreleyen İran, benzer bir çevrelemeyi Yemen’i elde ederek Körfez ve Hin Okyanusu üzerinden Körfez ülkeleri ile birlikte Suudi Arabistan’a için kurguladı. ABD bu çifte çevrelemeye müsaade edemez. Bu nedenle Suudi Arabistan’a yeşil ışık yaktı. Burada Türkiye ABD dış politikasını da gözeterek, bölgede kendini giderek Vahhabileşen Sünni blokta konumlamak durumunda kalıyor. Bu da edilgenliğin ve yalnızlığın bir göstergesi olduğu kadar, ABD için anlamlı bir jeopolitik ortak olma gayretinin de bir göstergesi. Bir taraftan da kendisini mahkum ettiği jeopolitik gerçekliğin bir çıktısı.”
 </p>
</div>


Kaynak: [www.aksiyon.com.tr](http://www.aksiyon.com.tr/dis-politika/ikinci-evde-sogukluk_550402), [web.archive.org (arşiv bağlantısı)](http://web.archive.org/web/20150731201231/http://www.aksiyon.com.tr/dis-politika/ikinci-evde-sogukluk_550402)
