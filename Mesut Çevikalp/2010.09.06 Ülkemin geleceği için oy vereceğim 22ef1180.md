# Ülkemin geleceği için oy vereceğim

*Mesut Çevikalp 2010.09.06*

<font class="agenda2NewsSpot">
 Türkiye’deki Rum Cemaati’nin önde gelenlerinden Laki Vingas, demokrasiyi genişletmesi ve özgürlükleri artırmasından dolayı anayasa değişikliğine ‘evet’ diyeceğini söylüyor. Vingas, tercihini siyasi ayrımlara girmeden yaptığını belirtiyor.
</font>
<font class="newsDetail">
 <p>
 </p>
 <p class="MsoNormal">
  ‘6-7 Eylül Olayları’nda basılan evlerden biriydi bizimkisi. 1971 darbesinde çocuktum, pek anlayamadım ama 1980 darbesini iliklerime kadar yaşadım. Kıbrıs’ta, Batı Trakya’da Türklere yönelik her olay ilk bizi etkilerdi. Ben demokrasiyi yaşayarak öğrendim. Şimdi önüme bu demokrasiyi daha da geliştirme fırsatı gelmiş, neden değerlendirmeyeyim ?”
 </p>
 <p class="MsoNormal">
  Yeniköylü Laki Vingas’a ait bu sözler. Türkiye’deki Rum Cemaati’nin önde gelenlerinden. 1961’de İstanbul’da dünyaya gelmiş. Annesi İstanbullu Levantenlerden, yani Katolik. Babası Yüksek Mimar Vasil Vingas, Sakız Adası’ndan (Chios) bir Rum Ortodoks. Farklı kültürlerin birleştiği bu ailenin yanında İstanbul’da doğup büyümesi tam bir kültür zenginliğine ulaştırmış Laki Vingas’ı. Ailesi gibi o da zorluklar yaşamış geçmişte. Ancak ailesi ve çevresinden kazandığı çok kültürlülük bu sıkıntıları aşmasına yardımcı olmuş. Türkiye’nin son yıllarda kat ettiği demokrasi mesafesinden övünçle bahsediyor. Rum Cemaati’nin geçmişe nazaran daha dışa açık olduğundan söz ediyor: “Eskiden, tanımadıklarımızla konuşmamak gelenekti. Şimdi bu değişiyor.”
 </p>
 <p class="MsoNormal">
  Tarihî İstanbul fotoğraflarıyla bezeli Gümüşsuyu’ndaki ofisine gidişimizin sebebi aslında ne siyaset ne de referandumdu. Rum Cemaati’nin ‘İstanbul 2010 Kültür Başkenti’ çerçevesinde sesiz sedasız hayata geçirdiği projeleri görüşmeyi planlıyorduk. Bunun yanında iki yıldır Vakıflar Genel Meclisi’nde cemaat vakıflarını (Rum, Ermeni, Yahudi) temsil eden Vingas ile azınlık cemaatlerinin güncel sorun ve kazanımlarını masaya yatırmaya niyetliydik. ‘Kültür Başkenti’ ve Rum Cemaati’nin projelerinden başlayan sohbet, referanduma kadar uzandı. Anayasa değişikliğinin seçim atmosferine sokulmasını doğru bulmayan Vingas, ülkesi, ailesi ve çevresinin geleceği için referandumda ‘evet’ diyeceğini belirtiyor. Cemaatin eği-limini soruyoruz: “Benim gibi düşünenlerin çoğunlukta olduğunu görüyorum.”
 </p>
 <p class="MsoNormal">
  Diğer taraftan böylesi kritik bir referandumun oy malzemesi gibi görülmesinden rahatsız. Çoğu vatandaşın değiştirilmek istenen anayasa maddelerini, değişimle oluşacak yeni durumu bilmediğini anlatıyor. Sürecin yanlış bir eksene sokulduğuna vurgu yapıyor: “Referandum âdeta bir seçim mitingine dönüştürüldü. Muhalefet tepki, karşı taraf da mağduriyet oylarına talip. Türk toplumu daha olgun bir propagandayı hak ediyor. Devamlı karşı tarafı inciterek, küçük düşürerek, hassas konular üzerinde polemik yaparak oy devşirmek toplumun gelişimine katkı sağlamaz. Ne yazık ki referandumun önemi topluma anlatılamadı. Eğer muhalefet ve iktidar halka doğru yaklaşsaydı bilinçli verilen ‘evet’lerin oranı daha da artardı. Sadece muhalefetin değil, iktidarın da yanlışları var bu noktada.”
 </p>
 <p class="MsoNormal">
  Vakıflar Meclisi üyesi Laki Vingas, 26 maddeyi tek tek incelemiş. Yeterli bulmuyor ama sonraki değişimlere kapı aralaması bakımından önemli görüyor: “Değişim sadece cemaatimizin değil, tüm toplumun faydasına. Ben de bir Türk vatandaşı olarak ülkenin gelişmesine katkı sağlamak için evet diyeceğim. Çocuklarımın, çevremin daha demokratik bir ülkede yaşaması için onaylayacağım. Öneriyi CHP getirseydi yine evet derdim. Daha sonra ülke için yeni bir anayasaya ihtiyaç duyulursa ona da ‘evet’ derim. Mitinglere değil, işin özüne bakıyorum. Cemaatin genel tavrı da bu yönde.”
 </p>
 <p class="MsoNormal">
  Müslüman bir ülkede gayrimüslim olmaktan dolayı yaşadığı zorlukların bu değişime verdiği oyu etkileyip etkilemediğini soruyoruz. Geçmişte zorluklar yaşadığını kabul ediyor: “12 Eylül 1980’de babam hastanede yatıyordu; o gece kanama geçirmişti. Kimseyi hastaneye almıyorlardı. Bir gün, iki gün derken tuvaletlerin camından içeri girip babama ulaştım. Yine o günlerde Yıldız Üniversite’sinde okuyordum, sınıfların kapılarında askerler beklerdi, tuvaletlerin kapıları sökülmüştü. Zor günlerdi. 12 Eylül öncesi de zor dönemdi. Her gün kimlik kontrolü yapıyordu inzibatlar. Yani demokrasinin nasıl geliştiğini yaşayarak öğrendim.”
  <span>
  </span>
 </p>
 <p class="MsoNormal">
  1985-86 arasında askere katılır Laki Vingas.
  <span>
  </span>
  Kendisi gibi dört gayrimüslim arkadaşıyla birlikte rütbesiz olarak bitirir vatani görevini: “Üniversite mezunu olduğum için yedek subay olabiliyordum. Ben kısa sürede tamamlamak istediğim için yedek subay olmadım. Ama diğerlerinden farklı olarak bizi onbaşı veya çavuş yapmadılar.” 1993’te bir yurt dışı ziyaretinin ardından yurda döndüğünde babasının tahrip edilmiş mezarıyla karşılaşır: “O günler bazı gayrimüslim mezarlarına saldırılar vardı. Babamın mezarı Yeniköy’deydi. Onu da tahrip etmişlerdi. Kemiklerini elimle toplayıp yeniden gömdüğümü dün gibi hatırlarım.”
 </p>
 <p class="MsoNormal">
  Dünya ile birlikte Türkiye’nin de değiştiğini, özellikle son 5-6 yılda özgürlükler ve karşı tarafa tolerans konusunda büyük mesafeler katedildiğini vurguluyor: “Çocukluğumda Türkiye’de bu kadar dışa açık bir toplum yoktu. Ailem gibi ben de hep hoşgörüyle yaklaştım sorunlara. Mesela 6-7 Eylül Olayları’nda babamın Yeniköy’deki evi basılmış. 3 kardeşi ile anne babası birlikteymiş o gece. Işıkları söndürmüş, evde beklemişler. Camlar, kiremitler filan kırılmış. Eve giren eylemciler babamın işçileri çıkmış. Babam Yüksek Mimar Vasil Vingas, Yeniköy’de tanınmış biriydi. İstanbul Devlet Güzel Sanatlar Akademisi mezunuydu. Eve girenler babamı görünce özür dileyip çıkmışlar. Ben sonradan duydum bu olayı. Babam ve annem o günlerde yaşananları bizi etkilememek için pek anlatmazlardı. O günleri yaşayanlar topluma kapalı kaldılar uzun bir süre. İyi ki ben o günleri yaşamadım.”
 </p>
 <p class="MsoNormal">
  “Özellikle son 5-6 yıldır cemaatler nazarında geçmişle kıyaslanmayacak bir rahatlama var.” diyen Vingas, değişimde mevcut hükümetin önemli bir rol oynadığını, devlet ve toplum nazarında da bu yönde bir inisiyatif oluştuğunu hatırlatıyor: “Avrupa Birliği’ne üyelik süreci, uluslararası konjonktür ve ülkedeki olgunlaşma süreci bu rahatlamanın etkenleri. Cemaatlere bakış açısı olumlu yönde değişiyor. Bunda siyasi irade de etkili elbette. Başbakan Erdoğan’ın bugünkü duruşu da budur. Durağan söylemler yerine yaşayarak adım atıyor. Bu konularda saplantıları da yok. Kendine güveniyor, cesareti var. Yaşanan değişimde bunun katkısı var. AK Parti döneminde cemaat ve azınlık vakıflarıyla ilgili önemli adımlar atıldı. Azınlık gazeteleri daha özgür. Ben Türkiye vatandaşı her bireyin tribünlerde oturup uzaktan tenkit etmek yerine sisteme entegre olup elini taşın altına koyması gerektiğini düşünüyorum. Demokrasi arttıkça bu yolda bir gelişme de sağlanıyor zaten. Doğru vatandaş, katılımcı vatandaştır.”
 </p>
 <p class="MsoNormal">
  Son dönemde hayata geçirilen ‘komşularla sıfır sorun’ politikasının da azınlıklara yönelik katı tutumun değişmesine katkı sağladığını ifade ediyor. Dışarıdaki yakınlaşmanın içerideki ötekileştirmeyi frenlediğini söylüyor: “70 ve 80’lerde Yunanistan’la yaşanan her gerilim ilk bizi etkiliyordu. Kıbrıs’ta, Batı Trakya’da Türklerin yaşadığı her olumsuzluk bir şekilde bize dönerdi. Ansızın müfettişler gelirdi okullarımıza, vakıflarımıza. Ne çektik bu Kıbrıs’tan derdi rahmetli annem. Ama bugün millî maç için Yunanistan’dan rahatça gelen Yunanlıları ağırlıyoruz İstanbul’da. Devletler arasında güven sağlandığı için halklar arasında daha sıkı bağlar kuruluyor. Ciddi bir değişim var. Tabii bu noktada merkezdeki değişim Anadolu’nun tüm ücra köşelerine ulaşmış da değil. Ancak dönüşüm o bölgelere de ulaşacaktır. Toplumdaki farklı grupların kendi zenginliklerini rahatça yansıtması bir ülke için kazanımdır. AK Parti gayrimüslimlerle ilgili meseleleri ve Kürt sorununu kamuoyuyla paylaşıp çözüm iradesini gösterdi. Bunların kamuoyu önünde tartışılması çok önemli.”
 </p>
 <p class="MsoNormal">
  Ülkedeki değişimin azınlıkları olumlu yönde etkilediğini, gayrimüslimleri her yönüyle hayata entegre olmaya sevk ettiğini belirten Vingas, Rum Cemaati’nin ‘İstanbul 2010 Kültür Başkenti’ çerçevesinde giriştiği etkinlikleri örnek gösteriyor. İstanbul’un kültür başkenti seçileceği netleşince Laki Vingas ve bir grup arkadaşı, kurdukları ‘Destekleme Komitesi’yle sürece desteğe soyunur. Resmî yazıyla ulaştıkları İstanbul 2010 Avrupa Kültür Başkenti Ajansı da çalışmalarını olumlu bulup komiteyi tanır. Destekleme Komitesi birbirinden önemli projelere imza atar. Laki Bey, gösterdikleri çabanın bir nişanı olarak ajansın danışma kuruluna davet edilir: “2007’de kültür başkenti gündemi çıkınca biz de etkinliklere katılabileceğimizi düşündük. Ajans kurulunca resmî yazıyla arzumuzu ilettik. Gerçi çalışmalarımız daha ajans kurulmadan önce başlamıştı. 1 Aralık 2007’de Mevlana’nın doğumunun 800. yılı etkinlikleri kapsamında Aya İrini’de düzenlediğimiz konser ve sema gösterisini ‘2010 İstanbul Kültür Başkenti’ne ithaf ettik. Mevlana’nın hoşgörü ve barış mesajını paylaştığımız bu etkinliğe Atina’dan gelenler oldu. İlgi çok büyük olunca biz de etkinliklere devam etme kararı aldık. Şehrimize olan borcumuzu ödeme zamanı gelmişti.”
 </p>
 <p class="MsoNormal">
  Laki Bey, Destekleme Komitesi’nin üzerinde titizlikle çalıştığı ve 19. asırda İstanbul’da çalışan Rum mimarların eserleri ve portelerini yansıtan ‘Rum Mimarlar Sergisi’nin 22 Kasım’da Mimar Sinan Üniversitesi’nde açılacağını aktarıyor: “Küratörlüğünü Hasan Kuruyazıcı’nın üstlendiği bu sergide 150’ye yakın Rum mimarın unutulmaya yüz tutmuş eseri tanıtılıyor. Çalışma sayesinde yeni binalar, mimarlar da ortaya çıktı. Sergi İstanbul’un ardından Atina’ya da gidecek. Sergideki zenginlik, 12 Türk-Yunan uzmanın tebliğleri eşliğinde kitaplaştırılacak.
 </p>
 <p class="MsoNormal">
  Bunun dışında başka projelere de yardımcı olduklarını anlatıyor Laki Vingas: “Özellikle Yunanistan’dan gelen projelere ciddi destek sağladık. Mesela 19. yüzyılda İstanbullu Rumların vazgeçemediği çalgılardan biri olan laternanın, 2010 Avrupa Kültür Başkenti etkinlikleri çerçevesinde yeniden gündeme taşınmasında rol aldık. Lozan Mübadiller Derneği ile de ortak bir projemiz var. ‘Avrupa Kültür Başkenti’ düşüncesini ilk ortaya atan Yunanistan Kültür Bakanı Melina Mercuri’nin Türkiye’de tanıtılmasına yönelik bir diğer kültür projesine katkı sağladık. Bunun için bilfiil Atina Belediyesi’yle çalıştık. İstanbul’un ‘Kültür Başkenti’ unvanının ilelebet süreceğini düşünüyorum. Bu sinerji 2010 sonrasında da sürdürülmeli. Ajans, bir enstitü olarak faaliyetlerini devam ettirmeli. 2010 markasını korumalıyız.”
 </p>
 <p class="MsoNormal">
  Etkinliklerin cemaate geri dönüşünü soruyoruz. Çok pozitif olduğunu söylüyor: “Cemaate katkısı oluyor. Mesela Rum Mimarlar Sergisi iyi bir dönüş olacak bizim için. Bazı restorasyonlar da yaptırabilirdik ama biz biraz geç kaldık. Manevi önderimiz Patrikhane’nin desteği arkamızda. 25 yıldır cemaatin kurumlarında çalışıyorum. Patrik her projemize manevi destek verdi.”
 </p>
 <p class="MsoNormal">
  Belki de başta soracağımız soru görüşmenin sonunda çıkıyor ağzımızdan: “Yüksek makine mühendisi olduğunuzu biliyoruz. Kültüre ilginin kaynağı ne?” Vingas, küçük yaşlardan itibaren sosyal sorumluluk projelerinde yer aldığını anlatıyor. Önce birkaç arkadaşıyla Bebek Leo Kulübü’nü kurar. Ardından cemaate dönük sosyal kulüplerin, tiyatro gruplarının kurulmasında rol alır. 1980 darbesinden sonra başörtülü bayanlara yönelik okuma yazma seferberliğinde etkin bir şekilde çalışır: “Hiç düşünmeden yazıldım, birçok bayana okuma yazma öğrettim.” 1989’da Feriköy Sanat ve Kültür Sevenler Derneği’ni kurar birkaç arkadaşıyla. 5 dönem başkanlığını yaptığı dernek, 200’den fazla kültür ve sanat programına imza atar: “2000’de de Zoğrafyon Lisesi Mezunları Derneği’ne girdim. 1944’te kurulan bu dernek Rum Cemaati’nin en köklü müesseselerinden biri. Öğrencisi ve mezunları az olduğu için cemaatin sosyal etkinliklerini üstlenmiş yıllarca. Mesela 2006’da “İstanbul’da Buluşma; Bugün ve Yarın” konferansını düzenledik. Cemaat nazarında son 10 yılın en önemli etkinliğiydi. 11 ülkeden 300 İstanbullu geldi konferansa. Tebliğler kitaplaştırıldı. 10 yıl boyunca cemaatin bütünleşmesini artıran etkinliklere imza attık. Geçen mayısta başkanlığı devrettim. Makine mühendisiyim ama geçimimi ticaretten sağlıyorum.”
 </p>
 <p class="MsoNormal">
 </p>
 <p class="MsoNormal">
 </p>
 <p class="MsoNormal">
  “Sümela duruşu’ devam ettirilmeli”
 </p>
 <p class="MsoNormal">
 </p>
 <p class="MsoNormal">
  “Sümela Manastırı’ndaki muhteşem ayin tarihî bir adımdı. Ben de oradaydım. Türkiye’nin bu açılımına sadece Yunanistan değil, tüm Ortodoks dünyası sevindi. Bir benzerinin Van-Akdamar Kilisesi’nde düzenlenecek olması bizi daha da mutlu ediyor. Bana ulaşan son bilgilere göre, Yunanistan Kilisesi Müslüman mezarlığı için bir arsa vermiş, bir de Yunan devleti Atina’nın merkezindeki başka bir araziyi yeni bir cami yapılması için boşaltıyormuş. Tabii bu adımlar karşılık beklenmeden, insan hakları çerçevesinde atılmalı. Binlerce Müslüman’ın bulunduğu Atina’da cami olmaması zaten doğru değildi. Mütekabiliyet ticarette olur, ibadette değil.”
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?newsId=27524), [web.archive.org (arşiv bağlantısı)](http://web.archive.org/web/20100922183228/http://aksiyon.com.tr/aksiyon/newsDetail_getNewsById.action?newsId=27524)
