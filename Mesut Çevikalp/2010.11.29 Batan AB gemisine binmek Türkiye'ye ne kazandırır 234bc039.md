# Batan AB gemisine binmek Türkiye’ye ne kazandırır?

*Mesut Çevikalp 2010.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyaca ünlü matematikçi ve fütürist Prof. Dr. John L. Casti’nin son kitabı ‘Mood Matters’da yer alan öngörüler çok tartışılacak. Toplumların ve devletlerin izleyeceği yolu sosyal ruh hâlleri üzerinden analiz eden Casti, Türkiye ve dünyanın gelecek 30 yılını Aksiyon’a anlattı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     John L. Casti… Emekliliğini Viyana’da geçiren bir matematik profesörü. Amerika’da uzun yıllar Princeton gibi saygın üniversitelerde ders veren Casti, aynı zamanda dünyanın önde gelen fütüristlerinden (gelecek bilimci). Ona bu unvanı, öngörülerinin tutması kazandırdı. Öngörülerini, toplulukların ruh hâlleri üzerinde yaptığı analizler sonucu ortaya koyuyor. Prof. John Casti, popüler sanattan başkanlık seçimlerinin sonuçlarına ve büyük güçlerin çökmesine kadar birçok olayı ‘sosyal ruh hâli’ analizleriyle açıklıyor. Sosyal ruh hâli pozitifse ve insanlar geleceğe bakıyorsa, olumlu olayların gerçekleşmesi ihtimali artıyor. Casti, her grubun sosyal bir ruh hâli olduğunu ve bunun dış değil, iç güçlerden kaynaklandığını belirtiyor. Yani bir toplumun ruh hâli, o toplumun karşılaşacağı olaylara zemin hazırlıyor.
    </p>
    <p class="MsoNormal">
     Peki, Casti ruh hâllerini nasıl ölçüyor? Toplulukları, bağlı oldukları finans piyasalarındaki hareketler üzerinden okuyor. Casti, ABD’de kısa süre önce basılan ‘Mood Matters’ adlı kitabında, büyük devletlerin sosyal davranış analizlerinden yola çıkarak geleceklerine yönelik önemli değerlendirmelerde bulunuyor. Casti, Türkçeye çevrilmesi beklenen kitabında olmamasına rağmen Türkiye’deki ruh hâlini analiz edip öngörülerini Aksiyon’a anlattı: “Türkiye’nin gelecek 20 yılda varlığını koruyamayacak AB ile ne işi olabilir? Batan bir gemiye binmek Türkiye’nin yararına olmayacak.”
    </p>
    <p class="MsoNormal">
     -Türk toplumunun son yıllardaki ruh hâlini nasıl okuyorsunuz?
    </p>
    <p class="MsoNormal">
     Türkiye’de 2003-2008 arasında pozitif bir sosyal ruh hâli görülüyordu. Bu arada yaşanan ekonomik, sosyal ve siyasi olaylar, ‘hoş’, ‘iyi’, ‘pozitif’ gibi kelimelerle etiketlenebilecek olaylardı. Ardından 2008’den 2009 sonlarına kadar, ‘kötü’ olayların görüldüğü bir dönem geldi. Ancak 2010’un başlarından itibaren pozitif sosyal ruh hâli kendini yeniden hissettirdi.
    </p>
    <p class="MsoNormal">
     -Gelecek 10–20 yıl arasını nasıl görüyorsunuz?
    </p>
    <p class="MsoNormal">
     Gelecek 10–20 yıl ile ilgili tahminlerim kötümser. Ancak bu sadece Türkiye için değil, tüm Batı dünyası için geçerli bir öngörü. Türk piyasası, New York, Londra, Tokyo ve Şanghay piyasalarından güçlü bir şekilde etkileniyor. Bu piyasalar üzerinden uzun süreli düşüş trendinin yeniden geri geleceği görülüyor. Önümüzdeki on yıl içinde sadece Türkiye için değil, geriye kalan Batı dünyası için de bizi daha karanlık ve bulanık bir resmin beklediği söylenebilir.
    </p>
    <p class="MsoNormal">
     -Yeni bir geçiş sürecinden bahsediyorsunuz…
    </p>
    <p class="MsoNormal">
     İkinci Dünya Savaşı’ndan sonra oluşturulan kuralların eskidiği ve artık işe yaramadığı açık. Ama henüz yerlerine yeni kurallar da konulmadı. Önümüzdeki 20 yıl boyunca dünyaya küresel çapta negatif sosyal bir ruh hâli hâkim olacak. Böylece dünyadaki jeopolitik ve ekonomik sistemler üzerinde şiddetli bir stres oluşacak. Geçiş süreci önümüzdeki 20 yılı işgal edecek. Bu dönemde küresel ayarlar yeniden şekilleneceği için karışıklıklar da yaşanacak. Yeni düzenin yerine oturması 2030’ları bulacak. 2030’dan sonra dünyanın sosyal ruh hâli pozitife dönecek.
     <span>
     </span>
    </p>
    <p class="MsoNormal">
     -Önümüzdeki dönemde dünya liderliğine hangi ülke oynayacak?
    </p>
    <p class="MsoNormal">
     Açık cevap Çin’dir. Ama Hindistan’ın adaylığı da görmezden gelinemez. Hindistan, birçok açıdan Çin’den daha iyi durumda. Ülke içerisindeki stres, Çin’dekinden daha az. Hükümet yapısı yabancı yatırımları çekmeye daha müsait. Dili, kültürü Batı dünyasına daha yakın.
    </p>
    <p class="MsoNormal">
     -Peki, ABD’nin düşüş sürecine girdiği doğru mu?
    </p>
    <p class="MsoNormal">
     Geçtiğimiz yüzyıl ve sonrası küresel şemada ABD, elbette istemeyerek dünya sahnesinden geri çekildi ve sorumluluğu başkasına devretti. Bu gerilemeyi birçok kişi farklı zaviyelerden değerlendirdi. Tarihçi Paul Kennedy, ABD’nin ‘imparatorluk sınırlarına’, hedeflerinin zirvesine ulaşmasından dolayı gerilemeye girdiğini anlatıyor. Bu görüşe katılmakla birlikte ben bu gerilemeyi ülkedeki siyasal, ekonomik ve sosyal yapıdaki aşırı karmaşıklığa da bağlıyorum. Altyapıdaki karmaşıklığı idare edecek sisteminiz yoksa ülke kontrolden çıkar. Bence ABD’de yaşanan şey tam da bu.
    </p>
    <p class="MsoNormal">
     -ABD’nin düşüşü karşılığında Rusya ve Çin yakın dönemde nasıl bir pozisyon, rol üstlenecek?
    </p>
    <p class="MsoNormal">
     Çin’in ABD’ye muhalefetini giderek artıracağını öngörmüyorum. Açıkçası iki taraftan herhangi birinin yapacağı bir yanlış hesaplamanın yeni bir savaşa dönüşme tehlikesi var. Bu savaşın askerî olması da gerekmiyor. Muhtemelen ekonomik belki de siber savaş şeklinde olacaktır. Rusya’nın durumunu Çin’inkinden çok farklı görüyorum. Rusya temelde nükleer silahları olan bir üçüncü dünya ülkesi. Dünyanın geri kalanına sattığı hammadde (çoğunlukla enerji) ile geçiniyor. Rus toplumu (AGİT bölgesinde erkeklerde yaşam süresi en düşük ülke) büyük sorunlarla karşılaşmaya hazır değil. Rusya’nın yakın zamanda bir dünya gücü olacağına ihtimal vermiyorum. Ne ABD ne de bir başka güç karşısında ciddi bir role bürünmeyecek. Esasen, Rusya düşmekte olan bir güç ve önümüzdeki yıllarda da düşmeye devam edecek.
    </p>
    <p class="MsoNormal">
     -Türkiye’nin önümüzdeki 10 yıldaki önemli önceliklerinden biri AB üyeliği. Gelecek 10 yılda AB ne durumda olacak?
    </p>
    <p class="MsoNormal">
     Türkiye’nin AB’ye üyeliğini şüpheli görüyorum. Üyeliğin Türkiye’nin çıkarına olup olmayacağı iyi hesaplanmalı. AB’nin hayatını sürdüreceğine dair iddiaya girmem. Batan bir gemiye binmek Türkiye’nin çıkarına olmayabilir. Türkiye’nin gelecekte de fiziksel güvenlik konularının, ekonomik çıkarlarının ve kendine has diğer bütün faktörlerin örtüştüğü ülkelerle işbirliklerini sürdüreceğine inanıyorum.
    </p>
    <p class="MsoNormal">
     -AB varlığını neden koruyamayacak?
    </p>
    <p class="MsoNormal">
     Yakın gelecekte karşılaşacağımız olaylar, ‘parçalayıcı’, ‘ayırıcı’, ‘yerelleştirici’ bir ruh hâli de getirecek beraberinde. AB özünde ‘birleştirici’, ‘katılımcı’ veya ‘globalleştirici’ gibi değerler üzerinde oturuyor. Bu durum göz önüne getirildiğinde, AB’nin gelecek dönemde varlığını koruyabileceğini pek sanmıyorum. Bugün uyusam ve 20 yıl sonra uyansam, görmeyi ummadığım kurumlardan biri Avrupa Birliği. Varlığını korusa bile bugünkü durumuna yakın bir durumda olacak.
    </p>
    <p class="MsoNormal">
     -NATO da aynı atmosfere girecek mi?
    </p>
    <p class="MsoNormal">
     Her ne kadar NATO hakkında AB üzerinde olduğu kadar çalışmasam da aynı temel prensipler bu ittifaka da uygulanabilir. İkinci Dünya Savaşı sonrasından daha farklı bir çağa geçme dönemindeyiz. NATO, tıpkı AB gibi bir İkinci Dünya Savaşı kurumu. Bu yüzden AB’yi ortadan kaldıracak sosyal güçlerin NATO’yu etkilemeyeceğini düşünmek yanlış olur.
    </p>
    <p class="MsoNormal">
     Fütüristlerin piri... Profesör John L. Casti, matematik alanındaki doktorasını 1970'te Southern California Üniversitesi'nden aldı. Bir müddet ABD'deki seçkin think tank kuruluşu RAND Corporation'da çalışan Casti, daha sonra Arizona Üniversitesi, New York Üniversitesi, Princeton Üniversitesi,
     <span>
     </span>
     Viyana Teknik Üniversitesi ve Santa Fe Enstitüsü'nde dersler verdi. Bugünlerde Viyana'daki International Institute for Applied Systems Analysis (IIASA)'da araştırmacı olarak çalışıyor. Ekonomi, finans ve trafik sistemlerinin matematiksel modellere uyarlanması üzerinde çalışmaları bulunan Casti, gelecek bilimiyle ilgilenen ‘The Kenos Circle' adlı kuruluşun başkanlığını yürütüyor. Birçok makale ve kitaba imza atan Casti'nin Türkçeye çevrilen kitapları (Beş Altın Kural 20. Yüzyıl Matematiğinin Önemli Teorileri, Gödel Mantığa Adanmış Bir Yaşam) da var. Casti ayrıca, Türkiye adresli prestijli ‘European Journal of Pure and Applied Mathematics' dergisinin danışman editörlüğünü de yürütüyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28047-batan-ab-gemisine-binmek-turkiyeye-ne-kazandirir.html), [web.archive.org (arşiv bağlantısı)](http://web.archive.org/web/20121020091002/http://www.aksiyon.com.tr:80/aksiyon/haber-28047-batan-ab-gemisine-binmek-turkiyeye-ne-kazandirir.html)
