# Tezkere bir, hesaplar farklı

*Mesut Çevikalp 2014.10.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk hükümetinin sınıra dayanan terör tehditlerini bertaraf etmek üzere çıkardığı, Ankara’ya ucu açık geniş yetkiler veren Irak-Suriye tezkeresi ‘1 Mart’ı aratmıyor, yeni ‘Çekiç Güç’e kapı aralıyor.
  </font>
 </div>
 <div id="newsText">
  <font class="detail-text">
   <p>
    Türkiye dünyaya mâl olan ‘IŞİD’ krizinde safını netleştirdi. ABD liderliğinde kurulan IŞİD karşıtı küresel koalisyona katıldığını tescilleyen ‘savaş’ tezkeresini Meclis’ten geçirdi. Eylül sonunda Bakanlar Kurulu’nda yazılıp 1 Ekim’de TBMM’ye gönderilen birleştirilmiş Irak-Suriye tezkeresi, 2 Ekim’deki oylamayla kabul edildi. Kapsam, yetki ve süre açısından hükümete geniş yetikler veren tezkereye AKP’nin yanında MHP de destek verdi. CHP ile HDP, ‘torba yasa mantığı ile hazırlanan’ tezkere için ‘hayır’ oyu kullandı. Muhalefet, tezkerenin muğlak, ucu açık ifadelerle hükümete ölçüsüz yetki verdiğini iddia etti. 396 milletvekilinin katılımıyla gerçekleşen açık oylamada, 98 ‘ret’ oyuna karşı 298 ‘kabul’ oyu alan Irak-Suriye tezkeresi Meclis’ten geçti. Tezkerenin kabulü için 199 oy yeterli olacaktı.
   </p>
   <p>
    Tezkere oylamasının dayandığı Anaya-sa’nın 96. maddesi, tezkerenin geçerli olabilmesi için oylamaya katılan vekillerin yarıdan bir fazlasının onayını şart koşuyor. Yani oylamaya katılanların salt çoğunluğu gerekiyor. 2003’te Irak işgali öncesinde AKP hükümetinin getirdiği 1 Mart tezkeresi, 250’ye karşı 264 milletvekili ‘evet’ dediği hâlde Meclis’ten geçmemişti. Zira toplantıya katılanların yarısından bir fazlası 268 ediyordu. Tezkere 4 oy farkla reddedilmişti!
   </p>
   <p>
    <strong>
     ‘Çekiç Güç geri mi dönüyor?’ endişesi
    </strong>
   </p>
   <p>
    Hükümet, genişletilmiş tezkere ile ‘Türkiye’nin ulusal güvenliğine yönelik terör tehditleri ve her türlü güvenlik risklerine karşı askerî müdahalede bulunma, Türk Silahlı Kuvvetleri’ni yabancı ülkelere gönderme, yabancı ülke askerlerinin Türkiye’de bulunmasına izin verme’ yetkisini elde ediyor. Öncekilerle kıyaslandığında tezkerenin içerik, üslup ve kapsam açısından oldukça farklı olduğu görülüyor. En başta 1 Mart tezkeresinin geçerlilik süreci 6 aydı, yeni tezkere 1 yıllık. Ayrıca 1 Mart tezkeresinde kabul edilecek yabancı ülke asker sayısı 62 bin, konuşlanma süresi 6 ay ile sınırlandırılırken yeni tezkerede yabancı askerler için sayı, süre kısıtlaması bulunmuyor. Keza yabancı birlikler için askerî araç, ekipman miktarının çerçevesi de çizilmiyor. Sadece “Yabancı silahlı kuvvetlerin Türkiye’de bulunması” ifadesi geçiyor. Hâlbuki 1 Mart tezkeresinde ülkeye girecek olan uçak sayısı 255, helikopter sayısı da 65 olarak belirlenmişti. Hatta yabancı askerlerin ülke içinde nasıl hareket edeceği açıkça belirlenmişti.
   </p>
   <p>
    Tezkere ayrıca, Cumhurbaşkanı Erdo-ğan’ın dile getirdiği Suriye’deki muhalif unsurları ‘eğit-donat’ formülüne de imkân veriyor. Tezkerede yabancı askerlerle ilgili bölümde ‘ülke’ tabirinin kullanılmayıp ‘yabancı kuvvetler’ ifadesinin tercih edilmesi Özgür Suriye Ordusu (ÖSO) gibi devlet dışı aktörlerin Türkiye’de konuşlanmasına imkân veriyor. Söz konusu unsurların girdikleri ülkelerde radikalizmi artırdığı, iç dengeleri bozduğu genelin malumu…
   </p>
   <p>
    Yabancı kuvvetlerin ucu açık şekilde ülkeye kabul edilmesi tezkereye destek veren çevrelerce de eleştiriliyor! Ucu açık tezkerenin ikinci ‘Çekiç Güç’ krizine kapı aralamasından endişe ediliyor. Türkiye, 1991’de Kuzey Iraklı Kürtleri Saddam rejiminden korumak üzere İncirlik ve Pirinçlik’e konuşlanmalarına izin verdiği Amerikan, İngiliz ve Fransızlardan oluşan 1862 kişilik koalisyon gücünü 12 yıl sonra ülkeden zorla çıkarabilmişti!
   </p>
   <p>
    <strong>
     ‘Torba Tezkere’de yok yok!
    </strong>
   </p>
   <p>
    Muhalefetin tezkere ile ilgili bir diğer eleştirisi meselenin yeterince tartışılamaması. Hükümetin tezkereyi bayram tatili öncesi son oturuma bırakmasını ‘işi oldubittiye’ getirme çabası olarak görüyor. Zira Genel Kurul 2 Ekim’den sonra 14 Ekim’e kadar tatile geriyor. Muhalefet tüm ülkeyi ilgilendiren, hükümete savaş izni veren tezkerenin kamuoyundan kaçırıldığını savunuyor. CHP Genel Sekreteri Gürsel Tekin, torba yasaya benzettiği tezkerenin 1 Mart’tan daha ağır olduğunu, yeterince irdelenmeden oylanmasının doğru olmadığını belirtti. AK Parti’nin kurucularından Ertuğrul Yalçınbayır da tezkerenin oldubittiye getirilmesini ve kamuoyunun yeterince bilgilendirilmemesini eleştirdi.
   </p>
   <p>
    ‘Torba Tezkere’ benzetmesinin bir mantığı var. Zira Meclis’ten geçen tezkere birden çok amaca hizmet edecek. Meclis’e gönderilen 3 sayfalık ‘Bakanlar Kurulu Prensip Kararı’nda Irak ve Suriye’den Türkiye’ye dönük risk ve tehditler, IŞİD tehdidi, PKK/PYD terörü, sınıra dayanan mülteci sorunu, uçuşa yasak bölge ve tampon bölge inşası, TSK’nın yurtdışında görevlendirilmesi, yabancı ülke askerlerinin Türkiye’de konuşlanması, Türkiye’nin muhtemel IŞİD operasyonuna katılması, Süleyman Şah Türbesi’nin korunması gibi birçok kritik görevi kapsıyor. Yani hükümet bir tezkere ile Meclis’ten birçok yetkiyi birden aldı. Irak ile Suriye tezkerelerinin birleştirilmesinin ardında da bu niyet yatıyor. Zira tezkerelerin ayrı ayrı ele alınması durumunda Suriye kısmının geçmeme ihtimali söz konusuydu.
   </p>
   <p>
    Oylama öncesinde Meclis kulislerine yansıyan fotoğraf, ülkenin kaderini ilgilendiren tezkerenin iç siyasete malzeme edildiğini gösteriyordu. AKP, tezkereyi IŞİD’e mesafe koyup küresel denkleme geri dönme aracı olarak görürken; MHP, sınırdaki PYD/PKK tehdidini terbiye etme sopası addediyor. CHP, hükümetin tezkere ile Esed rejimini zayıflatmaya çalıştığını; HDP de bölgedeki Kürt halkını sindirmeye çalışacağını iddia ediyor. Tezkerede 15 defa ‘Esed Rejimi/Yönetimi’ne atıf yapılırken, ‘IŞİD’in sadece bir defa geçmesi dikkat çekiyor! Diğer bir tabirle partiler tezkereye ülke menfaatinden çok siyasi çıkar penceresinden yaklaşıyor! Özellikle HDP grubu tezkerenin hayata geçirilmeye çalışılması durumunda Türkiye’de ciddi eylemler yaşanacağına işaret ediyor!
   </p>
   <p>
    <strong>
     Ülkeyi maceraya sürükleyebilir!
    </strong>
   </p>
   <p>
    Peki, tezkere Türkiye’yi nasıl etkileyecek? IŞİD, PYD gibi sınırdaki tüm terör örgütlerini, Esed rejimini hedefe koyan, gerektiğinde vurmakla tehdit eden tezkerenin bölgedeki tansiyonu yükseltmesi işten bile değil. IŞİD, PKK gibi unsurlar tezkereden rahatsız olsalar da karşı hamleye geçmek için Ankara’nın sahada atacağı adımı bekleyecekleri öngörülüyor. Ahi Evran Üniversitesi Öğretim Üyesi, Ortadoğu uzmanı Doç. Dr. Serhat Erkmen, Ankara’nın Meclis’ten geçirdiği tezkerenin rüzgârı ile hareket etmesi durumunda ülkenin tehlikeli mecralara sürüklenebileceğine dikkat çekiyor. Türk askerinin tampon, güvenli bölge, cep açma amacıyla bile olsa sahaya inmesi durumunda kendini çatışmanın içinde bulacağını ileri sürüyor: “IŞİD gibi PYD de sınıra sıfır noktada. Türk askeri sahaya indiğinde istemese de çatışma başlar. ABD ve İngiltere’nin sahaya inmekten kaçındığı bir dönemde Türk askerini Suriye-Irak bataklığına sokmak intihardan farksız. Artık Ankara ‘kor ateşi’ maşa ile tutmayı öğrenmeli!”
   </p>
   <p>
    İpek Üniversitesi Öğretim Üyesi Prof. Dr. Gökhan Bacık, tezkere ile bölgede ‘birkaç kuşu’ birden avlamayı hedefleyen Ankara’nın açığa düşme ihtimalini gözden kaçırdığını düşünüyor. Yabancı ülke askerlerinin sınırsız ve ucu açık şekilde ülkede konuşlandırılmasının Türkiye’nin Ortadoğu halkları arasındaki imajına, itibarına büyük zarar vereceğini, bölgedeki nüfuzunu azaltacağını belirtiyor: “Bölgede zaten ciddi bir ABD, Batı karşıtlığı var. Hava bombardımanlarının yol açtığı sivil kayıplar yabancı askerlere duyulan öfkeyi daha da artırdı. Türkiye koalisyona katılsa da yüzü olmamalı. Ankara günü geldiğinde Batılıların çekip ülkelerine gideceğini, bölge insanıyla kendisinin yüz yüze geleceğini akıldan çıkarmadan hareket etmeli. Terör gruplarının dışındaki halkları kendine düşman edecek adımlardan kaçınmalı.”
   </p>
   <p>
    Tezkere, hükümete ‘kitlesel göçe mâni olma’ yetkisi verse de Ankara’nın sıklıkla dillendirdiği ‘uçuşa yasak bölge’, ‘tampon bölge’, ‘güvenli cep oluşturma’ hedeflerini tek taraflı hayata geçirme ihtimali düşük. Özellikle uçuşa yasak bölge oluşturulması için BM kararı gerekiyor. Tampon bölgenin kurulabilmesi için sınıra hâkim olan yönetimin, uluslararası platformun desteği gerekiyor. Suriye’nin kuzey sınırında hâlihazırda meşru yönetim Esed rejimi. Gayriresmî yönetim ise Türkiye’nin hedefe koyduğu PYD ve IŞİD örgütleri. Dolayısıyla Ankara’nın elindeki tezkereye bir ‘sihirli değnek’ anlamı yüklemek doğru değil. Tam aksine doğru kullanılmaması hâlinde tezkere ülkeyi ateşe atabilecek bir kart! 11 yıl önce Meclis’e takılan 1 Mart tezkeresinin tutanaklarının hâlâ kamuya açılmamasının bir anlamı da var elbette!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39650-200-tezkere-bir-hesaplar-farkli.html), [web.archive.org (arşiv bağlantısı)](http://web.archive.org/web/20141013044735/http://www.aksiyon.com.tr:80/aksiyon/haber-39650-200-tezkere-bir-hesaplar-farkli.html)
