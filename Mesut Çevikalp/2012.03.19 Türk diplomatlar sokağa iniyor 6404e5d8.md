# Türk diplomatlar sokağa iniyor

*Mesut Çevikalp 2012.03.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dışişleri Bakanlığı Diplomasi Akademisi Başkan Vekili Prof. Dr. Bülent Aras, teşkilata giren genç memurların yanında kıdemli diplomatları da çeşitli programlarla saha diplomasisine hazırladıklarını söylüyor.
  </font>
 </div>
 <div id="newsText">
  <font class="detail-text">
   <p>
    İki yıl önce ABD’nin ‘çok gizli’ diplomatik belgelerini yayımlayan ‘WikiLeaks’, yakın geçmişteki birçok örtülü operasyonun perde arkasını gün yüzüne çıkarmıştı. Sanal âleme saçılan binlerce yazışmanın bir başka yönü daha vardı. Belgeler; Afganistan, Irak, Mısır gibi ülkelerdeki ABD’li diplomatların sokakta nasıl çok yönlü ve çok boyutlu çalıştıklarını da gözler önüne serdi. Diplomatlar bulundukları ülkelerde toplumun tüm kesimleriyle diyaloğa geçip yeri geldiğinde ekonomist, eğitimci, aktivist rolüyle etkili ilişkiler kuruyordu. Belgeler âdeta ‘yeni tarz diplomasi’ ve ‘diplomatlığın’ inceliklerini uygulamalarıyla ortaya koyuyordu…
    <p>
     Aynı günlerde Tel Aviv’de yaşanan diplomatik kriz Türk diplomatların küresel ölçekte artan imajını gölgelemişti. İsrail Dışişleri Bakan Yardımcısı Ayalon, Tel Aviv Büyükelçisi Oğuz Çelikkol’u makamına çağırıp alçak koltuğa oturtmuştu. Bununla kalmamış, İbranice bilmeyen Çelikkol’a kameralar önünde İbranice hitap etmişti: “Görüyorsunuz, o aşağıda oturuyor, biz yüksekteyiz ve burada sadece İsrail bayrağı var.” Görüşmenin ekranlara yansımasının ardından Ankara’nın sert tepkisine maruz kalan Ayalon, özür mektubu göndermişti. Kriz, İsrail Savunma Bakanı Ehud Barak’ın Ankara ziyaretiyle dinmişti.
     <p>
      Geçmişte bölgesinde yaşananlara pek müdahil olmayan Ankara, son yıllarda soyunduğu ‘aktif dış politika’ ile sahada daha ‘donanımlı diplomatlara’ ihtiyaç duymaya başladı. Bu bir bakıma Ortadoğu’da artırdığı nüfuzunun, soyunduğu arabuluculuk rolünün de gereğiydi. Bakanlık Ankara’da alınan kararların bölge insanınca nasıl algılandığını da ölçmek istiyor. Bunun için sınır ötesindeki  kurum-kuruluşlar ve dış politika alanında çalışanlarla irtibata geçiyor. Sınır ötesi politikaları hususundaki yanlış algılamaları kurulan irtibatlar üzerinden düzeltmeye çalışıyor. Diğer tabirle sınır ötesinde kamu diplomasisi yürütüyor.
      <p>
       Türk Dışişleri bu doğrultuda, yeni teşkilat yasası üzerinden bir dizi yapı değişikliğine gitti geçen iki yılda. Bünyesindeki ‘Diplomasi Akademisi’ni dönüştürdü. Akademi’nin kapılarını yerli-yabancı akademisyenlere açarak diplomatlara çağın gerektirdiği donanımları kazandırmak için ‘kariyer boyunca eğitim’ uygulamasını başlattı. Özellikle ‘yerel dil’ eksikliğini kapatmaya matuf önemli adımlar attı. Dil öğrenmeye yatkın genç diplomatlara, çalışmak istedikleri alanlara paralel olarak yurtdışında kurs imkânı sağladı. Tüm masrafları Dışişleri’nce karşılanan bu program çerçevesinde diplomatlar aralarında Ermenice, Çince, Arapça gibi ikinci planda kalan dilleri öğrenmeye yönlendirildi. En son 25 diplomat dil öğrenmek üzere sınır dışına gönderildi. İçlerinden bazıları sınır ötesinde master ve doktora da yapacak.
       <p>
        Dışişleri, yeni teşkilat yasasıyla ‘Stratejik Araştırmalar Merkezi’nin (SAM) yapısını da değiştirdi. Hem kadrosunu ve vizyonunu hem de sınır ötesindeki networkunu genişletti. Bakanlıktaki değişimi, yeni uygulama ve açılımları SAM Başkanı, Diplomasi Akademisi Başkan Vekili Prof. Dr. Bülent Aras, Aksiyon’a anlattı.
        <p>
         SAM Başkanlığı’na Kasım 2010’da atanan Bülent Aras, geçen 10 yıla nazaran bakanlığın daha dışa dönük bir kuruma dönüştüğünü söylüyor: “SAM, 1995’te Türk dış politika karar alıcılarına bilimsel ve entelektüel danışmanlık, geleceğe yönelik perspektif sunmak üzere, bir bakıma danışma kurulu niteliğinde kuruldu. Daha sonra, gelişmiş ülke örneklerindeki gibi bakanlığa bağlı bir araştırma merkezine (think tank) çevrildi. Bakanlığın dışa açılan kapısı oldu. Özellikle son birkaç yıldır yurtdışındaki akademisyen ve muadil kuruluşlara ulaşıyor, güncel konularda ortak saha araştırmaları, organizasyonlar düzenliyor. Bir yandan bölgesel düşünce kuruluşları ağı kuruyor, diğer taraftan Dışişleri ile dost ülke kurumlarına danışmanlık sağlıyor.”
         <p>
          Aras, yoğun iş temposunda dönüp geriye bakamayan diplomatların ihtiyaç duyduğu geri beslemeyi bastıkları dergi ve analizlerle sağlamaya çalıştıklarını aktarıyor: “Devletler alanda sahip oldukları nitelikli bilgi oranında aktif olabilirler. SAM olarak Türk Dışişleri’nin ihtiyaç duyduğu nitelikli bilgiyi sağlamaya çalışıyoruz. Bunu yurtiçi ve dışında kurduğumuz akademisyen-uzman ağı üzerinden sağlıyoruz. Ancak bu iletişim iki yönlü, onlardan bilgi alırken biz de kendimizi, dış politikamızı anlatıyoruz. Çalıştay ve konferanslarla bakanlık personeli ile Türk dış politikası çalışanlarını aynı masada buluşturuyoruz. Yani bakanlık ve politikalarını dışa açıp oradaki nitelikli bilgiyi kuruma taşıyoruz. Bu doğrultuda alanımızdaki yerli-yabancı kurum ve kuruluşlarla anlaşmalar imzaladık, kadromuzu iç ve dış atamalarla genişlettik. Türk dış politikasının sivil ayağı artık daha güçlü.”
          <p>
           Türk Dışişleri, değişen küresel diplomasiye paralel olarak genç diplomatların eğitim gördüğü Diplomasi Akademisi’nde de dönüşüme gitmiş. Teşkilata yeni giren memurların 6 aylık eğitim süresi 1 yıla çıkarılmış. Soğuk Savaş döneminden kalma müfredat yenilenip Soli Özel, Mensur Akgün gibi kurum dışından hocalar görevlendirilmiş. Yeni tarz diplomasinin gereği olan arabuluculuk, çatışma çözümleri, uluslararası ekonomi, küreselleşme gibi derslere ağırlık verilmiş. Müfredata ‘etkili konuşma’, ‘verimli not alabilme’ gibi pratik dersler de konmuş. Yeni tarz ‘diplomat’ yetiştirmeye soyunan Akademi’nin kapıları dost-kardeş ülkelere de açılmış.
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5030867E2E9CCAE207BDDFA5A012B1BE?newsId=32103), [web.archive.org (arşiv bağlantısı)](http://web.archive.org/web/20120325052113/http://www.aksiyon.com.tr:80/aksiyon/newsDetail_getNewsById.action;jsessionid=5030867E2E9CCAE207BDDFA5A012B1BE?newsId=32103)
