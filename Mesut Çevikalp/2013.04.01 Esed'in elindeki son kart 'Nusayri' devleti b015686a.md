# Esed’in elindeki son kart ‘Nusayri’ devleti

*Mesut Çevikalp 2013.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Esed’in sır küpüydü… Öğrencilik yıllarından beri onunlaydı. Esed’in danışmanı olmuştu… Esed ve Baas’ı çok iyi bilen Hıristiyan kökenli Ayman Abdel Nour, Suriye’deki son durumu anlattı.
  </font>
 </div>
 <div id="newsText">
  <font class="detail-text">
   <p>
    ‘2002’de birden değişmeye başladı… Konuşmalarına, tavır ve davranışlarına anlam veremiyorduk. Kendini âdeta ‘mehdi’ addediyordu. Halkı hakir görüyor, her söylediğine ayet gibi itaat edilmesini istiyordu. Yıllardır birlikte çalıştığı insanları ajan, suikastçı ilan edip işkenceye tabi tutuyordu… Ona her ne olduysa 2002’de oldu!’
   </p>
   <p>
    Suriye lideri Beşşar Esed’i anlatan bu sözler, Ayman Abdel Nour’a ait. Eli kanlı lideri en yakından tanıyanlardan biri o. Öğrencilik yıllarından tanıştığı, iktidara gelmesiyle danışmanlığına soyunduğu, adına Avrupa Birliği (AB) ile ortaklık müzakerelerini yürüttüğü Esed’in, 2004’e kadar en mahrem sırlarına vâkıf sayılı isimlerden… Bir gecede 180 derece değişip ‘mehdiliğe yükselen’ Esed’in gadrine maruz kalır. ‘Hain’ diye yaftalanır, pasaportu iptal edilir, hapse atılmaya karar verilir… Arkadaşlarının yardımıyla yurtdışında kaçarak kurtulur ölümden. Önce Kanada’ya (2004), ardından Birleşik Arap Emerlikleri’ne sığınır. Bugünlerde Dubai’de yaşıyor…
   </p>
   <p>
    <img alt="" height="315" src="http://web.archive.org/web/20130601074828im_/http://medya.aksiyon.com.tr/aksiyon/2013/04/01/suriye-din.jpg">
     Columbia ve Yale gibi saygın üniversitelerde Ortadoğu dersleri veren Nour’a bir konferans için geldiği İstanbul’da ulaştık. Suriye’deki son durumu, gelecek perspektiflerini ve azınlık denklemini konuştuk. Özellikle de Suriyeli Hıristiyanları… Zira Hıristiyan kökenli Ayman Nour, muhaliflerle saf tutan ‘Syrian Christians for Democracy’ hareketinin lideri. Halihazırda muhalifleri destekleyen online ‘All4Syria’  bülteninin (www.all4syria.info) editörlüğünü yürütüyor. Rejim içindeki dostlarından elde ettiği hayati bilgileri buradan yayımlıyor.
    </img>
   </p>
   <p>
    İsrail Nusayri planını destekliyor
   </p>
   <p>
    Dört yıl danışmanlığını yaptığı Esed’i ve ‘Yüksek Kurul Üyesi’ sıfatıyla görev aldığı Baas Partisi’ni kılcal damarlarına kadar biliyor. Rejimin her an düşebileceğini söylüyor. ‘Devrim’ sürecinin son aşamaya geldiğini, güçlenen muhalif cephe karşısında ülkenin sadece yüzde 30’una hükmeden Esed rejiminin günleri sayılı olduğunu söylüyor: “Muhaliflerin kurduğu hükümet, rejim karşıtı mücadeleye ciddi mesafe kazandırdı. Rejim çok tedirgin ve öfkeli. Can havliyle sivil, kadın, çocuk demeden katliamlara girişiyor. Köşeye sıkıştığı için her an elindeki son silaha, yani kimyasal silaha sarılabilir. Vehim hastası Esed ile onu mehdi gören Baas rejimi bu çılgınlığa göz kırpmadan soyunabilir. Bu yönde hazırlık yaptıklarını da biliyoruz.”
   </p>
   <p>
    Nour, iddia edildiği gibi Esed’in Baas’ın kuklası olmadığını, stratejileri, planları bizzat kurgulayıp yönettiğini belirtiyor. Şam’ın düşmesi hâlinde devreye sokacağı planı yıllar önce hazırladığını anlatıyor. Plana göre, o gün geldiğinde Esed, Nusayri azınlığın güçlü olduğu, doğa şartları saklanmaya müsait olan, denize çıkışı bulunan Lazkiye’ye kaçacak. Burada müstakil ‘Nusayri Devleti’ni ilan edip ülkeyi bölmeye deneyecek. Nour, Suriye Dışişleri’ndeki kaynaklarından, rejimi destekleyen üçüncü ülkelerin de bu plana destek verdiğini öğrenmiş: “Nusayri devleti Esed’in elindeki son kart. Müttefik devletleri de destek veriyor plana. Şam’ın düşmesi hâlinde de Lazkiye’de kurulacak devleti anında tanıyacaklar. Ayakta kalması için ciddi destek verecekler. Zira Suriye’deki çıkarlarını bu şekilde koruyacaklar. Bir de eğer Lazkiye Esed’e kalırsa, yeni Suriye Devleti’nin denize çıkışı kesilmiş olacak. Yani Esed’e muhtaç kalacak. Planı kuvvetlendirmek için kuzeydeki Kürtlere de otonom, bağımsızlık vaatleri yapılıyor.”
   </p>
   <p>
    Rusya ile İran’ın ‘Nusayri Devleti’ni neden desteklediği açık aslında. Suriye’yi Akdeniz’de deniz üssü gibi kullanan Ruslar, Şam düşse de gemisini Lazkiye üzerinden yüzdürmeyi hesaplıyor. İran açısından da muhtemel Nusayri devleti, hayati gördüğü İran-Irak-Suriye Şii ekseninin devamlılığını sağlayacak. Tahran, eski Suriye’yi kaybetmesi hâlinde bölünmüş Suriye’nin çıkarına olacağını düşünüyor. Her iki devlet de ‘kârdan zarar’ mantığıyla düşünüp Suriye üzerindeki çıkarlarını küçük de olsa Nusayri devleti yoluyla sürdürmeyi hedefliyor.
   </p>
   <p>
    Nour, söz konusu denklemi üstü örtülü destekleyen üçüncü bir ülkeye işaret ediyor. Bölünmüş Suriye’nin onun da menfaatine olduğunu savunuyor: “İsrail de Nusayri devletini gizliden gizliye destekliyor. Esed sonrası iktidarın Sünni Müslümanlara geçeceğini görüyor. İhvan yerine Nusayri veya Dürzî iktidarıyla daha iyi anlaşabileceğini düşünüyor. Azınlığın iktidar olmaması hâlinde Suriye’nin bölünmesini çıkarına görüyor. Zira Nusayri devleti kurulursa ülkenin iç çatışma hâlinden sıyrılamayacağını, istikrar ve kalkınmayı yakalayamayacağını hesaplıyor. Ancak uluslararası kamuoyu, ABD, Türkiye, Arap Birliği ve muhalefet, planın farkında. Onlar ‘Nusayri devleti’ senaryosuna karşı duruyor, önlemek için kararlılar. Ancak bugünden hayata geçmeyeceğini söylemek pek mümkün değil!”
   </p>
   <p>
    Ülkedeki azınlıkların senaryoya nasıl baktığını soruyoruz… Arap Baharı’nın ilk günlerinde (Mart 2011) ağırlıklı olarak rejim yanında saf tutan Hıristiyan, Dürzî ve İsmailiye (Şia) nüfusunun ağırlıklı olarak muhalif tarafa geçtiğini söylüyor. Hatta Nusayrilerin içinde de devrimi destekleyenlerin bulunduğuna dikkat çekiyor. Esed’in üzerlerinde yürüttüğü kara propagandanın farkına varan azınlıkların rejime sırt döndüğüne işaret ediyor: “Esed, Müslüman devrimcilerin Suriyeli azınlıkları hedef alacağına dair propaganda yürüttü. ‘Cihadi’ savaşçıların Hıristiyanları, Nusayrileri katledeceğini yaydı. Hâlbuki bizzat rejim, provokasyonlarla Nusayri-Sünni çatışması çıkarıp azınlıkları kendi yanına çekmeye çalıştı. Planlar deşifre olunca azınlıkları da kaybetti. Bugünlerde Hıristiyanların en az yüzde 80’i muhaliflerin yanında. Keza Dürzîlerin, Kürtlerin ağırlığı da devrimcileri destekliyor. Kendi mezhebi bile bir bütün olarak arkasında değil; kız kardeşi, annesi, akrabaları çoktan terk etti ülkeyi.”
   </p>
   <p>
    Cephe savaşını İran yönetiyor
   </p>
   <p>
    Bazı dış güçlerin Suriyeli Hıristiyanlar üzerine oynadığının, Esed sonrası ülkede küçük de olsa bir  ‘Hıristiyan devleti’ kurma zeminini yoklandığının da farkında Nour. Buna karşın kendisi gibi Hıristiyan nüfusunun ağırlığının ülkenin bölünmesini istemediğini vurguluyor: “Lübnan’daki Hıristiyan bir grup Suriyelileri Esed sonrasında müstakil bir oluşuma girme konusunda yüreklendirmeye çalışıyor. Bence nafile bir çaba bu! Özünde yine İsrail’e dayanan bu planın da zemini yok. Nusayriler gibi Hıristiyanlar ve Müslümanlar da parçalanmanın onları bir yere taşımayacağının farkında. Kitleler, bağımsız, demokrat Suriye hedefiyle savaşıyor.”
   </p>
   <p>
    Gizli sırlarına vâkıf olduğu eski arkadaşının, gerekirse tüm halkı öldürme pahasına ayakta kalmaya çalışacağını anlatıyor Nour. Esed’in akıl sağlığını yitirdiğini, vehimlerle yanlış kararlara yöneldiğini belirtiyor. Zenginlikleriyle birlikte yurtdışına kaçan ailesinin onu kaderine terk ettiğini, yalnızlığının her geçen gün daha da arttığını, bugünlere İranlıların desteğiyle gelebildiğini söylüyor: “İranlılar gerek cephede gerekse cephe gerisinde çok aktif. Hizbullah ve Maliki gibi hayati gördükleri Şam’ı kaybetmemek için tüm imkânlarını seferber ettiler. Silah ve mühimmat vermekle yetinmeyip savaşçı, stratejist, istihbaratçı desteği sağlıyorlar. Özgür Suriye Ordusu’nun (ÖSO) mevzilerini İranlı ajanlar tespit ediyor mesela.”
   </p>
   <p>
    ABD Başkanı Barack Obama’nın Irak Savaşı tecrübesinden hareketle Suriye’ye dolaylı destek verme stratejisi güttüğünü, Suriye’nin tarumar olmasını isteyen İsrail’in de güçlü lobisiyle Avrupalı devletleri etkileyip küçük yardımlara yönlendirdiğini anlatıyor: “Silaha ve mühimmata ciddi ihtiyaç var. Esed uçak, füze, tank, kimyasal silahla saldırıyor, karşısında nasıl duralım! ABD, İngiltere ve Fransa daha etkin olmalı. Bu çerçevenin dışına Türkiye ile Katar çıkıyor. Bugün yanımızdaki bu iki ülke Esed sonrasında da en yakın dostlarımız olacak.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35199-esedin-elindeki-son-kart-nusayri-devleti.html), [web.archive.org (arşiv bağlantısı)](http://web.archive.org/web/20130601074828/http://aksiyon.com.tr/aksiyon/haber-35199-esedin-elindeki-son-kart-nusayri-devleti.html)
