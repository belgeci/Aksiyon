# Kayınvalidem gelecekmiş, lütfen vize verilmesin!

*Mesut Çevikalp 2012.03.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dışişleri Bakanlığı Çağrı Merkezi, yurtdışındaki vatandaşlar için bir nevi ‘Hızır Acil Servisi’ gibi. Sınır ötesinde sorun yaşayanlar için 7/24 çalışan merkeze ilginç telefonlar geliyor.
  </font>
 </div>
 <div id="newsText">
  <font class="detail-text">
   <p>
    -İyi günler, Konsolosluk Çağrı Merkezi’nden Fatma ben, size nasıl yardımcı olabilirim?     -Merhabalar, yeni evliyim. Duydum ki Türkiye’deki kayınvalidem bize gelecekmiş. Gelmesini istemiyorum. Vize almasını nasıl engellerim?
   </p>
   <p>
    Batı Avrupa’da yaşayan hanım gurbetçiye ait bu telefon, Dışişleri Bakanlığı Konsolosluk Çağrı Merkezi’nde cevaplanan yüzlerce çağrıdan sadece biri. Merkez, 7 gün 24 saat sınır ötesindeki vatandaşların her türlü sorunuyla ilgileniyor. Her biri en az iki dil bilen 24 ‘vatandaş temsilcisi’ gün boyunca tüm dünyadan gelen çağrılara cevap veriyor. Arayanların ekseriyeti askerlik, nüfus, vize, noterlik, evlilik, vatandaşlık, e-konsolosluk, gümrük, emeklilik gibi konulardaki sorunlarına çözüm arıyor. Yukarıdaki örnekte olduğu gibi kişisel sorunlarına Dışişleri’nde çözüm arayanlar da oluyor. Gelen çağrılara göz atıldığında, merkezin kritik zamanlarda hayati roller üstlendiği görülüyor. Mesela, Libya krizinde çölden gelen bir çağrı üzerine 400 Türk işçi kurtarılmış. Keza yurtdışında ıssız alanlarda kaza geçiren, kaybolan onlarca vatandaşın sağ salim bulunması sağlanmış. Kurulduğu 2005’ten beri yaklaşık 780 bin soruna çözüm bulan ve dünyada başka bir örneği bulunmayan ‘Konsolosluk Çağrı Merkezi’ kapılarını Aksiyon’a açtı.
   </p>
   <p>
    Balgat’ta, Dışişleri Bakanlığı’nın yanı başındaki ayrı bir binada faaliyet yürüten merkezin temeli Aralık 2005’te Şikago Başkonsolosluğu’nda atılmış. Fikir, dönemin Şikago Başkonsolosu Naci Koru’dan (bugün Dışişleri Bakan Yardımcısı) çıkmış. İlk etapta Kuzey Amerika ve Kanada’da yaşayan gurbetçilerin konsolosluk işlemleriyle ilgili sorunlarını giderme amaçlanmış. Bakanlık, merkez üzerinden kısa zamanda çok olumlu dönüşler alınca 2007’de Avrupa bölgesini kapsayan ikinci çağrı merkezini Ankara’da kurmuş. 2009 sonuna kadar iki ayrı merkezde Dışişleri personelince verilen hizmet, 2010 başında her iki merkez Ankara’da birleştirilip ihale usulüyle dışarıdan hizmet alınarak profesyonelleştirilmiş. Merkez, bugün itibariyle Turkcell Global Bilgi AŞ firması üzerinden işletiliyor. Ancak vatandaş temsilcileri ile takım liderleri, bakanlığın Konsolosluk Bilişim Hizmetleri Dairesi’ne bağlı.
   </p>
   <p>
    Merkezde diğer çağrı firmalarından çok farklı bir hava hâkim. En başta vatandaş temsilcileri çok donanımlı. Özenle seçilmiş ve kapsamlı güvenlik soruşturmalarından geçirilmişler. Çağrı Merkezi’nde 7/24, 4 vardiyalı olarak 24 vatandaş temsilcisi ve firma tarafından görevlendirilen iki yönetici çalışıyor. Bunun dışında merkezde bir bakanlık personeli sürekli görev yapıyor. Merkezde işe alınanlar uzun bir eğitim sürecinden geçiriliyor. Her birine ‘Bilgi Güvenliği’, ‘Konuşma Kalitesi’ ve ‘Telefonda Etkili İletişim’ eğitimleri veriliyor. Göreve başlamadan yurtdışındaki bir konsoloslukta da staj yapıyorlar. Ayrıca bakanlık, temsilcilere belirli periyotlarla güncel konularda eğitim vermeyi sürdürüyor. Eğitimlere konusuna göre haricî kamu kuruluşları uzmanları da dâhil ediliyor. Adalet Bakanlığı, Millî Savunma Bakanlığı, İçişleri Bakanlığı Nüfus ve Vatandaşlık İşleri Genel Müdürlüğü, Emniyet Genel Müdürlüğü, Türkiye Noterler Birliği gibi...
   </p>
   <p>
    <img alt="" height="307" src="http://web.archive.org/web/20120416013510im_/http://medya.aksiyon.com.tr/aksiyon/2012/03/12/mesut-cagri-merkezi-3.jpg"/>
   </p>
   <p>
    Merkezin bir gününü, Konsolosluk Bilişim Hizmetleri Daire Başkanı Esin Çakıl’a soruyoruz. Çakıl, merkezin dünyanın dört bir noktasına hizmet verdiğini, vatandaşlardan gelen hiçbir soruyu cevapsız bırakmadıklarını anlatıyor: “Yurtdışındaki temsilciliklerimizin büyük bir bölümünün santralleri Konsolosluk Çağrı Merkezi’ne bağlı. Temsilcilerimiz 7 gün 24 saat boyunca kendilerine ulaşan soruları 5 farklı dilde (Almanca, Fransızca, İngilizce, İtalyanca ve Flamanca) cevaplıyor. Eğer temsilcimiz karşılaştığı soruya cevap veremiyorsa önce takım liderlerine, ardından Konsolosluk Bilişim Hizmetleri Daire Başkanlığı’na danışıyor. Vatandaş temsilcisinin çözemediği sorunlar bakanlığımızın veya diğer kamu kurum ve kuruluşlarının ilgili birimleri ile istişare edilerek çözülüyor, vatandaşa aynı gün içinde dönülüyor. Geçen iki yılda yüzde 20 oranında büyüdük. Çağrıları ortalama 1 dakika 70 saniyede cevaplıyoruz. İleriki dönemde hizmet verdiğimiz coğrafi alanı genişletmeyi, daha farklı dillerdeki çağrıları yanıtlayabilmeyi hedefliyoruz. Facebook üzerinden de çağrı alma konusunda çalışmamız sürüyor. Bakanlığımız sınır ötesindeki vatandaşlarımıza bir telefon mesafesinde olabilmeyi amaçlıyor.”
   </p>
   <p>
    Esin Hanım, merkezi arayanların, çağrıların Ankara’da cevaplandığını bilmediklerini, konuşma esnasında vatandaş temsilcisinin aslında Ankara’da olduğunu öğrendiklerinde şaşkınlık yaşadıklarını anlatıyor: “En çok Almanya’dan çağrı alıyoruz. Bizi, aradıkları konsolosluğun bir birimi zannediyorlar. Ankara’da olduğumuzu öğrenince ‘havanın nasıl olduğunu’ soranlar oluyor. Sorununu çözdüğümüz kişilerden çok dokunaklı teşekkür telefonları alıyoruz.”
   </p>
   <p>
    Çağrıların ağırlığı konsolosluk işleriyle ilgili oluyor. En fazla çağrı e-pasaport ve askerlik konularında geliyor. Başkonsolosluğun çalışma saatlerini soranlar, ‘Metrodayım. Kaç durak sonra inmeliyim?’ diye danışanlar da oluyormuş. Türklerin yanında yabancılardan da telefon geliyormuş. Türkiye’ye seyahatleri için vizeye gerek olup olmadığını, nasıl alabileceklerini, Türkiye’de mülk edinebilmelerinin şartlarını ve evlilik konularını soruyorlarmış. Dolayısıyla merkez sadece konsolosluk işleriyle ilgilenmiyor, yurtdışından gelen her türlü soruya cevap arıyor.
   </p>
   <p>
    Esin Çakıl, sınır ötesinde yaşanan krizlerde hayati bir rol üstlenen merkezin böylesi günlerde bakanlığın sahadaki gözü kulağı olduğuna değiniyor: “Kriz zamanlarında kritik bir rol üstleniyoruz. Bakanlıkta oluşturulan kriz masasıyla eş güdümlü çalışıyoruz. Kriz bölgesinden gelen hayati çağrıları anında bu masaya iletiyoruz. Mesela, Libya’da çölün ortasında Sudanlılar tarafından kuşatılan 400 kişilik Türk işçi grubu, onlardan gelen bir çağrı sonunda sağladığımız bilgi ve koordinatlarla kurtuldu. Sonraki günlerde yakınlarından teşekkür telefonları aldık.”
   </p>
   <p>
    Normal günlerde yaklaşık 1500 çağrı alan merkez, Libya’da patlak veren kanlı çatışmaların ardından 4 günde sadece Libya ile ilgili 5 bin 900 çağrıya cevap vermiş. Libya’daki temsilciliklere gelen telefonlara Ankara’dan cevap verilerek onların daha hayati meselelere eğilmeleri sağlanmış. Esin Hanım, vatandaş temsilcilerinin telefonda sahada tehlike içinde olanlara moral verdiğini, onlara Türkiye devletinin yanında olduklarını hissettirdiğini anlatıyor: “Arkadaşlarımız sahadaki vatandaşlarımıza bir telefon kadar yakınlarında olduğumuzu hissettiriyor. Türkiye’nin her türlü sorunlarıyla ilgilendiğini gösteriyor. Tehlike anında da olsa dünyanın her yerinde onları yalnız bırakmadığını gösteriyor. Kriz bölgelerinden gelen çağrılar bizim için çok önemli. Bazıları hayat kurtarmamıza vesile oluyor, bazıları Türkiye’nin sınır ötesinde doğru adım atmasına imkân sağlıyor. Bu tür çağrıları anında bakanlığın ilgili birimlerine iletiyoruz. Yeri geliyor hayat kurtarıyor, yeri geliyor bir insanın hayatını değiştiriyorsunuz. Vatandaşa doğrudan hizmet etmenin manevi hazzı bambaşka.”
   </p>
   <p>
    Libya’daki gurbetçilere psikolojik destek veren vatandaş temsilcileri kendi sağlıklarından olmuş. Esin Hanım anlatıyor: “Kriz anlarında doğrudan afetzedelerle temas içinde olan çağrı merkezi çalışanları da birinci dereceden afetzede sayılıyor. Libya krizi sonrasında bazı çalışanlarımız psikolojik olarak etkilendi. Uzmanların yönlendirmesiyle vatandaş temsilcilerimize psikolojik destek verdik.”
   </p>
   <p>
    Merkezi amacının dışında kullanmak isteyenler de yok değil. Bakanlık Temsilcisi Asiye Atik, vatandaş temsilcilerini bu tür çağrılar karşısında önceden hazırladıklarını, kullandıkları özel yazılım sayesinde art niyetli çağrıları kolayca ayırt edebildiklerini söylüyor: “Gelen çağrıya ne olursa olsun cevap vermekle görevliyiz. Art niyetli aramalara da cevap veriyoruz. Ekibimiz bu konuda eğitimli. Gelen çağrılara cevap verilmeden önce kişiye özel birkaç güvenlik sorusu yöneltiliyor. Alınan yanıtlar elimizdeki verilerle uyuşmazsa temkinli davranılıyor. Vatandaş temsilcileri insanlarımızın kişisel bilgilerine saygı göstermek zorunda olduğunu biliyor ve hiçbir şekilde üçüncü şahıslarla paylaşmıyor. Gelen tüm çağrıları dijital olarak şifreleyip arşivliyoruz.”
   </p>
   <p>
    Çağrı merkezine ABD ve Kanada’dan 1 888 566 76 56, dünyanın geri kalan kısmından da +90 312 292 29 29 no.lu telefondan ulaşılıyor. Numaralar, sınır dışına çıkanların cep telefonlarına ücretsiz mesaj olarak gönderiliyor.
   </p>
   <p>
    Tahmin ediyoruz ki bir taraftan haberi okurken bir taraftan da kayınvalidesini istemeyen gurbetçi bayana merkezin ne cevap verdiğini merak ettiniz. Hemen söyleyelim: “Kayınvalidenize giriş vizesinin verilip verilmemesi, bulunduğunuz ülke makamlarına ait bir karardır. Bu konuya müdahale etmemiz mümkün değildir.”
   </p>
   <h3>
    <span>
     Konsolosluk Çağrı Merkezi’ne gelen bazı ilginç telefonlar
    </span>
   </h3>
   <p>
    <strong>
     Tır şoförü donmaktan kurtarıldı:
    </strong>
    Esin Çakıl anlatıyor: “Bir tır şoförümüz Rusya’dan Ukrayna’ya giderken Ukrayna sınırı yakınlarında aracı bozuluyor. Soğuk hava şartları yüzünden orada mahsur kalıyor. Gece yarısı donmak üzerindeyken bizi arıyor. Vatandaş temsilcimiz hayati çağrıyı hemen o bölgedeki en yakın temsilciliğe aktarıyor. Temsilcilikteki görevlilerimiz, tır şoförünü donmak üzereyken kurtarıyor.”
   </p>
   <p>
    <strong>
     Arkadaşıma vekâlet versem nişanlımla evlenebilir mi?:
    </strong>
    İngiltere’de yaşayan bir vatandaşımız, izin ve vize sorunları sebebiyle yurda gelemiyor. Türkiye’de bulunan nişanlısı ise evlenemedikleri için İngiltere’ye gidemiyor. Vatandaşımız, merkezi arayarak ‘Bir arkadaşıma vekalet versem benim adıma nişanlımla evlenebilir mi?’ diyor.
   </p>
   <p>
    <strong>
     Şakira’nın Türkiye’ye geleceğini ilk onlar duydu:
    </strong>
    Dünyaca ünlü Kolombiyalı şarkıcı Şakira’nın menajeri, çağrı merkezine ulaşıp Şakira’nın Türkiye’ye gelmek istediğini, gerekli vize işlemlerini nereden yapabileceğini sorar. Vatandaş temsilcisi, menajere vize sürecini anlatıp en yakın Türk temsilciliğinin irtibat numaralarını verir.
   </p>
   <p>
    <strong>
     Şu benim şiirin Türkçesi olmuş mu?:
    </strong>
    İran’dan arayan Azeri şair, zayıf Türkçesiyle yazdığı şiirini vatandaş temsilcisine okuyup eksiklerini düzeltmesini ister. Çağrı merkezi çalışanı da şaire yardımcı olup hatalarını düzeltir.
   </p>
   <p>
    <strong>
     Şoföre yolu tarif eder misin?:
    </strong>
    Konsolosluk Çağrı Merkezi takım lideri Hasan Emre Akpınar anlatıyor: “Bir yaşlı vatandaşımız pasaportunu uzatmak için New York’taki konsolosluğumuza gitmek istiyor. Ancak İngilizce bilmediği için bindiği taksiye konsolosluğu tarif edemiyor. Önceden telefonuna kaydettiği numara üzerinden bana ulaştı. Şoföre adresi tarif etmemi istedi. İnternetten ulaştığım adresi şoföre anlattım. Gurbetçimiz konsolosluğa rahatça ulaştı.”
   </p>
   <p>
    <strong>
     İranlı Azeri’den bayram tebriği:
    </strong>
    29 Ekim’de çağrı merkezine ulaşan İranlı Azeri, Türkiye’nin Cumhuriyet Bayramı’nı tebrik etmiş. Çanakkale ve Kurtuluş Savaşı’nı hatırlatıp ‘Gerekirse Türkiye için yeniden ölürüz.” demiş.
   </p>
   <p>
    <strong>
     Singapur’da kebapçı var mı?:
    </strong>
    İş dolayısıyla Singapur’a giden bir iş adamı, yerel yemekleri yiyemeyince Çağrı Merkezi’ni arayıp Singapur’da tavsiye edebilecekleri bir Türk kebapçı olup olmadığını sormuş. İnternetten bakıp gerekli yönlendirme yapılmış.
   </p>
   <p>
    <strong>
     “İbrahim Tatlıses’e geçmiş olsun dileklerimizi iletin”:
    </strong>
    İbrahim Tatlıses’e düzenlenen silahlı saldırının ardından İran’da yaşayan Azeri Türklerden geçmiş olsun çağrıları gelmiş: “İbrahim Tatlıses’e geçmiş olsun dileklerimizi iletin.”
   </p>
   <p>
    <strong>
     Hangi bölgede ev tutalım?:
    </strong>
    Yurtdışında güvenli bir semtte yaşamak isteyen vatandaş çağrı merkezine başvurur: “Siz bu ülkedeki güvenli bölgeleri bizden daha iyi bilirsiniz. Nerede ev tutalım?  Önerebileceğiniz güvenli bir bölge var mı?”
   </p>
   <p>
    <strong>
     Deprem bölgesindeyiz, nereye kaçalım?:
    </strong>
    Mart 2011’de Japonya’nın Sendai şehrinde yaşanan deprem ve nükleer sızıntı felaketinin ardından bölgede yaşayan Türkler ‘hangi yöne kaçacaklarını’ Çağrı Merkezi’ne danışmış. Merkez kriz boyunca 700’den fazla çağrıya cevap vermiş.
   </p>
   <p>
    <strong>
     İtalya’da musluk suyu içiliyor mu?:
    </strong>
    İtalya’dan zor bir soru gelmiş: “İtalya’da şebeke suyu içiliyor mu? Yoksa arıtmamız mı lazım?” Vatandaş temsilcisi, ilgili şahsı yerel yönetime yönlendirmiş.
   </p>
   <p>
    <strong>
     Sınıfta ayrımcılığa maruz kalıyorum, ne yapayım?:
    </strong>
    Avrupa’da yaşayan okul çağındaki bir vatandaş, sınıfta ayrımcılığa maruz kaldığını, bunun önüne geçebilmek için ne yapabileceğini sormuş. Vatandaş temsilcisi bu genç vatandaşın ilgili Türk başkonsolosluğuna gitmesini önermiş.
   </p>
   <p>
    <strong>
     Oğlum olacak, askerlik mevzuatını anlatır mısınız?:
    </strong>
    Bir anne oğlu için askerlik mevzuatıyla ilgili ayrıntılı bilgi talep ediyor. Vatandaş temsilcisi kendisine genel bilgileri veriyor. Daha detaylı bilgi aktarabilmek için şahsa oğlunun yaşını soruyor. Aldığı yanıt bir hayli ilginç: “Hamileyim, oğlum henüz doğmadı. Şimdiden bilgi sahibi olmak istedim.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32033-kayinvalidem-gelecekmis-lutfen-vize-verilmesin.html), [web.archive.org (arşiv bağlantısı)](http://web.archive.org/web/20120416013510/http://www.aksiyon.com.tr:80/aksiyon/haber-32033-kayinvalidem-gelecekmis-lutfen-vize-verilmesin.html)
