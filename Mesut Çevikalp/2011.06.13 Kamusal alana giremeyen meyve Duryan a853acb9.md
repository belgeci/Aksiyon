# Kamusal alana giremeyen meyve: Duryan

*Phnom Penh 2011.06.13*

<font class="agenda2NewsSpot">
 Yeme cesaretini gösterenler için sıra dışı bir Uzakdoğu meyvesi duryan… Kötü kokusu, dikenli kabuğuyla pek meyveye benzemese de kendine has bir lezzeti var. Uzakdoğuluların gözünde o, ‘meyvelerin kralı, kralların meyvesi’. Duryan, kokusuna katlananlara zindelik veriyor.
 <span>
 </span>
</font>
<font class="newsDetail">
 <p>
  <p class="MsoNormal">
   Yemeğin ardından getirilen tropikal meyve tabağını görünce sohbeti bölerek soruyor kıdemli Büyükelçi: “Nedir bu ‘duryan’ sevgisi Allah aşkına?” Masadaki Rektör, “Buraların olmazsa olmazıdır.” dedikten sonra ekliyor: “Uzakdoğu’daki zıtlıkların uyumunu yansıtıyor bu meyve. İtici görüntüsü, kötü kokusuna rağmen o bir cevher aslında.” Duryan sohbetiyle hareketlenen Türk iş adamı söze katılıyor: “10 yıl önce, ortak iş yaptığım bir Singapurlu iş adamı zorla yedirdi bana. O ilk deneme bütün önyargılarımı kırdı. Şimdi bağımlıyım âdeta. Vakumlu poşetlere konulduğunu duydum. Bulabilirsem İstanbul’a da götüreceğim.” Uzakdoğu görevine ilk kez atanan Büyükelçi kokusuna alışmasının zaman alacağını söyleyince 11 yıldır bölgede yaşayan Rektör son noktayı koyuyor: “Uzakdoğu’da etkili olmak istiyorsanız duryana alışmalısınız.” Duryansız duryan (durian) sohbeti bitmek üzereyken, durumdan vazife çıkaran Yakup öğretmenin davetiyle heyecanlanıyoruz: “Sizi duryan ziyafetine bekliyoruz.” Büyükelçiyle vedalaşıp gecenin karanlığında Phnom Penh’in kenar mahallerine doğru yol alıyoruz. İstikamet Adıyamanlı Yakup hocanın evi. ‘Kıdemli duryancı’lar ilk kez tadacaklara ritüelleri anlatmaya başlıyor: “Ne kadar tazeyse o kadar lezzetli olur. Kokusuna alışamıyorsan gerekirse burnunu kapatıp yiyeceksin. Aşırı enerji verdiği için tadında bırakacaksın. Bir kez tadanlar duryandan bir daha vazgeçemez. Bunu göz önüne alıp ya tadacaksın ya da tatmayacaksın!’ Bir de mühim uyarı geliyor: ‘Duryan açık havada yenmeli. Zira uçak, otobüs gibi toplu taşıma araçlarına; otel, alışveriş merkezi gibi kamuya açık alanlara sokulması yasak. Cezası var.’
  </p>
  <p class="MsoNormal">
   Tayvan’dan Vietnam’a kadar çoğu Uzakdoğu ülkelerinde yetişse de en iyisinin Tayland ve Malezya’da bulunduğu ifade ediliyor. İri cüssesi ve sert dikenli kabuğu ile meyveye benzemese de Uzakdoğu’nun genelinde ‘kralların meyvesi- meyvelerin kralı’ olarak adlandırılıyor. Ormanda, 30–40 metrelik ağaçlarda yetişiyor. 5–10 yaş arasında meyve vermeye başlayan ağaçlardaki her bir meyvenin ağırlığı 3–4 kilogramı buluyor. Dış görünüşü itibariyle dikenli kavunu andırıyor. Diğer meyvelerden farklı olarak sadece akşamları toplanıyor. Toplama işlemi de oldukça ilginç. Olgunlaşan meyvenin kendini ağaçtan bırakması bekleniyor. Ve bu da sadece akşamları oluyor. Ağaçların altına çekilen filelerde toplanan duryanlar günü gününe satışa sunuluyor. Genelde seyyar arabalarda satılan duryan, kalitesi ve büyüklüğüne göre fiyatlandırılıyor. Mevsimine göre, kilosu 5–10 dolar arasında satışa çıkarılıyor. 100–200 dolara satıldığı da oluyor. Verimin az olduğu dönemlerde karaborsaya düşen meyvenin fiyatı 400–500 dolara da çıkıyor.
  </p>
  <p class="MsoNormal">
   Genelde ‘durian’ denilse de adı ülkeden ülkeye değişiyor. Endonezya’da ‘duren’, Tayland’da ‘thurian’ diyorlar. Adı değişse de Uzakdoğulular duryanı ‘meyvelerin kralı’ olarak niteliyor. Singapur’un simgesi olarak görülen opera binasının duryan biçiminde inşa edilmesi bölgede ona verilen değeri yansıtıyor aslında.
  </p>
  <p class="MsoNormal">
   Olayın abartıldığını düşünmeye başladığımız sırada Yakup hocanın evine ulaşıyoruz. İkinci kattaki daireye çıkarken uyarıların ne denli yerinde olduğunu da anlıyoruz. Apartmanı saran çürük soğanı andıran ve gaz kaçağı hissi veren kokunun öğretmenin evinde bizi bekleyen duryandan geldiğine inanmakta zorluk çekiyoruz. Eve girdiğimizde koku dayanılmaz oluyor. Yakup hoca tedirginliğimizi fark edip ön alıyor: “Cesaretiniz kırılırsa deneyemezsiniz.” Çocuklarını işaret ederek teşvikini sürdürüyor: “Önceleri eşim eve sokmuyordu. Baktım olmayacak, çocuklarımı da alıştırdım duryana. Artık hep birlikte yiyoruz.”
  </p>
  <p class="MsoNormal">
   Kokuya alışmak için gereken süreyi, akşam yemeğinin ağzımızdaki aromasını gidermek için sunulan çayla geçiriyoruz. Beklenen an geliyor ve buzdolabında soğumaya bırakılan duryanlar servis ediliyor. Soğuk yenilmesi lezzetini artırdığı için, yemeye hazır dilimler hâlinde bir müddet buzdolabında bekletiliyor duryan. Yakup Bey, dikenli meyveyi açmanın hiç de kolay olmadığını söylüyor; sert kabuğunu bıçak kesmiyor, satır kullanmak gerekiyor. O akşam ilk kez deneyenlerin çoğunluğu duryanı beğeniyor. Ağır kokusu, farklı görüntüsünden dolayı hiç yaklaşmayanlar da oluyor aramızda. Duryanı tadanlara ‘gerçek Uzakdoğulu’ gözüyle bakılıyor artık. Apartmanda sükûneti sağlamak için komşulara da ikram ediliyor hâliyle!
  </p>
  <p class="MsoNormal">
   Duryanın içinden çıkan dilimler büyüklüğüne göre değişiyor. Ortalama 5–6 dilim çıkıyor. Portakal diliminin 4–5 kat büyüklüğündeki bu parçalar yumuşak muzu andırıyor. Meyvenin olgunlaşıp olgunlaşmadığı dilimlerinin sertliğinden de anlaşılıyor. Sert olanlar çiğ, yumuşak olanlar içi geçmiş sayılıyor. Dilimleri etli ve sulu. Krema kıvamında ama doyurucu. Ne tatlı ne de ekşi, farklı bir aromaya sahip. Dilimlerin içindeki sert tohumları yenmiyor.
  </p>
  <p class="MsoNormal">
   Tüketildiğinde zindelik veren, uyarıcı etkili duryan oldukça yağlı bir meyve. Fazlaca yenilmesi durumunda kilo aldırıyor. 100 gramlık bir dilimi yaklaşık 160–170 kalori içeriyor. Duryanın kokusu da oldukça kalıcı. Çürük soğanı andıran bu koku iki gün etkisini koruyor. Genelde elle yendiği için elleriniz, tabii ki teriniz de iki gün boyunca duryan kokuyor.
  </p>
  <p class="MsoNormal">
   Genelde çiğ yenilse de birçok şekilde tüketiliyor. Hoşafı da yapılıyor, dondurması da. Toprak kaplarda mayalanıp tüketildiği de oluyor. Son dönemde konservesi de yapılıyor. Kabuk kısmı ise ipeğin beyazlatılmasında kullanılıyor.
  </p>
  <p class="MsoNormal">
   Duryan ziyafetinin ardından, ritüelin bir gereği olarak duryan hikâyeleri anlatılmaya başlanıyor. Hepsi gerçek ve her biri diğerinden ilginç bu hikâyeler kahkahalara vesile oluyor. İşte onlardan biri: Bir Türk iş adamı Uzakdoğu’dan duryanla döner evine. İş adamının eşi hemen o gece kokusuna dayanamadığı bu meyveyi kapının dışına bıraktırır. Çok geçmeden apartman sakinleri ‘gaz kaçağı var’ diye yetkililere ihbarda bulunur. Apartmana gelen uzmanlar cihazlarıyla kaçağı tespit edemez. İkinci bir cihaz getirilir. O da çözemeyince binayı boşatma kararı alınır. Uzakdoğu’dan gelen iş adamının durumu fark edip çöpteki duryanı göstermesiyle mesele çözülür.
  </p>
  <p class="MsoNormal">
   Diğer hikâye şöyle: Bangkok-İstanbul seferine hazırlanan uçağı ansızın saran ‘gaz kokusu’ heyecanlı saatlerin yaşanmasına neden olur. Kabin dolaplarında yapılan aramada bulunan kavanoz içindeki duryanı sahiplenen çıkmaz hâliyle…
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-29665-kamusal-alana-giremeyen-meyve-duryan.html), [web.archive.org (arşiv bağlantısı)](http://web.archive.org/web/20110811102505/http://aksiyon.com.tr:80/aksiyon/haber-29665-kamusal-alana-giremeyen-meyve-duryan.html)
