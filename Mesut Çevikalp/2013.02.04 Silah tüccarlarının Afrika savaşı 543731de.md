# Silah tüccarlarının Afrika savaşı

*Mesut Çevikalp 2013.02.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Küresel silah tüccarları rotayı Afrika’ya çevirdi… Arap Baharı kıvılcımıyla sıcak çatışmaların patlak verdiği kıtadaki silah alımları yüzde 273 oranında arttı.
  </font>
 </div>
 <div id="newsText">
  <font class="detail-text">
   <p>
    ‘Bu ülkede su, ekmek, ilaç bulamazsınız ama envai çeşit silahı dakikasında, hem de yok pahasına alabilirsiniz.” Son 2 yılını Somali’de geçiren bir yardım görevlisine ait bu acı sözler. Başkent Mogadişu’da ilerlerken ilkokul çağındaki çocukların boyunu aşan silahlarla gezdiğine şahit oluyoruz. Çok geçmeden neredeyse yarı çıplak Somalililerin Kalaşnikofları bir aksesuar gibi taşımasına da alışıyoruz. Günün ilerleyen saatlerinde en ufak yol verme anlaşmazlığında bile silahla çözüm arandığını görüyoruz. Türk yardım görevlisi, her gün en az bir-iki kişinin sudan sebeplerle başlayan tartışmalarda can verdiğini söylüyor.
   </p>
   <p>
    Bir parça ekmeğe, bir damla suya muhtaç bu yoksul insanlar, nasıl silahlanabiliyordu? Silahı buldu diyelim, mermiyi hangi parayla tedarik ediyordu? Bölgede görev yapan Türk diplomattan alıyoruz cevabı: “Afrika’da silah sudan ucuz, hayat ondan da ucuz.” Somali’deki tablonun çoğu Afrika ülkesinde de geçerli olduğunu aktarıyor. Kıdemli diplomat, yer altı ve yer üstü kaynaklar açısından zengin Kara Kıta’da nüfuz elde etmeye çalışan haricî güçlerin Afrikalılara ekmek yerine silah, su yerine kurşun dağıttığını belirtiyor: “Afrika’daki istikrarsızlıktan beslenen güçler Somali gibi stratejik ülkelerin kendi ayakları üstünde durmasını istemiyor. Önce isyancıları silahlandırıyor. Olmadı, sokağı silaha boğuyor.”
   </p>
   <p>
    Stockholm Uluslararası Barış Enstitüsü (SIPRI) Nisan 2011’de yayımladığı küresel silahlanma raporunda, global askerî harcamaların önceki yıla göre 0,3 oranında artışla 1,7 trilyon dolara ulaştığını tespit etti. SIPRI, Arap Baharı ile birlikte sıcak çatışmaların yaşandığı Afrika ülkelerinde geçen 5 yılda silah alımlarının yüzde 273 oranında arttığını ortaya koydu. Aynı dönemde dünyanın geri kalan kısmındaki silah alımı artışı yüzde 24’te  kalmış.
   </p>
   <p>
    Bu noktada bazı can alıcı sorular öne çıkıyor; Afrikalıları yok pahasına kimler, neden silahlandırıyor? SIPRI raporu, dünya silah pazarının üçte ikisini elinde bulunduran üç ülkeye işaret ediyor. Pazarın yüzde 30’u ABD, yüzde 24’ü Rusya, yüzde 9’u da Almanya’nın elinde. Raporda 2010’da dünya çapında gerçekleşen 411 milyar dolarlık silah satışı pastasının iri dilimini ABD, Rusya ve Almanya’nın yanında, silah sanayiinde hızla yükselen Fransa, İngiltere ve Çin’in paylaştığı görülüyor. Dolayısıyla Afrika’da hükümetlerle isyancılara silah satanların başında bu 6 ülke geliyor. Ancak Afrika silah pazarına sessiz, bir o kadar da hızlı giren bir ülke daha var…
   </p>
   <p>
    Aralık 2012’de Afrika’daki silahlanmaya dair kapsamlı bir araştırma yayımlayan Londra’daki Çatışma Silahlanma Araştırmaları Merkezi (Conflict Armement Research) İran menşeli silahların son dönemde Kara Kıta’ya hızla yayıldığını gün yüzüne taşıdı. Silah uzmanlarının 6 yıl süren saha çalışmaları neticesinde yazılan rapor, Tahran’ın iç çatışmaların yaşandığı 10 Afrika ülkesini (Nijer, Nijerya, Sudan, Güney Sudan, Uganda, Kenya, Kongo Demokratik Cumhuriyeti, Fildişi Sahilleri, Burkina Faso ve Gine) ‘gizlice’ silahlandırdığını iddia ediyor. Çalışma Tahran’ın üçüncü ülkeler ve gizli bağlantılar üzerinden Afrika’da hem isyancılara hem hükümetlere silah sattığını balistik incelemeler, resmî yazışma ve gizli sevkiyatlar ışığında gösteriyor. Silah verdikleri arasında ‘düşman’ ilan ettiği Selefi ve El Kaide unsurları da var.
   </p>
   <p>
    Conflict Armement Research uzmanları, Nijer’deki Tuareg ve El Kaide unsurlarında, Fildişi Sahili’ndeki isyancılarda, Kongo Demokratik Cumhuriyeti’ndeki federal güçlerin elinde daha önce görülmeyen, üzerinde ülke simgesi bulunmayan yeni silah ve mühimmatla karşılaştı. Ekip laboratuar ortamında yaptığı eşleştirmelerde söz konusu silah ve mühimmatın İran’a ait olduğunu tespit etti. Özellikle BM’nin silah ambargosu uyguladığı Afrika hükümetleri ile bölgedeki isyancı gruplara silah gönderen İran’ın iz bırakmamak için silah ve mermilere marka, isim basmadığı anlaşıldı.
   </p>
   <p>
    Konvansiyonel silahları izleme konusunda uzman saha ekibi, markasız silah ve mermilerle ilk 2006 yılında Kenya, Uganda ve Sudan’daki iç çatışmalarda karşılaşıyor. 2006-2008 arasında Darfur ve Gine’de yaşanan şiddet olaylarında da aynı mermilere rastlanıyor. Uzmanlar sonraki 6 yıl boyunca gizli silah tedarikçisinin izini sürüyor. 4 farklı kıtadan elde edilen bilgiler onları Afrika pazarına gizlice giren İran’a ulaştırıyor. Laboratuar sonuçları ile istihbarat bilgileri cephanelerin İran kamu firmalarından çıktığına işaret ediyor.
   </p>
   <p>
    BM silah alım-satım ambargosu ve gözetimindeki Tahran yönetimi, sınır aşan sevkiyatlarını dikkat çekmemek için ‘inşa malzemesi’, ‘beyaz eşya’ üzerine düzenlenmiş belgelerle, üçüncü ülkeler üzerinden yürütmüş. Silahlar önce Gine, Kenya, Fildişi Sahili ve Sudan’a, oradan kıtanın ücra bölgelerine ulaştırılmış. BM’nin eski silah araştırmacısı James Bevan, İran’ın hem kâr etmek hem de Afrika’daki nüfuzunu artırmak için bu işe soyunduğunu düşünüyor.
   </p>
   <p>
    Uluslararası yardım kuruluşu Oxfam, silah kadar mühimmat satışının da kârlı olduğunu belirtiyor. Dünyada her yıl 12 milyar mermi üretildiğini, bunun 4 milyar doları aşan bir pazar oluşturduğunu ortaya koyuyor. Afrika’ya hafif silah ve mermi üzerinden giren İran söz konusu pastadan pay almaya çalışıyor. Onu bu pazarda farklı kılan unsur silah satışlarında belli bir kural gözetmemesi. Yeri geldiğinde hasmı Taliban gibi Selefi guruplara bile silah satmaktan geri durmuyor.
   </p>
   <p>
    Conflict Armement Research’ın raporunu doğrulayan bazı olaylar da oldu geçmişte. Bu yöndeki ilk vaka 7 yıl önce Kenya’da yaşandı. Ülkenin Kuzey sınır kapılarının birinde durdurulan araçta, imalat kodu bulunmayan yüzlerce hafif tüfek, tabanca ve mühimmatla karşılaşıldı. Yapılan  soruşturmada kargonun İran’dan çıktığı bilgisine ulaşıldı. 2008’de benzer durum Nijerya’da yaşandı. Başkent Lagos’a ‘inşaat malzemesi’ belgeleriyle sokulan 240 tonluk kargodan çok sayıda İran menşeli roket, havan topu, tüfek ve mühimmat çıktı. 13 konteyner İran’dan yüklenmişti. Dönemin İran Dışişleri Bakanı Manuçehr Muttaki, nakliyatın Gambiya’ya konvansiyonel ve savunma silahları satan özel bir şirket tarafından yapıldığını, silahların ‘yanlışlıkla’ Nijerya’ya  gittiğini söyledi. Nijerya, olayı BM’ye rapor ederek İran’ın silah ambargolarını ihlal ettiğini duyurdu.
   </p>
   <p>
    İran silahları en son 2011’de Kuzey Afrika ülkesi Libya’da ortaya çıktı. Yürütülen gizli araştırmada Kaddafi’nin depolarında İran malı silah ve mühimmat tespit edildi. Arap Baharı’na karşı duran Tahran, isyancılarla savaşan Kaddafi’ye silah yardımında bulunmuştu. Dinî lider Ali Hamaney, Mayıs 2011’de Devrim Muhafızları’na Batı’ya karşı Kaddafi’ye füze, RPG ve tüfek verilmesini emretti. Silah transferini gizli Kudüs Gücü Cezayir ve Sudan üzerinden gerçekleştirdi.
   </p>
   <p>
    İran uzmanı Arif Keskin, İran rejiminin ‘düşman’ gördüğü Batılı güçlerin karşıt unsurlarını desteklemeyi dış politika ilkesi olarak işlettiğini vurguluyor. Tahran’ın çıkarına gördüğü için Batı karşıtı grupları dünyanın neresinde olursa olsun desteklediğini aktarıyor: “İran, Batılılara yeni sorunlar çıkarmaya çalışıyor. Böylece üzerindeki baskıdan sıyrılmayı, kendine hareket alanı oluşturmayı hedefliyor. Afrika’da silah dağıtmasının, oradaki unsurları askerî olarak örgütlemesinin temelinde de bu strateji yatıyor. Afrika’daki istikrarsızlığı derinleştirip ABD’nin kendine yönelik olası askerî müdahalesini öteliyor.”
   </p>
   <p>
    Gazi Üniversitesi Öğretim Üyesi Doç. Dr. Mehmet Şahin, İran rejiminin çatışma bölgelerinde var olmayı ve silahlı güçleri desteklemeyi bir güvenlik meselesi olarak gördüğünü söylüyor: “İdeolojik bir devlet olan İran çatışmalardan besleniyor. Yakın ve uzak bölgelerindeki çatışmaları destekleyerek rejimini ayakta tutmaya çalışıyor. 1979’dan beri bunu defalarca ispatladı. İran açısından yeniden rekabet alanına dönen Afrika’da olmak rejiminin güvenliği ve düşmanlarıyla mücadelesi için zorunluluk.”
   </p>
   <p>
    <img alt="" height="198" src="http://web.archive.org/web/20130218115630im_/http://medya.aksiyon.com.tr/aksiyon/2013/02/04/mesut-afrika-silah-3.jpg"/>
   </p>
   <h3>
    <span>
     BM: Esed’i İran silahlandırdı
    </span>
   </h3>
   <p>
    Birleşmiş Milletler (BM) 2011’den bu yana halkına kurşun sıkan Suriye rejiminin İran tarafından silahlandırıldığını kayıtlara geçirdi. BM İran yaptırımları raporu, bir yıl içinde İran’ın ikisi Suriye’ye olmak üzere üç büyük silah sevkiyatını tespit etti. Güvenlik Konseyi’ne sunulan raporda, İran’ın şubatta Türkiye üzerinden Suriye’ye iki tır ile silah sevkiyatı yapmayı denediği, sınırda el konan araçlarda, uzun menzilli tüfekler, patlayıcı madde ve havan mermileri bulunduğu aktarıldı.
   </p>
   <h3>
    <span>
     İsrail nükleer silah satmaya çalıştı*
    </span>
   </h3>
   <p>
    Rusya, Fransa, İngiltere, Hollanda gibi büyük silah üreticileri endüstrilerini geliştirmek için Afrika pazarından faydalandı. Son yıllarda yaşanan siyasi değişimler Çin silahlarının Afrika pazarına girmesine imkân verdi. Afrika’ya silah satan dikkat çekici bir diğer ülke İsrail. Tel Aviv hükümetleri Afrika ülkelerine silah satışını salt ekonomik faaliyet olarak değerlendirmiyor, bunu taktik-stratejik, siyasal kazanımlara dayandırıyor. İsrail bu hissiyatla Apartheid dönemi Güney Afrika’sıyla sıkı askerî-savunma sanayi işbirliği kurmuştu. Hatta bu ülkeye çok değerli nükleer başlıklı 8 Jericho füzelerini satmayı kabul etmişti. Dönemin Deniz Kuvvetleri Komutanı, daha sonraki yıllarda, hükümetinin maddi sıkıntıdan dolayı füze alımını gerçekleştiremediğini itiraf etti.
    <strong>
     <em>
      (*) Silah uzmanı, ‘21. Yüzyılda Savaş Stratejileri’nin yazarı Aydın Çetiner.
     </em>
    </strong>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3B1FFBDC087779814BD512A566148667?newsId=34749), [web.archive.org (arşiv bağlantısı)](http://web.archive.org/web/20130218115630/http://www.aksiyon.com.tr:80/aksiyon/newsDetail_getNewsById.action;jsessionid=3B1FFBDC087779814BD512A566148667?newsId=34749)
