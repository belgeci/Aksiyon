# Şalit, Netanyahu hükümetini kurtardı!

*Mesut Çevikalp 2011.10.25*

<font class="agenda2NewsSpot">
 Esir askeri Gilad Şalit’i kurtarmak için Hamas ile masaya oturan Tel Aviv, hem iç hem de dış baskılardan sıyrıldı. Takas sayesinde Filistin lideri Abbas’ı zayıflattı, eski müttefiki Mısır’la da barıştı. Netanyahu, Şalit ile çok kuş vurdu!
</font>
<font class="newsDetail">
 <p>
 </p>
 <p>
 </p>
 <p class="MsoNormal">
  ‘Ailemi çok özledim. Eve gideceğim için çok heyecanlıyım. Artık özgürüm… Umarım bu anlaşma Filistinliler ve İsrailliler arasında barışa yol açar. İsrail hapishanelerinde tutulan diğer Filistinliler de bırakılırsa ve geri döndüklerinde İsrail’e karşı savaşmazlarsa çok mutlu olurum…”
 </p>
 <p>
 </p>
 <p class="MsoNormal">
  5 yıllık esaretin ardından 18 Ekim’de özgürlüğüne kavuşan İsrail askeri Gilad Şalit’e ait bu sözler. İsrail ile Hamas arasında varılan esir takası anlaşması gereği Mısır’a teslim edilmesinin hemen ardından Mısır Devlet Televizyonu’na verdi bu mesajı.
 </p>
 <p>
 </p>
 <p class="MsoNormal">
  İsrail’deki 1027 Filistinli mahkûmun salıverilmesi karşılığında özgürlüğüne kavuşan tankçı uzman çavuş Gilad Şalit, 25 Haziran 2006’da Hamas’ın askerî kanadı İzzeddin Kassam Tugayı ile 4 farklı grubun ortaklaşa düzenlediği bir operasyonla kaçırılmıştı. Kazı aşaması aylarca süren bir tünel yoluyla Gazze sınırındaki İsrail askerî noktasına saldıran Filistinli eylemciler, nöbet tutan iki İsrail askerini öldürmüş, 19 yaşındaki Şalit’i de yaralayarak kaçırmıştı. Geçen 5 yılda Şalit’i Gazze’de saklamayı başaran Kassam Tugayı, ona karşılık 1992’den beri İsrail hapishanelerinde yatan, müebbet hapis cezası bulunan liderleri Zekeria Velid Akl’ı da özgürlüğüne kavuşturdu. Gerçi Velid, Filistin’e dönemeyenler arasında. İsrail, anlaşma kapsamında 42 tutuklunun sürgüne gönderilmesini şart koştu. Bu bağlamda Velid ile birlikte 11 Filistinli Türkiye’ye geldi. Geri kalan 31 kişiden 16’sı Suriye’ye, 15’i de Katar’a gönderildi. İsrail’in bu tavrının ardında Hamas’ın anlaşma ile elde ettiği başarıyı gölgeleme isteği yatıyor elbette.
 </p>
 <p>
 </p>
 <p class="MsoNormal">
  42 sürgünün Türkiye, Katar ve Suriye’ye gönderilmesinin özel bir anlamı da var. Hamas, Şam ile tarihî bağlarını ve nüfuzunu korumak istediği için sürgünlerin bir kısmının bu ülkeye gönderilmesini istedi. Kalanlar Türkiye ile Katar arasında bölüştürülerek ‘Masada siz de varsınız’ mesajı verildi. Anlaşmada Fransa ile Almanya’nın müdahil olduğu da biliniyor. Aynı zamanda Fransız vatandaşı olan Gilad’ın kurtarılması için Paris geçmişte de farklı girişimlerde bulunmuştu.
 </p>
 <p>
 </p>
 <p class="MsoNormal">
  Bir diplomatik kaynak, Ankara’nın esir değişiminde İsrail ile yaşadığı soruna bakmaksızın rol aldığını, meseleye insani açıdan yaklaşıldığını söylüyor. Türkiye’nin 2006’dan beri Gilad için devrede olduğunu hatırlatan kaynak, Türkiye’ye getirilen Filistinliler ile ilgili yazılı ve sözlü anlaşmalara uyulacağını vurguluyor. İsrail Cumhurbaşkanı Şimon Peres’in takas vesilesiyle Türkiye’ye teşekkür etmesi de Tel Aviv’in Türkiye ile diyalog kurma isteği olarak algılandı Ankara’da.
 </p>
 <p>
 </p>
 <p class="MsoNormal">
  Ancak takas anlaşması, tarihe Mısır ismiyle yazılacak. Çünkü süreci Kahire tamama erdirdi. Hatta takasın en kârlısı oldu. Mısır, İsrail’in tutumu sayesinde Ortadoğu’daki liderlik yarışına geri döndü. Halk isyanı ile devrilen Hüsnü Mübarek sonrasında Mısır’ın İsrail ve Filistin ilişkileri flulaşmıştı. İç sorunlarına odaklanan yeni Mısır iktidarı, kendini Filistin sorunu ile bölgeyi etkisi altına alan Arap Baharı’nın açtığı yeni alanlara kapamıştı. İçte işler bir nebze de olsun rayına oturunca, denkleme geri dönmek için takas anlaşmasını kullandı. Bu vesileyle İsrail ve Filistin’in yanında bölge liderliğine oynayan ülkelere ‘ben de varım’ mesajı verdi. Yeni Kahire iktidarının ileriki dönemde hem Hamas hem de İsrail ile ilişkilerini koruyup geçmişte Türkiye ile özdeşleşen ‘her iki tarafla da konuşabilen arabulucu’ rolüne soyunması muhtemel.
 </p>
 <p>
 </p>
 <p class="MsoNormal">
  Peki, İsrail neden şimdi ‘evet’ dedi? Geçen 5 yıldan farklı olarak bugün ne değişti de İsrail Başbakanı Netanyahu koalisyondaki aşırı sağ partileri karşısına almayı göze alarak Hamas’ı muhatap alıp anlaşma yaptı? Hâlbuki Hamas, 2006’dan beri 1400 Filistinlinin serbest bırakılması karşılığında Şalit’i salıvereceğini söylüyordu. İsrail hükümetleri ilk önce buna yanaşmadı, Şalit’i kurtarma ve kaçıranlara ders verme amacıyla Gazze’ye operasyonlar düzenledi. Bu saldırılarda yaklaşık 1600 Filistinliyi katletti. Ne zamanki anlaşma şartları İsrail’in lehine döndü, o zaman masaya oturdu. Tavır değişikliğinde İsrail hükümetinin karşı karşıya kaldığı bazı iç ve dış baskılar da büyük rol oynadı.
 </p>
 <p>
 </p>
 <p class="MsoNormal">
  İç unsurların başında, birkaç aydır güçlenerek artan hükümet karşıtı protestolar geliyor. Hayat pahalılığını ve uygulanan ekonomi politikalarını eleştiren geniş kitleler, koalisyon hükümetine zarar vermeye başlamıştı. Şalit’in kurtarılması için hükümete karşı oluşan baskı da artmıştı. Netanyahu, Şalit’i geri getirerek hükümet karşıtı tansiyonu düşürmeyi hedefledi.
 </p>
 <p>
 </p>
 <p class="MsoNormal">
  Dışa bakan yönüyle de Tel Aviv, takas anlaşmasıyla üzerindeki ABD baskısını hafifletmek istedi. Washington, barış masasından kaçan, ABD’ye rağmen işgal topraklarına yeni yerleşim alanları oluşturan Netanyahu hükümetine karşı tavrını sertleştiriyordu. Dahası, Hamas ile anlaşarak hem BM’de Filistin’i tanıma yönünde oluşan tavrı hem de Filistin lideri Mahmud Abbas ile El Fetih yönetimini zayıflattı. İsrail dönem dönem Hamas’a ya da El Fetih’e yarayacak adımlar atarak Filistin iradesinin bir el altında toplanmasını önlüyor. İsrail’in 1980’lerin sonunda Hamas’ın kurulmasında dolaylı rol oynaması, bu politikanın gereğiydi. İsrail, Hamas üzerinden Filistin Kurtuluş Örgütü lideri Yasser Arafat’ın milliyetçi-laik gücünü dengeledi.
 </p>
 <p>
 </p>
 <p class="MsoNormal">
  İsrail, takas üzerinden ayrıca yeni Mısır iktidarı ile diyalog imkânı oluşturdu. İki ülkenin stratejik ilişkileri, halk isyanıyla devrilen Hüsnü Mübarek’ten sonra bozulma sürecine girmişti. İsrail, takas görüşmelerine Kahire’yi de dâhil ederek iki ülke ilişkilerini yoluna koyma fırsatı oluşturdu. Katar ve Türkiye’ye de pozitif sinyal gönderdi. Böylece uluslararası platformdaki yerleşimci sorunu, bağımsız Filistin ve barış görüşmelerine dönüş gündemlerini bir nebze olsun erteledi. Bu açıdan bakıldığında İsrail bir geri adım atmış gibi gözükse de bu geri adımına karşılık pozisyonunu 2-3 adım öteye taşıdığı anlaşılıyor. Bir bakıma Mavi Marmara katliamından bu yana içte ve dışta güç kaybeden Netanyahu hükümetini ipten Şalit kurtardı!
 </p>
 <p>
 </p>
 <p class="MsoNormal">
  Peki, Hamas ne kazandı? Ortadoğu Stratejik Araştırmalar Merkezi (ORSAM) Ortadoğu Danışmanı Doç. Dr. Veysel Ayhan, Hamas’ın önemli kazanımlar elde ettiğini düşünüyor: “Hamas, takas anlaşması vesilesiyle siyasi, psikolojik ve diplomatik açıdan bir zafer elde etti. İsrail bugüne kadar ‘terörist’ olarak tanımladığı örgütle taviz veren bir anlaşma yaparak legal anlamda tanıdı. Anlaşmanın sorunsuz ilerlemesi Hamas ve diğer Filistinli gruplara moral sağladı. 1027 esiri özgürlüğüne kavuşturan Hamas’ın Arap dünyasındaki imajı güçlendi. Hamas’a kabul edilebilir bir örgüt olma yolu açıldı. Hamas doğru adım atarsa anlaşma onu askerî ve siyasi açıdan güçlendirecek.”
 </p>
 <p>
 </p>
 <p class="MsoNormal">
  Gelinen noktada, anlaşmanın İsrail-Filistin sorununu nasıl etkileyeceği merak ediliyor. İsrailliler barış masasından kaçmak için kullandıkları bahanelerden birini yitirdi. İlaveten Batı başkentlerinde yeni bir barış umudu da oluştu. Ancak İsrail’in barışta gözü hâlâ yok. Şalit takasının sürdüğü günlerde bile yeni yerleşimlere onay vermesi, Tel Aviv’deki durumun pek değişmeyeceğini de ortaya koyuyor. Ayrıca çatışmalarda yakınlarını kaybeden İsraillileri daha da karşılarına almamak için hükümet bir süre barış görüşmelerine mesafeli duracak.
 </p>
 <p>
 </p>
 <p class="MsoNormal">
  Uluslararası Stratejik Araştırmalar Kurumu (USAK) Ortadoğu uzmanı Bahadır Dinçer, anlaşmanın İsrail-Filistin barışına katkı sağlamayacağını düşünüyor: “Takas anlaşması Filistin barışına katkı sağlamayacak. Netanyahu’ya geçici bir prestij sağlayabilir ama kalıcı etkisi olmayacak. Hâlihazırda İsrail’in elinde 8 bin 550 Filistinli mahkûm var. Önümüzdeki günlerde İsrail yeni gözaltılara da girişebilir. İsrail-Hamas ya da İsrail-Hizbullah arasında her an yeni çatışma çıkma ihtimali yüksek. Hamas bilinçli olarak çatışmayabilir ancak içlerinde kontrol edilemeyen gruplar var. İsrail kışkırtmasıyla istenmeyen olaylar yaşanabilir. O zaman İsrail, salıverme sözü verdiği 550 tutukluyu bırakmaz, barış görüşmelerinden sıyrılır. Kolayca Hamas’ı ve Filistin’i Batı’ya olumsuz yansıtır. Onlar bu oyunu defalarca oynadı.”
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2179D14F827C76A1955C468CDDB922DB?newsId=30812), [web.archive.org (arşiv bağlantısı)](http://web.archive.org/web/20111029102847/http://www.aksiyon.com.tr:80/aksiyon/newsDetail_getNewsById.action;jsessionid=2179D14F827C76A1955C468CDDB922DB?newsId=30812)
