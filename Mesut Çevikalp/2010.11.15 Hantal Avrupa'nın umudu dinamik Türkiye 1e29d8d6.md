# Hantal Avrupa’nın umudu dinamik Türkiye

*Mesut Çevikalp 2010.11.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   10 yıl öncesine kadar ‘kırılgan demokrasisinden’ dolayı Avrupa Konseyi’nin sürekli ‘izlediği’ Türkiye, bugün köklü örgütün hem yasama hem de yürütme erkinin başında.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Yıl 1980, yer Fransa’nın Strasbourg şehrindeki Avrupa Konseyi Parlamenter Meclisi (AKPM). Avrupalı parlamenterler sabah haberlerine yansıyan Türkiye’deki darbenin hangi noktaya ulaşacağını tartışıyor. AKPM’de Türkiye’yi temsil eden CHP Kocaeli Milletvekili Turan Güneş, Avrupalı dostlarına yaşlı gözlerle sesleniyor: “Türk ordusu Türkiye Büyük Millet Meclisi’ni kapatmıştır. Sizden ricam AKPM’de temsil hakkı düşen Türk milletvekili heyetinin çalışmalarına devam etmesini sağlayın. Bırakın buradaki mecliste çalışsın Türk vekiller.” Avrupa Konseyi Danışma Meclisi üyeliği, Siyasi İşler Komisyonu başkanlığı vazifelerini yürüten Güneş’in teklifi olumlu bulunur, Meclis’i kapanan vekiller AKPM’de çalışmalarını yürütür.
    </p>
    <p class="MsoNormal">
     Çoğumuzun bilmediği bu anekdotu bizzat Dışişleri Bakanı Ahmet Davutoğlu nakletti. Hem de olayın yaşandığı mekânda; Strasbourg’daki Avrupa Konseyi’nde. 18 yıl aradan sonra Avrupa Konseyi Bakanlar Komitesi Dönem Başkanlığını Makedonyalı meslektaşı Antonio Miloshoski’den devralan Davutoğlu, devir teslim töreninin ardından düzenlediği basın toplantısında anlattı bu hikâyeyi. Gayesi Türkiye’nin 20 yılda katettiği mesafeyi göstermekti. 1980’de Meclis’i darbeyle kapanan Türkiye, gelinen noktada Avrupa kıtasının en köklü örgütünün hem yasama hem de yürütme ve denetim erkinin başında. AKPM’de bu yılbaşında yapılan Meclis Başkanlığı seçimini tek oy farkıyla da olsa AK Parti Antalya Milletvekili Mevlüt Çavuşoğlu kazanmıştı. 2003’ten bu yana AKPM üyesi, 2007’den bu yana da AKPM Türk heyetine başkanlık eden Çavuşoğlu, 2012’ye kadar bu görevde bulunacak.
    </p>
    <p class="MsoNormal">
     2. Dünya Savaşı’nın ardından Avrupa’ya barış ve istikrar kazandırması için 1949’da Londra Anlaşması’yla kurulan Avrupa Konseyi’nin önceliği, 47 üye devletin insan hakları uygulamalarını ve demokrasilerini geliştirmek. Konsey çatısı altında bulunan Avrupa İnsan Hakları Mahkemesi, üye ülkelerde insan hakları ihlaline uğrayan kişilerin haklarını aradıkları bir kurum olarak çalışıyor. Bakanlar Komitesi de Konsey’in bir iç işletim organı. 9 Ağustos 1949’da 12. üye olarak Konsey’e dâhil olan Türkiye, kurulduğu günden beri kurumun tüm organlarında aktif olarak çalışıyor.
    </p>
    <p class="MsoNormal">
     Türkiye, altı ay sürecek Avrupa Konseyi Bakanlar Komitesi Dönem Başkanlığı süresince Avrupa Konseyi ve Avrupa İnsan Hakları Mahkemesi’nde (AİHM) düşünülen reformlara hız verecek. Avrupa Birliği’nin (AB) Avrupa İnsan Hakları Sözleşmesi’ne taraf olması için çalışıp Konsey’in yabancı düşmanlığı, işkence ve ırkçılıkla mücadele eden komitelerini güçlendirecek. Türkiye, dönem başkanlığında, Avrupa kıtasında çok kültürlülüğe katkı sağlamaya çabalayacak.
    </p>
    <p class="MsoNormal">
     Avrupa Konseyi’ne üye 47 dışişleri bakanından oluşan ‘Bakanlar Komitesi Başkanlığı’nın Ankara’ya geçmesini ‘tarihî bir olay’ olarak niteleyen Davutoğlu, dönem başkanlığı süresince uluslararası arenada en eski Avrupalı örgüt olan Avrupa Konseyi’nin siyasi rolünü güçlendirmeye, görünürlüğünü ve etkisini artırmaya çalışacaklarını vurguladı: “Türkiye, Konsey’in değişen siyasi ortama kendini adapte edebilen, yenilikçi, daha esnek ve görünür bir örgüt olması için her tür çabayı sarf edecek. Başkanlık döneminde Avrupa Konseyi ve Avrupa İnsan Hakları Mahkemesi’nin ihtiyaç duyduğu reformları hayata geçirmeye çalışacağız. İzleme mekanizmalarını, ırkçılık karşıtı komiteleri güçlendirip Avrupa Birliği’nin Avrupa İnsan Hakları Sözleşmesi’ne taraf olmasına çabalayacağız.”
    </p>
    <p class="MsoNormal">
     Davutoğlu adına başkanlığı yürütecek olan Türkiye’nin Avrupa Konseyi Nezdindeki Daimi Temsilcisi Büyükelçi Daryal Batıbay, Konsey’in Ankara’dan yüksek beklentiler içinde olduğunu vurguluyor. Batıbay, örgütün özellikle dış politikada aktif bir seyir izleyen Türkiye’nin pozitif elektriğinden yararlanmak istediğine değiniyor: “Türkiye 69 yıllık örgütün sacayağından biri. Rusya, AB ülkeleri ve Türkiye örgütün üç ayağı. Bunun yanında örgüte yeni bir vizyon kazandırma yolunda aktif çalışıyor. Mesela 9 kişilik Seçkin Şahsiyetler Grubu Türkiye’nin önerisiyle kuruldu. Bu grup yabancı düşmanlığı ve ırkçılığa karşı çalışmalar yürütecek.”
    </p>
    <p class="MsoNormal">
     Seçkin Şahsiyetler Grubu’nun fikir babası Bakan Davutoğlu. Grup, Ankara’nın dönem başkanlığı sırasında Avrupa’nın temel sorunlarına ilişkin bir rapor hazırlayacak. Grubun başkanlığını eski Almanya dışişleri bakanlarından Joschka Fischer’in yapıyor olması Türkiye açısından önem taşıyor. AB’nin eski yüksek komiseri Javier Solana’nın da yer aldığı grupta Türkiye’yi Prof. Dr. Ayşe Kadıoğlu temsil ediyor.
    </p>
    <p class="MsoNormal">
     Batıbay’ın anlattıklarına Konsey’de 4 gün süren çalışma ziyaretinde bizzat şahit oluyoruz. Avrupa Konseyi Parlamenter Meclisi Başkanlığı’nın ardından Avrupa Konseyi Bakanlar Komitesi’nin dönem başkanlığının da Türkiye’ye geçmesini memnuniyetle karşılıyor görüştüğümüz Avrupa Konseyi yetkilileri. Türkiye ile ilgili çok olumlu bir profil çiziyorlar. Özellikle aktif dış politikayı ve anayasa değişikliğini çok önemli görüyorlar. Geçmişte Türkiye’nin kırılgan demokrasisini, bugün ise küresel ölçekte üstlendiği barış ve demokrasi misyonunu izlediklerini anlatıyorlar.
    </p>
    <p class="MsoNormal">
     Avrupa Konseyi Genel Sekreteri Thorbjorn Jagland, Türkiye’nin Konsey’in kurulduğu 1949’dan bu yana Avrupalı değerleri korumak için büyük çaba içerisinde olduğunu vurguluyor: “Konsey’in reforma ihtiyacı var. Akif dış politikası bulunan Türkiye’nin dönem başkanlığını reformlar açısından fırsat olarak görüyoruz.”
    </p>
    <p class="MsoNormal">
     AKPM Başkanı Mevlüt Çavuşoğlu da, yeni dönem başkanı ile AKPM’nin önceliklerinin örtüştüğüne dikkat çekiyor. Kadim dostu Davutoğlu ile birlikte çalışarak Konsey’e önemli kazanımlar sağlayacaklarını düşünüyor: “Türkiye’nin dönem başkanlığında öne alacağı konular, AKPM’nin öncelikleri ile örtüşüyor. AKPM olarak, reform sürecinde de Türkiye’nin en yakın destekçisi olacağız. AKPM, Avrupa’da artan yabancı düşmanlığı ve ırkçılıktan endişe duyuyor. Ankara da bu konuda endişeli. Hâlihazırda birlikte yaşama ve çok kültürlülük üzerine önemli projeler hazırladığını biliyoruz. Bu konjonktürde, Türkiye’nin dönem başkanlığı her ne açıdan bakılırsa bakılsın önemli ve gerekli.” Çavuşoğlu, Türkiye’nin Konsey’de artan nüfuzunun demokrasi yolunda katettiği mesafeyle doğru orantılı olduğunu belirtiyor.
    </p>
    <p class="MsoNormal">
     Avrupa Konseyi Venedik Komisyonu Sekreteri Thomas Markert de, Türkiye’deki olumlu gidişatın farkında olduklarını vurguluyor. Anayasa değişikliğini yeterli görmese de çok önemli buluyor: “Pozitif bir gelişme. Hükümetin yeni anayasa için muhalefet partileriyle görüşüp bir konsensüs sağlaması gerektiğini düşünüyoruz. Bu anayasanın değiştirilemez diğer maddeleri de geneli etkilemeyecek şekilde yumuşatılabilir. Sonuçta muhalefet ve sivil toplum kuruluşlarıyla görüşülerek hazırlanan anayasa, ülkeye daha fazla demokrasi getirecek.”
    </p>
    <p class="MsoNormal">
     Türkiye’nin Avrupa İnsan Hakları Mahkemesi’ndeki (AİHM) bayan yargıcı Prof. Dr. Işıl Karakaş da anayasa değişikliğinin Türkiye’nin Konsey’deki saygınlığını artırdığını belirtiyor: “Mahkeme’ye gelen dava bakımından Türkiye ikinci sırada. Şu anda Türkiye’nin 18 bin 500 davası var AİHM’de. Bu bize yakışmıyor. Reform paketinde geçen Anayasa Mahkemesi’ne şahsi başvuru hakkı Almanya’da olduğu gibi işletilebilirse buraya gelen dava sayısı düşer. Ama üstüne basa basa söylüyorum, yasa değişikliği yetmez, yargıçların zihniyetlerinin değişmesine ihtiyaç var.”
    </p>
    <p class="MsoNormal">
     Türkiye’nin yeni dönemde destek vereceği komitelerin başında gelen Avrupa Konseyi İşkenceyi Önleme ve İnsanlık Dışı Cezayı Önleme Komitesi’nden (CPT) Evlin Aliyev de özellikle hapishane ve karakollar üzerine yürüttükleri saha araştırmalarında gözle görülür bir ilerleme kaydettiklerini vurguluyor. CPT heyeti 2009’da İmralı’daki şartları da yerinde incelemişti.
     <span>
     </span>
    </p>
    <p class="MsoNormal">
     Ankara dönem başkanlığına hızlı başladı bir bakıma. Başkanlığı devraldığı gün ‘Sanal Suçlar Sözleşmesi’ (bu sözleşme video paylaşım sitesi Youtube’yi kapatmayı güçleştirecek) ile ‘Hükümlülerin Nakli Sözleşmesi’ne imza atması, devir teslimden bir gün sonra AKPM’yi çalışma toplantıları için Antalya’da ağırlaması, AİHM ve Konsey’deki reformların masaya yatırılacağı üç önemli konferansın tarihini bugünden açıklaması ve daha önce imzalamadığı Avrupa Konseyi sözleşmelerini imzalamak ve onaylamak için gerekli çabayı göstereceğini duyurması Konsey’in beklentilerini boşa çıkarmıyor doğrusu.
    </p>
    <p class="MsoNormal">
     Dönem başkanlığı, Türkiye’nin insan hakları ve demokrasi kazanımlarını da artıracak. Ankara, başkanlığı Mayıs 2011’de Ukrayna’ya devredene kadar var gücüyle koşmaya hazır. Durdurabilene aşk olsun!
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=27918), [web.archive.org (arşiv bağlantısı)](http://web.archive.org/web/20120501164012/http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=27918)
