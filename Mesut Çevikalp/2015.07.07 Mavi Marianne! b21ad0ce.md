# Mavi Marianne!

*Mesut Çevikalp 2015.07.07*

<div class="pNewsDetailMainContent" itemprop="articleBody">
 <p>
  İsrail, Gazze’ye yardım malzemesi, ilaç ve tıbbi cihaz taşıyan ‘3. Özgürlük Filosu’na uluslararası sularda operasyon düzenledi. İsrail askerleri, cuma gecesi Yunanistan’ın Girit Adası’ndan demir alan filonun önünde seyreden Marianne adlı gemiyi zapt edip Aşdod Limanı’na çekti, aktivistleri gözaltına aldı. Filonun diğer iki gemisi ise Girit’e geri dönmek zorunda kaldı. Gazze ablukasını kırmak için mayıs ayında İsveç’ten hareket eden Marianne yolcuları arasında İsrailli insan hakları savunucusu Dror Feiler, İsrailli Arap milletvekili Basel Ghattas, Tunus eski Devlet Başkanı Moncef Marzouki gibi çok sayıda tanınmış aktivist bulunuyordu. Aktivistler sefere Gazze Şeridi’nde yaşanan insanlık dramına dikkat çekmek için çıkmıştı. İsrail Başbakanı Benjamin Netanyahu, başarılı bulduğu operasyondan ötürü donanmaya teşekkür etti. Gazze Şeridi’ne abluka uygulamadıklarını, her türlü yardım malzemesinin İsrail üzerinden ulaştırılabileceğini savundu. İsrail, 2010’da Gazze ablukasını kırmak için yola çıkan Mavi Marmara gemisine açık sulardan baskın düzenleyip 10 kişiyi hunharca katletmişti.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/mavi-marianne_551513), [web.archive.org (arşiv bağlantısı)](http://web.archive.org/web/20150729000808/http://www.aksiyon.com.tr/karakutu-dunya/mavi-marianne_551513)
