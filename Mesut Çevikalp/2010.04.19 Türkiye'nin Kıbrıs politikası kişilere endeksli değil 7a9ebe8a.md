# Türkiye’nin Kıbrıs politikası kişilere endeksli değil

*Mesut Çevikalp 2010.04.19*

<font class="agenda2NewsSpot">
 Kıbrıs Uzmanı Dr. Sibel Akgün’e göre KKTC, yeni cumhurbaşkanıyla da müzakereleri sürdürecek. Müzakerelerin Rumlar eliyle kesilmesi durumunda ise Türk tarafı alternatif planlarını devreye sokacak.
</font>
<font class="newsDetail">
 <p class="MsoNormal">
  Yoğun gündemden dolayı Türkiye’de pek hissedilmese de Kuzey Kıbrıs önemli bir yol ayrımında. 18 Nisan’daki cumhurbaşkanlığı seçimi sadece adanın değil, bölgenin kaderini değiştirecek potansiyelde. Türkiye’yi yakından ilgilendiren seçimleri, yeni cumhurbaşkanını bekleyen müzakerelerin seyrini ve adada yakın vadede kurulacak dengeleri Sakarya Üniversitesi Uluslararası İlişkiler Bölümü’nden Dr. Sibel Akgün ile konuştuk. Kıbrıs siyasi tarihi, Türkiye-Kıbrıs ilişkileri, Türk-Yunan ilişkileri ve Doğu Akdeniz Bölgesi üzerine pek çok makaleye imza atan Akgün, doktorasını Ankara Üniversitesi’nde ‘Kıbrıs’ üzerine verdi. Dr. Akgün, yeni cumhurbaşkanının da müzakereleri sürdüreceğini, müzakerelerin Rum kesimi tarafından kesilmesi durumunda ise Türk tarafının alternatif planlarını devreye sokacağını söylüyor.
  <span>
  </span>
 </p>
 <p class="MsoNormal">
  -Kuzey Kıbrıs, yeni bir yol ayrımında. 18 Nisan’da ülkeyi beş yıl yönetecek yeni cumhurbaşkanı seçilecek. Bu seçim neden bu kadar önemli?
 </p>
 <p class="MsoNormal">
  Bu seçim, Annan Planı referandumu sonrası Eylül 2008’de başlayan müzakere sürecinin geleceği açısından önemli gözüküyor. Ancak ben KKTC’de yapılan her seçimin önemli olduğunu düşünüyorum. KKTC Cumhurbaşkanı Mehmet Ali Talat 2005’teki cumhurbaşkanlığı seçimlerini ilk turda yüzde 55 oy alarak kazandı. Çünkü Kıbrıs Türk halkı, planı yüzde 65 gibi bir oranla kabul etmişti ve Rumların plana ‘hayır’ demesiyle üzerlerindeki izolasyon ve ambargonun hafifletileceğini düşünüyordu. Sayın Talat’ın kısa süre içinde masaya oturarak çözüm için gayret göstereceğini deklare etmesi seçilmesinde etkili oldu. Seçildiği günden itibaren de çözüm konusunda olumlu adımlar attı, müzakere masası için ısrarcı oldu. Talat’ın ikinci dönemine başlaması durumunda tabiatıyla müzakereler kaldığı yerden devam edecek.
 </p>
 <p class="MsoNormal">
  -Müzakereler kesildi gibi bir hissiyat oluştu…
 </p>
 <p class="MsoNormal">
  Müzakerelere seçimlerden dolayı mart sonu itibarıyla ara verildi, kesilmedi. Taraflar ortak bir açıklama yapmasalar da müzakereleri seçimlerin ardından devam ettireceklerini belirtti. Talat, 1 Nisan’da müzakerelerde gelinen noktayı kamuoyuyla paylaşırken ‘Yönetim ve Güç’, ‘AB’ ve ‘Ekonomi’ başlıklarında 31 metin hazırlandığını ve önemli ilerlemeler kaydedildiğini vurguladı. Müzakerelerde henüz ‘Garantiler ve Güvenlik’, ‘Toprak’, ‘Mülkiyet’ ve ‘Yerleşikler’ konularına geçilemedi. Talat ile Hristofyas tek uluslararası kimliğe sahip, iki kesimin eşit siyasi egemenliğine dayanan, iki oluşturucu devletin veya birimin kuracağı bir federasyon çatısı altında soruna çözüm aramada hemfikirler.
 </p>
 <p class="MsoNormal">
  -Müzakerelere karşı muhalefetiyle bilinen Başbakan Derviş Eroğlu’nun kazanması durumunda süreç nasıl ilerler?
 </p>
 <p class="MsoNormal">
  Ulusal Birlik Partisi (UBP) Genel Başkanı ve Başbakan Derviş Eroğlu KKTC’de 18 yıl başbakanlık yapmış, deneyimli bir siyasetçi. Aynı zamanda parti tabanına son derece hâkim. Sayın Eroğlu, daha önce de cumhurbaşkanlığına aday olduğu halde ilk kez kamuoyu yoklamalarında avantajlı gözüküyor. Zaten Nisan 2009’da yapılan genel seçimlerde partisinin tek başına iktidara gelmesi de kendisine bu yönde işaret oldu. Eroğlu, cumhurbaşkanı seçildiği takdirde Türkiye ile uyumlu çalışacağını, müzakere sürecinin devam edeceğini ve masada kalacağını belirtiyor. Ancak müzakere sürecinde Cumhurbaşkanı Talat’ın tek egemenlik, tek kimlik ve çapraz oylama (başkanlık seçiminde her iki halkın karşı tarafın adayı için yüzde 20 oranında oy kullanması) konusunda tavizler verdiğini, kendisinin bu tavizleri vermeyeceğini ve daha baskın olacağını vurguluyor. Bu noktada Rum tarafının katı ve keskin görüşleri dikkate alındığında Eroğlu’nun müzakere sürecine ciddi bir farklılık getireceği görülebilir.
 </p>
 <p class="MsoNormal">
  -Müzakereler sürecek yani…
 </p>
 <p class="MsoNormal">
  Tabii ki. Ancak orta vadede bazı problemler yaşanabileceği varsayılıyor. Bu durum salt Kıbrıs Türk tarafının pozisyonuyla ilgili değil. Masada iki taraf var. Her iki taraf da çözümsüzlüğün üzerine yıkılmaması için elinden gelen çabayı gösterecektir.
  <span>
  </span>
 </p>
 <p class="MsoNormal">
  -Bu noktada Ankara’nın duruşu nasıl?
 </p>
 <p class="MsoNormal">
  Kıbrıs Türk toplumunun siyasi tarihinde belki de ilk defa olarak Türkiye adaylara eşit mesafede duruyor. Tabii bu seçimlerde de müdahale olduğu konusunda iddialar var. Ama bunlar seçimin kaderini etkileyecek boyutlarda değil. Maalesef KKTC’nin tüm seçimlerine Türkiye müdahil olmuştur. Oysa Kıbrıs Türk halkı birçok ülkeden daha gelişkin bir demokrasi kültürüne sahip. Bu müdahaleler toplum belleğinde olumsuz etkiler oluşturdu. Ankara son seçimler öncesinde net olarak bir adayı işaret etmedi,
  <span>
  </span>
  Kıbrıs’ta adil ve kalıcı bir barış için müzakerelerin devam etmesi gerektiğini belirtti. Türk dış politikasında önemli bir yer tutan Kıbrıs konusu kişilere endeksli görülmemeli. Önemli olan Kıbrıs Türk halkının toplumsal varlığının güvenceye alınması ve adadaki mevcudiyetinin adil bir şekilde kalıcı olmasıdır.
 </p>
 <p class="MsoNormal">
  -Son kamuoyu yoklamaları KKTC halkının çözümden uzaklaştığını ortaya koyuyor. 2004’te yüzde 60’ı çözüme evet diyen bu halk şimdi neden mesafeli?
 </p>
 <p class="MsoNormal">
  Bunun en önemli sebebi Annan Planı sonrası uluslararası toplumun takındığı tavır. Annan Planı referanduma sunulmadan önce uluslararası toplum tarafından plana ‘Evet’ denilmesi halinde çok olumlu gelişmeler olacağı söylenmişti. Ancak verilen sözlerin hiçbiri yerine getirilmedi. Bu nedenle Kıbrıs Türk halkında umutsuzluk ve kırgınlık oluştu. Müzakereler başladığı halde Rum tarafının katı tutumunu koruması da bu kırgınlığı, umutsuzluğu artırdı. Buna dünya ölçeğinde yaşanan ekonomik daralma da eklenince Kıbrıs Türk toplumu izolasyon ve ambargolardan dolayı büyük bir ekonomik sıkıntı içine girdi. Özellikle genç nüfus açısından yaşanan işsizlik ve hayat pahalılığı ülkeyi patlama noktasına getirdi. CTP iktidarının toplumsal ve ekonomik sorunların çözümü konusunda yetersiz kalması, belki de diğer iktidar dönemlerinde olduğu gibi ekonomik kayırmacılık ve partizanlığı devam ettirmesi sosyal devlet ilkesini kendisine prensip olarak edinmiş bir partiyi destekleyen halk için büyük bir yıkım oldu. Zaten Nisan 2009’da yapılan genel seçimlerde de bu yıkım bir tepkiye dönüştü ve UBP açık farkla tek başına iktidara geldi.
 </p>
 <p class="MsoNormal">
  -KKTC’de bir de Türkiyeliler faktörü var. Ankara’nın çözümden yana tavrına rağmen adaya göçen Türkiyeliler neden statükonun korunmasını istiyor?
 </p>
 <p class="MsoNormal">
  20 Temmuz 1974’teki harekâttan sonra adaya yerleşen Türkiye kökenli insanlar aradan geçen zamanda artık yerleşik olmuş. Burada hayat kurmuşlar. Ancak Rum tarafına göre bu insanlar tamamen gitmeli veya en düşük sayı ile sınırlandırılmalı. Annan Planında bu sayı 45 bin olarak belirlenmişti. Yıllardan beri Kıbrıs’ta yaşayan Türkiyeliler için bu ve benzeri kararlar tedirginlik oluşturuyor. Ankara’nın çözümden yana tavrı göçmenlerin geri döneceği gibi bir düşünce yaratmaz. Çünkü Türkiye adada adil bir çözüm istiyor.
 </p>
 <p class="MsoNormal">
  -Müzakereler KKTC’ye ne kazandırdı?
 </p>
 <p class="MsoNormal">
  İki yıldır devam eden müzakere sürecinde Kıbrıs Türk tarafı uzlaşma isteyen taraf olarak daha aktif bir pozisyonda; ama bu müzakerelerin içeriğine çok etki etmez. Rum tarafı Avrupa Birliği (AB) üyeliğinden dolayı masada daha rahat ve etkin. Türk tarafı ise daha ılımlı ve barışçıl. Uluslararası kamuoyu da Cumhurbaşkanı Talat’ı daha aktif görüyor, onu kabul ediyor. Ayrıca son dönemde AİHM’de KKTC’deki Taşınmaz Mal Komisyonu’nun (TMK) Kıbrıslı Rumların başvurabileceği bir iç hukuk yolu olarak tanınması, 2004’te AB’nin kabul ettiği ‘Doğrudan Ticaret Tüzüğü’nün tekrar gündeme gelişi diğer olumlu gelişmelerden. Ancak AİHM kararında KKTC ayrı bir birim olarak değil, Türkiye’nin işgalinde bir alt bölge olarak görülüyor. ‘Doğrudan Ticaret Tüzüğü’nün geçmesi için aranacak olan nitelikli oy sistemi de 2014’te yürürlüğe girecek.
  <span>
  </span>
 </p>
 <p class="MsoNormal">
  -Müzakerelerin uzadığını artık Cumhurbaşkanı Talat da zikrediyor. Lefkoşa ve Ankara’nın bir B Planı var mı?
 </p>
 <p class="MsoNormal">
  Müzakerelerin uzaması Rum tarafının takvim ile hakemliği kabul etmemesinden kaynaklanıyor. Tabii ki Lefkoşa ve Ankara’nın B, hatta C planları vardır. Ancak bu planlar müzakerelerin tamamen kopmasından sonra yürürlüğe girebilir.
 </p>
 <p class="MsoNormal">
  -KKTC’de Kosovalaşma süreci başlayabilir mi?
 </p>
 <p class="MsoNormal">
  Hayır. En azından kısa ve orta vadede böyle bir durum söz konusu olmaz. İkisi arasında kendi kaderini tayin hakkı dışında sürecin gelişimi ve içeriği olarak benzerlik olduğunu düşünmüyorum.
 </p>
 <p class="MsoNormal">
  -AB’nin sorunun çözümlenmemesinde etkisi var mı?
 </p>
 <p class="MsoNormal">
  AB’nin sorunun çözümünde olumlu bir etkisi yok. Sorun çözülmeden Rumları birliğe dahil etti. Rumlar artık sorunu bir AB meselesi
  <span>
  </span>
  olarak gösteriyor. Çözümü de AB üzerinden istiyor. Türk tarafı ise çözümü BM platformunda arıyor. Rum yönetimi ayrıca, Türkiye’nin AB’ye üyeliği sürecinde de olumsuz rol oynuyor. Türkiye’nin Rum yönetimine liman ve hava sahasını açmaması nedeniyle AB sekiz başlığı askıya aldı.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26554-176-turkiyenin-kibris-politikasi-kisilere-endeksli-degil.html), [web.archive.org (arşiv bağlantısı)](http://web.archive.org/web/20101120024101/http://aksiyon.com.tr/aksiyon/haber-26554-176-turkiyenin-kibris-politikasi-kisilere-endeksli-degil.html)
