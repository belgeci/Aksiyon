# ‘Sıfır sorun’un zemini yoktu

*Mesut Çevikalp 2013.01.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin eski Tahran Büyükelçisi Osman Korutürk, hükümetin İran’ın gerçek yüzünü bilmediğini iddia ediyor. Alternatifi oluşturulmayan enerji bağımlılığının ülkeyi zorda bıraktığını belirtiyor.
  </font>
 </div>
 <div id="newsText">
  <font class="detail-text">
   <p>
    İstanbul Milletvekili Osman Taney Korutürk, dışişleri bürokrasisinin siyasete kazandırdığı isimlerden biri. Bilgi ve analize dayanan eleştiriler yapıyor. Arap Baharı, Suriye krizi, Irak sorunu ve İran gerilimleri gibi güncel konuları Meclis çatısına taşıyan vekillerden. Dışişleri kariyerinde Tahran Büyükelçiliği ve Irak Özel Temsilciliği gibi kritik görevlerde bulunan Korutürk (69), Ortadoğu’daki hassas dengeleri, örtülü mücadeleleri iyi bilen isimlerden. Cumhuriyet Halk Partisi (CHP) dış politika kurmaylarından Korutürk ile bölgede yaşanan güncel gerilimlerin perde arkasını, dış politika sorunlarını ve 2013’e dönük yeni tehditleri konuştuk.
   </p>
   <p>
    <strong>
     -2013, küresel dış politikada nelere gebe?
    </strong>
   </p>
   <p>
    2012, dünyadaki ana dengeler açısından önemliydi. Rusya ve ABD’de başkanlık seçimleri yapıldı. İki seçim bölgesel ve küresel değişimlere yol açtı. Dünya siyasetini yavaşlattı. Ana eksenlerde taşlar tam yerine oturmadı. Ortadoğu özelinde de Suriye ve Irak krizleri derinleşiyor. İran’a dış müdahale olabilir. Türkiye de kendi girdiği Suriye ‘girdabında’ debelenme durumunda kalabilir. Kısacası ‘sıfır sorun’ vizyonu ‘sırf sorun’a döndü bir bakıma!
   </p>
   <p>
    <strong>
     -Arap Baharı, o vizyonu test mi etti?
    </strong>
   </p>
   <p>
    Siyasi çekicilik oluşturmak için ortaya atılmış bir söylemdi. ‘Sıfır sorun’ hayata geçirebilecek bir strateji değil. Reel politikada sorunsuz işlemesi ihtimali sıfır. AB’yi kuran Fransa ile Almanya arasında, kan kardeşler ABD ile İsrail arasında sorun yok mu? Elbette var… Dolayısıyla ‘sıfır sorun’ vizyonu zeminsizdi. Sorunlar bu tür kamuoyu oluşturmaya matuf ‘sihirli’, ‘abartılı’ söylemlerle yönetilemez.
   </p>
   <p>
    <strong>
     -‘Yurtta sulh, cihanda sulh’ ilkesini nereye koyuyorsunuz?
    </strong>
   </p>
   <p>
    Yeni bir söylem gibi ortaya konan ‘komşularla sıfır sorun’ vizyonu Ankara’nın öteden beri yürüttüğü ‘Yurtta sulh, cihanda sulh’ ilkesinden, dolayısıyla Türkiye’nin geleneksel dış politikasından farklı değil. Geçmişte ikili anlaşmalara, bölgesel, küresel paktlara imza atan Türkiye, komşularıyla iyi geçinmeye çalıştı. Ancak bugünden farklı olarak önce yurtta sulhu, güvenliği sağlamaya çalıştı… Mevcut hükümet yurtta sulhu başaramadı, doğu meselesi, Kürt sorunu ve kutuplaşma var. İç sorunlar sürdükçe dış siyasette başarılı olamıyor. Üçüncü ülkelere tekerimize çomak sokma, bizi istikrarsızlaştırma imkânı veriliyor.
   </p>
   <p>
    <strong>
     -PKK kartı gibi…
    </strong>
   </p>
   <p>
    Devletler çıkarına uygun her kartı kullanmak ister. Dış politika millî olur, ulusal çıkara dayanır. İnsani hislere, duygusallığa yer yoktur. Zaman zaman motif olarak kullanılabilir ancak ana çizgi devletin, milletin çıkarıdır. Ankara, ‘komşularla dost olalım’ derken hem bunu beceremedi hem de ülke çıkarlarını ikinci plana itti.
   </p>
   <p>
    <strong>
     -Geçmişte öncelik neydi?
    </strong>
   </p>
   <p>
    Bölgesel istikrardı. Çünkü Türkiye hedeflerine bölge istikrarlı olursa ulaşıyor. Buna mukabil bölgedeki istikrarsızlıktan beslenen ülkeler de mevcut. İstikrarı bozup dengelemek için pazarlık masası kuran veya sürekli istikrarsızlıktan beslenen komşuları var. ‘Bulanık su balıkları’ gibi…
   </p>
   <p>
    <strong>
     -‘Bulanık suda’ nasıl yol aldık?
    </strong>
   </p>
   <p>
    Türkiye son birkaç yıl hariç, bölge denkleminde kimsenin karşıt denge unsuru olmayarak yol aldı. Şimdi burada sıkıntı var.
   </p>
   <p>
    <strong>
     -Karşıt dengeyi açsak…
    </strong>
   </p>
   <p>
    Mesela Türkiye, İran’ın karşı dengesi olmak istemedi. Bölgede İran’ı dengelemek lazım olduğunda, o görevi başkaları adına üstlenmedi. Kendi ağırlığıyla onu dengelemeye çalışmadı. Çıkarına da değildi. Sünni eksen adına İran’ı dengeleyen Irak’tı. Saddam uzun yıllar bu rolü gönüllü oynadı. Son döneme kadar Türkiye ‘istikrar üreten ülke’ oldu. Çıkarı, kazanımı bundaydı. ‘Lider ülke’ sıfatını kazandıran bu roldü.
   </p>
   <p>
    <strong>
     -Pozisyonu değişti mi?
    </strong>
   </p>
   <p>
    AKP hükümetinin en ciddi hatası bu denklemin dışına çıkmasıydı. Kendi ağırlığıyla İsrail’i, Suriye, Irak ve hatta İran’ı dengelemeye çalıştı. Taraf oldu. Bölgedeki güvenilirliğini, arabuluculuk vasfını kaybetti. Hâlbuki Irak-İran Savaşı sırasında (1980-88) Bağdat’ın Tahran’daki, Tahran’ın Bağdat’taki çıkarlarını, diplomatik işlemlerini Türk büyükelçilikleri yürütüyordu. Bugün bu mümkün mü?
   </p>
   <p>
    <strong>
     -Bugünkü hâli nasıl?
    </strong>
   </p>
   <p>
    Türkiye konumunu iyi görüp gücünü ve zaaflarını doğru hesaplamalı, dış siyasetini buna göre uygulamalı. Hükümet mezhep gözlüğünden bakarak adım attığı için zora giriyor. Sınırlarının içinde ve dışında karşıt mezheplerin tepkisini alıyor.
   </p>
   <p>
    <strong>
     -Somut örnekle konuşsak…
    </strong>
   </p>
   <p>
    Irak Türkmenleri siyasetini ele alın. Türkmenlerin yarısı Şii. Ankara, Irak’a Sünni söylemlerle girdiği için onları yanına çekemiyor. Ayrıca son dönemde Şii Başbakan Nuri el Maliki’ye karşı takındığı sert tavrı, Maliki gibi Şii Türkmenleri de İran’a itiyor. Sünni Tarık Haşimi’ye gösterilen fazlaca hüsnüniyet de yanlıştı. Türkiye elbette kapılarını Haşimi’ye açabilirdi ama Haşimi haklı, Maliki haksız” söylemiyle değil. Oysa “Irak’ta idam var, Haşimi’yi o yüzden veremeyiz.” diyebilseydik, dünya nazarında bu argüman daha geçerli olacaktı.
   </p>
   <p>
    <strong>
     -Vehimli Maliki ile seviyeli ilişki mümkün mü?
    </strong>
   </p>
   <p>
    Maliki ile gerilim Irak devletiyle, merkezî hükümetle sorun yaşamak anlamına gelir. Bağdat olmazsa Erbil’e muhtaç kalırsınız. O zaman Dışişleri Bakanı Ahmet Davutoğlu, Kerkük’e Erbil’in icazetiyle gitmek durumunda kalır, Enerji Bakanı’nın uçağına iniş izni verilmez. Kerkük’e Erbil üzerinden girerek Türkmenler karşısında Kürt söylemine destek verirsiniz. Sadece Kuzey Irak’la iş tutulması Erbil-Bağdat ayrışmasını derinleştirir. Çıkarımıza olmadığı gibi küresel dengelere de ters. Erbil’le yapılan petrol anlaşmalarına Bağdat kadar ABD ve Avrupa da karşı. Irak’ın bölünmesi istenmiyor.
   </p>
   <p>
    <strong>
     -Suriye’deki Kürt kalkışması ile Kuzey Irak arasında paralellik var mı?
    </strong>
   </p>
   <p>
    Evet, var. Türkiye bir an evvel Kürt sorununu çözmeli. Yoksa sınırları dışındaki bu oluşumlardan ciddi zarar görecek. Mesele BM Güvenlik Konseyi’ne taşınırsa, çözüm, inisiyatifimizden çıkar.
   </p>
   <p>
    <strong>
     -Hükümet gidişatın farkında mı?
    </strong>
   </p>
   <p>
    Hükümet dış politikayı Meclis’e açmıyor. Kendi dışındaki teklif, uyarı ve desteklere açık değil. Kendi milletvekilleri dâhil parlamento, gelişmeleri basından öğreniyor. Dış politikayı milleştiremediler. Hükümet, meseleleri bizden çok Obama ile konuşuyor. Dış politika ezbere, ayağı yere basmayan, uçuk-kaçık teorilerle, varsayımlarla yol alıyor. Çoğu kriz yanlış okunuyor. Suriye krizine bu denli yüksek söylemle müdahil olmanın ne anlamı vardı!
   </p>
   <p>
    <strong>
     -Nasıl davranılabilirdi?
    </strong>
   </p>
   <p>
    Tarafsız kalıp sakince diplomatik çözümler zorlanmalıydı. Ancak hükümet yeni Ortadoğu’ya liderlik etmeye heves etti. Davutoğlu, TBMM’de “Türkiye Ortadoğu’nun sahibi, lideri ve hizmetkârı olmaya devam edecektir.” dedi. Ancak Araplar ‘Yeni Osmanlıcılık’ söyleminden de tedirginler. Ağabeyleri Mısır hâlâ. “Ortadoğu’nun ne sahibe ne de hizmetkâra ihtiyacı var.” diyorlar. Aynı yüksek söylemle Suriye krizine müdahil olmaları da hataydı. Türkiye’nin bu söylemle öne çıkması Batılı güçlerin işine geldi. El sürmeden Suriye krizinden nemalanmak isteyen Batılılar, “Siz lidersiniz!” diyerek Ankara’yı ateşe itti. Bugün arkamızda ne ABD ne de İngiltere var!
   </p>
   <p>
    <strong>
     -Kapasiteyi aşan bir söylem var diyorsunuz.
    </strong>
   </p>
   <p>
    Herkesi tehdit ediyoruz. Arkası gelmiyor. Esad’a “Halep’e girersen vururuz!” dedik. Girdi, vuramadık. Hatta o bizi vurdu. Uçağımızı düşürdü. Karşılık veremedik. Sadece Suriye’ye değil, birçok ülkeye hak ettiği cevabı veremedik. Rumlar Doğu Akdeniz’de gaz aramaya koyuldu, engelleyemedik. Mavi Marmara gemisi hükümetin izni olmasa gidemezdi. Hatta AKP vekilleri de gidecekti gemiyle. Sonuçta 9 vatandaşımız öldü. Günah değil mi? Nasıl karşılık verildi? Hiç. Filistin davasına ne katkısı oldu? Sıfır. Kısacası yüksek söylem, sıfır eylem! Biz de Türkiye’yi güçlü görmek istiyoruz ama büyüklük söylemle olmaz.
   </p>
   <p>
    <strong>
     -Türkiye küçük bir devlet değil ama…
    </strong>
   </p>
   <p>
    Türkiye’yi olduğundan küçük görmek kadar çok büyük görmek de yanlış. Büyüklüğünüzü bilecek fakat abartmayacaksınız. Yoksa sizi büyük görenlerin de bu kanaatini sarsarsınız. Bugünkü sorunların çoğu Türkiye’nin imkânlarını fazla zorlanmasından kaynaklanıyor.
   </p>
   <p>
    <strong>
     -Hükümet yüksek söylemle kapasiteyi artırmaya çalışıyor olabilir mi?
    </strong>
   </p>
   <p>
    Kapasite tabii ki var ama sınırlarını bilmek lazım. Bölgenin perde arkasındaki büyük güçleri Türkiye’yi pohpohluyor. Arap Baharı ile birlikte ortaya ‘Türkiye modeli’ lafı atıldı. Hükümet de hemen havaya girdi. Türkiye modelim diye ortaya çıkınca itici göründü. Sovyetler Birliği dağılınca Türkî Cumhuriyetlere de model olacağız dedik. Ağabeylik yapmaya kalktık. Rusya başta olmak üzere hiçbir bölge ülkesi destek vermedi, istemedi. Araplar, Türkî Cumhuriyetler, başka ülkeler Türkiye’nin deneyimlerinden yararlanmak istiyorlar. Hayat tarzımızı çekici buluyorlar. Ama tek yönlü, tepeden bakan ilişki, ağabey istemiyorlar. İletişim karşılıklı olmalı. Bir de ‘ağabeyim’ diye ortaya çıkarsanız büyük güçler çıkarlarını Türkiye üzerinden savunur. Suriye’deki pozisyonumuz aynen böyle.
   </p>
   <p>
    <strong>
     -Nasıl davranılmalı?
    </strong>
   </p>
   <p>
    Dış politika ve diplomasi, alçak sesle, üstü kapalı icra edilir. Hükümet, Esad’a medya üzerinden bağıra çağıra yüklendi… Dış politika basın üzerinden yürütülürse muhataplarınız da basın üzerinden saldırır. İngilizler bağırıp çağırıyor mu? Bölgede gün yüzüne çıkıyor mu? Çok etkin olduklarını biliyoruz. Davos’ta da aynı üslup vardı. İsrail’e kapalı kapılar ardında söylediğimizi dünyaya açtık. İç siyaset gereği karşılık verdiler. Üstü kapalı söylediğimizde geri adım atıyorlardı. Filistin’e faydamız oluyordu. Davos bunu bitirdi. Peki, İsrail’e bağıran hükümet neden İran’a sessiz? Politikalarını tasvip mi ediyoruz? İran’a karşı da uyanık olmalı!
   </p>
   <p>
    <strong>
     -Neden?
    </strong>
   </p>
   <p>
    Türkiye ile İran, bölgenin Arap olmayan en etkili iki rakibi. Tarih boyu sürdü rekabet. Ama iki ülke aralarındaki sorunları iyi yönetti. Çatışma yaşamadı. Bununla birlikte hükümetin İran’a karşı bugün takındığı pozisyonu anlamak mümkün değil! Nükleer faaliyetinden en fazla endişe duyması gerekirken AB ve Brezilya gibi görüşme süreçlerinde devreye girerek Tahran’a zaman kazandırdı. Tahran neticede konuyu 10 yıla yayabilmiş olmaktan herhâlde çok memnundur!
   </p>
   <p>
    <strong>
     -Tahran’ın zihninde Türkiye dost değil mi?
    </strong>
   </p>
   <p>
    Türkiye’ye iki farklı koridordan yaklaşıyor. Birinci koridorda nükleer kriz ve ekonomik konular var. İran bu konularda Türkiye’ye ihtiyaç duyduğundan yumuşak davranıyor. İran’ın nükleer başmüzakerecisi Celili Ankara’ya geldiğinde Başbakan Erdoğan onu yarım saat kapıda bekletti. Normalde beklemezdi… İkincisinde bölgesel denklemi ile nüfuzu söz konusu. Bu bağlamda Türkiye rakibi, dostça davranmıyor. Kürecik radarını, Patriotları tehdit görüyor. Arap isyanı İran’a ulaştığında Türkiye nasıl bir politika uygulayacak? Açıkçası kestiremiyorum.
   </p>
   <p>
    <strong>
     -O senaryo çalışılmıyor mu?
    </strong>
   </p>
   <p>
    Hazırlık içinde olunduğunu düşünmüyorum. Meclis’te sordum, hükümet cevap vermedi. İran’a karşı yaklaşım değişik çünkü. Mesela Iğdır’da yakalanan, Erzurum’da mahkemesi süren İran ajanlarına karşı net tepki verilmedi. Üstü örtüldü.
   </p>
   <p>
    <strong>
     -Bu hüsnüniyetin kaynağı ne?
    </strong>
   </p>
   <p>
    Enerji bağımlılığından dolayı alttan alıyor olabilirler. Ama alternatifini üretmek de hükümetin görevi. Yarın İran sorunu derinleşerek karşımıza gelecek. 2013’te İran’ın vurulma ihtimali var. O zaman Türkiye arada kalmamalı. O günü bugünden planlamalı, ona göre de adım atmalı. Türkiye, İran’ın vurulmasına kuvvetle karşı çıkmalı, çıkarına değil çünkü. Ancak bu İran’la ciddi rekabet içinde olduğumuz gerçeğini ortadan kaldırmaz. Rekabet sadece ekonomik alanda da değil, etnik, fikrî, kültürel… Çok yönlü, çok boyutlu.
   </p>
   <p>
    <strong>
     -‘Dost, kardeş ülke’ tabiri havada o zaman...
    </strong>
   </p>
   <p>
    ‘Dost, kardeş ülke’ geçerli sohbet değil. İran için de olamaz, bizim için de. Millî çıkarlar söz konusu zira. İran pragmatiktir. Bizim gibi tek taraflı davranmaz. Menfaati neredeyse o tarafa gider. Köklü diplomasisi, devlet geleneği var. Maraton koşuyor. Satranç oynar gibi 3 hamle sonrasına göre hareket eder. 1996-1997’de Tahran büyükelçisiydim. Güven mektubumu Cumhurbaşkanı Rafsancani’ye verdim. Mektubumu alırken bana “Türkiye ile İran birbirine mahkûm iki ülkedir.” dedi. ‘Mahkûm tabiri güzel bir tanımlama değil. Mecburiyet ifade eder.” dedim. Gülerek karşılık verdi. İran’ın bizi ‘dost, kardeş’ görmediğini, Rafsancani’nin İran açısından doğru söylediğini Tahran’da geçen birkaç ayın ardından anladım.
   </p>
   <p>
    <strong>
     -İran’ın bölgedeki dostları kimler?
    </strong>
   </p>
   <p>
    Körfez ülkelerindeki Şii azınlıklarla sıkıca bağlı. Onlarla birliktelik kurmaya dönük çabaları var. Bağdat’taki Şii Maliki hükümeti ile Şam’daki Nusayri Esad rejimi de dostu. Lübnan’daki Hizbullah da…
   </p>
   <p>
    <strong>
     -Sünniler artık Tahran’ı dengeleyemiyor mu?
    </strong>
   </p>
   <p>
    Suudi Arabistan-Katar ekseninde böyle bir çaba var. Sünni Araplar İran’dan tedirgin. Türkiye’den bu eksenin koçbaşı olmasını istiyorlar. Ankara kendi ağırlığıyla İran’ı dengelemeye kalkarsa kaybeden olur. İki eksen arasında denge arayışlarına katkıda bulunabilir ama İran’ı dengeleyen olmamalı. Maşa olmamalı.
   </p>
   <p>
    <strong>
     -2013’te bölgedeki ‘Vekaleten Savaşlar’ın en çok Ankara’yı etkileyeceği yazılıyor.
    </strong>
   </p>
   <p>
    ‘Proxy Wars’, yani vekil savaşları önümüzdeki dönemde şiddetlenecek. Bazıları ‘kor’u maşayla tutmayı sürdürecek. Ankara’nın maşa durumuna düşmemesi lazım. Ama Ankara her soruna müdahil olarak kendini bu konuma sokuyor.
   </p>
   <p>
    <strong>
     -İran, örtülü savaşlarda hangi vekilleri kullanıyor?
    </strong>
   </p>
   <p>
    Diğer ülkeler gibi İran da elindeki maşaları rakiplerine karşı kullanmaktan kaçınmıyor. PKK, Hizbullah gibi… Onun için Türkiye’nin bir an önce Kürt sorununu çözmesi lazım. Üçüncü devletlere fırsat vermemeliyiz.
   </p>
   <p>
    <strong>
     -Yeni yılda başımızı hangi ülke ağrıtacak?
    </strong>
   </p>
   <p>
    Belki Suriye kadar Irak da başımızı ağrıtacak. Orada sorun sadece Maliki de değil. Ülke ayrışmanın eşiğinde. Hükümet iddia ettiği gibi orada her kesim üzerinde etkili değil.
   </p>
   <p>
    <strong>
     -Kürdistan’a kapı aralanır o zaman…
    </strong>
   </p>
   <p>
    Elbette. Ayrıca Suriye de bölünüp Lübnanlaşabilir. Bu tür bölünmeler bizi de etkileyebilir. Ortadoğu’da sınırlar yapay çünkü.
   </p>
   <p>
    <strong>
     -Ankara bölünmelere karşı durabilir mi?
    </strong>
   </p>
   <p>
    ABD ve Avrupa ile ilişkilerini derinleştirmeli. Yüksek söylem siyasetinden sessiz eylem icraatına geçmeli. Dün hayır dediğine bugün evet dememeli. Libya operasyonuna karşı durdu başta ama kısa zaman sonra destek verdi. Esad’a “Halep’e girersen vururuz!” dedi, sonra ses çıkarmadı. Mavi Marmara, jetin vurulması, Akçakale’ye düşen havanlar… Tutarsız tavırlar ülkenin imajını, itibarını yaraladı. Bu algıyla oyun kuramaz, sorunları yönetemez artık. Uygulanan sorunlu dış politika acilen değiştirilmeli. Ana eksenler tıkandı.
   </p>
   <p>
    <strong>
     -Eksenler derken?
    </strong>
   </p>
   <p>
    Türkiye’nin dört önemli ekseni var. Birincisi Batı ekseni; ABD-AB ilişkileri. İkincisi Ortadoğu ve komşular. Üçüncü eksen uluslararası kuruluşlar BM, NATO, İİT, Arap Birliği gibi. Dördüncüsü yükselen ülkeler ve Afrika, Asya gibi uzak coğrafyalarla ilişkiler. Bugün bunların hemen hepsinde sorun var. Uluslararası ilişkiler bir bütündür, bir ülke ile yaşanan sorun diğer ülkelerle ilişkileri etkiler.
   </p>
   <p>
    <strong>
     -Hangi eksen acilen açılmalı?
    </strong>
   </p>
   <p>
    Ortadoğu ekseni bir an önce çözülmeli. İsrail ile normalleşme yararımıza. Geçmişte İsrail’le konuşabildiğimiz için Ortadoğu barış sürecinde etkili, İran’ın önündeydik. Konumumuz Filistin’e de yarar sağlıyordu. Dış politikada duyguya yer yoktur. Gerektiğinde ülke menfaati için Esad’ın elini de sıkarsın!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34707-sifir-sorunun-zemini-yoktu.html), [web.archive.org (arşiv bağlantısı)](http://web.archive.org/web/20140125174121/http://www.aksiyon.com.tr:80/aksiyon/haber-34707-sifir-sorunun-zemini-yoktu.html)
