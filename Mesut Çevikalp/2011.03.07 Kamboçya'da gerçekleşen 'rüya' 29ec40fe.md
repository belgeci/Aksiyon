# Kamboçya’da gerçekleşen ‘rüya’

*Phnom Penh 2011.03.07*

<font class="agenda2NewsSpot">
 Kamboçya’da 14 yıldır faaliyet gösteren Türk eğitim gönüllüleri, anaokulu, ilkokul ve lisenin ardından Uzakdoğu’nun ilk özel Türk üniversitesini faaliyete geçirdi.
</font>
<font class="newsDetail">
 <p>
  <p class="MsoNormal">
   14 yılda yaşanılanları şu cümleyle özetledi: “Rüyalarımızı hayata geçiriyorsunuz.” Kamboçya Başbakan Yardımcısı Sok An, Kamboçya’ya 1997’de gelen Türk öğretmenlerin bir sınıf bir öğrenci ile başladıkları gönüllü eğitim faaliyetlerini taşıdıkları noktayı işte bu sözle anlattı. “Anaokulu, ilkokul ve lisenin ardından şimdi Uzakdoğu’nun ilk özel Türk üniversitesini açıyorsunuz. Rüyalarımızı hayata geçiriyorsunuz…”
  </p>
  <p class="MsoNormal">
   Türkiye-Kamboçya yakınlaşmasını yansıtan açılış töreninde konuşan Başbakan Yardımcısı ve Devlet Bakanı Bülent Arınç, gönüllü Türk müteşebbislerin Kamboçya gibi dünyanın birçok noktasında açtığı eğitim kurumlarıyla dünya barışına katkı sağladığını vurguladı. Arınç, Türk öğretmenlerin kaliteli nesiller yetiştirmenin yanında, bulundukları ülkelerle Türkiye arasında köprüler kurduklarını hatırlattı: “Dünyanın her neresine gidersek gidelim, bizi oralarda Türk öğretmenler karşılıyor. Onlar dünyanın dört bir tarafına biz siyasetçilerden 10 yıl önce gitmişler. Bugün biz siyasetçileri, Türk iş adamlarını oralarda karşılıyorlar, işlerimizi kolaylaştırıyorlar. Bulundukları ülkelerden Türkiye’ye dostluk köprüleri koruyorlar…”
  </p>
  <p class="MsoNormal">
   14 yıl önce dilini kültürünü bilmeden geldikleri Kamboçya’da âdeta mucizelere imza atmış gönüllü Türk öğretmenler. Aynı hızla hizmete devam ediyorlar. Üç bin öğrenci kapasiteli Uluslararası Zaman Üniversitesi’nin açılışı rehavete düşürmüyor, hatta yeni projeler için bir sıçrama tahtası oluyor. Zira Kamboçyalı kardeşleri şimdi onlardan bir Türk hastanesi bekliyor.
  </p>
  <p class="MsoNormal">
   Zaman Üniversitesi Yönetim Kurulu Başkanı, Kamboçya’daki Türk Okulları Genel Müdürü Ali Kökten, ülkeye ilk gelenlerden. Zaman Okulları’nın 14 yıl gibi kısa bir sürede eğitim markasına dönüştüğünü anlatıyor. Zaman Okulları’ndan mezun olan Kamboçyalı öğrencilerin yurt dışı ve yurt içinde iyi üniversitelere yerleştiğini aktarıyor. Öğrencilerin Kamboçya’yı uluslararası bilim olimpiyatlarında temsil ettiklerini ve ülkelerine altın madalyalarla döndüklerini ifade ediyor: “Ülkedeki diğer yabancı kolejlerden farklı olarak Türk okulları Kamboçyalı öğrencilerine anadillerini (Khmerce) ve Kamboçya kültürünü de öğretiyor. Bu durum kalite ve başarılarıyla öne çıkan Türk okullarının halk ve devlet nazarındaki kıymetini artırıyor. Şimdi aynı kaliteyi üniversitemizde yakalamaya çalışacağız. Ülkenin geleceğini üniversitemizden yetişecek kaliteli gençlerin şekillendireceğini düşünüyoruz. Üniversiteden mezun olan öğrenciler aynı zamanda iki ülke arasındaki dostluk bağlarını güçlendirecek, dünyadaki barış ve diyalog atmosferine katkı sağlayacak.”
  </p>
  <p class="MsoNormal">
   İnşası iki yıl süren üniversitenin altyapısı ile teknolojik donanımı dünya standartlarında. Rektör Dr. Erkan Polatdemir, hazırlık sınıfıyla eğitime başlayan üniversitenin ülkede ilk üçe girdiğini söylüyor. Zaman Üniversitesi’nin öğrenci merkezli bir eğitim modeli izleyeceğini vurgulayan Dr. Polatdemir, henüz dört fakülte ile hazırlık okulundan oluşan üniversitenin kaliteli akademisyen kadrosu ve geniş imkânlarıyla kısa zamanda ülkede önemli mesafeler katedeceğini aktarıyor. Zaman Üniversitesi’nin eğitim dilinin İngilizce olduğunu hatırlatan Rektör Dr. Polatdemir, bölümleri açarken ülkenin ihtiyaç duyduğu meslek alanlarını göz önünde bulundurduklarını da sözlerine ekliyor. 70 hazırlık öğrencisiyle eğitime başlayan üniversitede, İnşaat Mühendisliği, Bilgisayar Bilimleri, Yönetim Bilişim Sistemleri, Grafik Tasarım, İşletme, Bankacılık-Finans ve İngilizce Öğretmenliği bölümleri bulunuyor. Üniversitede Türk akademisyenlerin yanı sıra Avustralya, ABD, Yeni Zelanda ve İskoçya’dan alanında isim yapmış akademisyenler görev alıyor.
  </p>
  <p class="MsoNormal">
   Üniversitede sadece Kamboçyalı gençler eğitim almıyor. Ülkedeki yabancıların çocuklarının yanında, ileride Uzakdoğu üzerine çalışmak için yurt dışından gelenler de var. Onlardan biri de Nefes Roziyev. 18 yaşındaki Roziyev Türkmenistan’dan gelmiş. Oradaki Türk okullarından mezun. İngilizcesi, Rusçası oldukça iyi. Bugünlerde Khmerceye çalışıyor. İşletme Bölümü’nde okuyacak olan Roziyev, ileride Uzakdoğu üzerine çalışmak istediğini söylüyor: “Türkmenistan’dan Kamboçya’ya gelmek kolay olmadı. Uçakla bile 7–8 saat sürüyor. Zaman Üniversitesi, öğrencilerine önemli imkânlar sunuyor. İstediğim eğitimi burada alabileceğim.”
  </p>
  <p class="MsoNormal">
   Açılışın ardından üniversiteyi hayran gözlerle gezen iş adamlarından biri Ferhan Merter’di. 10 yıl önce bir iş vesileyle geldiği Kamboçya’dan pek de olumlu izlenimlerle dönmemiş. Aradan geçen 10 yılın ardından bu kez inşasına destek verdiği üniversitenin açılışına katılmak üzere Kamboçya’da. Şahit olduğu değişimi kelimelerle ifade etmekte güçlük çekiyor: “10 yıl önce bu ülke böyle değildi. O zaman da beni havalimanında karşılayan Türk öğretmenlerdi. O günlerde zorluklar yaşıyorlardı. Ama hiç yılmadan çalıştılar. Geldikleri noktaya fedakârca çalışarak ulaştılar.”
  </p>
  <p class="MsoNormal">
   14 milyonluk Kamboçya, Uzakdoğu’da hızla gelişen ülkelerden biri. Resmî dili Khmerce olsa da Fransızca, İngilizce ve yerel diller de konuşuluyor. Kamboçya’da yaklaşık 100 üniversite var. Ama bunların büyük bir bölümü iki yıllık. Diğerleri de Batı’daki örneklerine nazaran oldukça zayıf. Ülkede mühendislik alanında ciddi bir açık da var. Zaman Üniversitesi bu boşluğu kapatmayı hedefliyor.
  </p>
  <p class="MsoNormal">
   Kamboçya Başbakan Yardımcısı Sok An, Zaman Üniversitesi’nin ülkede önemli bir boşluğu dolduracağını düşünüyor. Türk öğretmenlerin faaliyetlerini uzun zamandan beri takdirle takip ettiğini belirten Sok An, Zaman Üniversitesi’nin de kaliteli eğitimiyle kısa zamanda öne çıkacağını vurguluyor: “Diğer Türk okulları gibi Zaman Üniversitesi’nin de ülkemize hayırlı nesiller yetiştireceğine inancım sonsuz. Bunun yanında Kamboçya’da açılan her yeni Türk okulu iki dost ülkeyi birbirine yaklaştırıyor. Şu anda 25 milyon dolar civarında olan iki ülke ticaret hacmini 100 milyon dolara çıkaracak bir dizi adım üzerinde çalışıyoruz.”
  </p>
  <p class="MsoNormal">
   TÜRKİYE’Yİ UZAKDOĞU’YA
  </p>
  <p class="MsoNormal">
   TÜRK OKULLARI VE TUSKON TAŞIYOR
  </p>
  <p class="MsoNormal">
   Bülent Arınç ile Sok An’ın da vurguladıkları üzere Kamboçya’daki Türk okulları sadece insan yetiştirmekle yetinmiyor, Türkiye-Kamboçya siyasi ve ekonomik ilişkilerinin gelişmesi için üzerine düşenleri hakkıyla yerine getiriyor. Kamboçya’dan Türkiye’ye, Türkiye’den Kamboçya’ya ticaret yapmak isteyen iş adamlarına gönüllü destek sağlıyor en başında. Belirli dönemlerde her iki tarafta düzenledikleri etkinliklerle iş adamlarına potansiyel sektörlerle ilgili bilgiler de sunuyorlar. Ali Kökten, okulların gelişmesiyle birlikte iki ülke arasında ticari ve siyasi ilişkilerin de geliştiğini, bu durumun rastlantı olmadığını belirtiyor.
  </p>
  <p class="MsoNormal">
   Ali Kökten’in tespitlerinin doğruluğunu çok geçmeden yaşayarak öğreniyoruz. Üniversitenin açıldığı gün (21 Şubat) başkent Phnom Penh’de önemli bir ilk daha yaşandı. Ancak bu seferki başarı ticaret zeminindeydi. Türkiye İşadamları ve Sanayiciler Konfederasyonu (TUSKON), Kamboçya Sanayi Bakanlığı ve Kamboçya Ticaret Odası ile birlikte ilk ‘Türkiye-Kamboçya İş Forumu’nu düzenledi. Enerjiden tekstile, otomobilden inşa sektörüne kadar çok geniş yelpazede faaliyet gösteren 400’e yakın firmanın temsilcisi karşılıklı ticaret imkânlarını masaya yatırdı. Türk tarafını Bülent Arınç’ın, Kamboçya’yı da Ticaret Bakanı Dr. Cham Prasidth’ın temsil ettiği zirvede bir dizi yeni iş anlaşmasına da imza atıldı.
  </p>
  <p class="MsoNormal">
   KAMBOÇYA’DAN TÜRK İŞ ADAMLARINA AÇIK ÇEK
  </p>
  <p class="MsoNormal">
   Forumun açılışında konuşan Başbakan Yardımcısı Bülent Arınç, Türkiye’nin özellikle 2005’ten bu yana Uzakdoğu’daki ülkelerle yakın siyasi ve ticari iş birlikteliği kurma yönünde adımlar attığını, Kamboçya ile de daha verimli bir ticaret zemini oluşturmaya çalıştıklarını söyledi. Tarihten bu yana sorunsuz ilişkilere sahip olan bu iki ülkenin, çifte vergilendirme ve vize zorunluluğu gibi ticari ortamı etkileyen unsurları da kısa zamanda ortadan kaldırması gerektiğine değinen Arınç, Kamboçya’da konsolosluk açma çalışmalarına başladıklarını belirtti. Türk müteşebbisleri Kamboçya’da yatırıma çağıran Arınç, bu ülkedeki Türk eğitimcilerinin Türkiye’den yatırama gelen iş adamlarına her türlü yardıma hazır olduklarını hatırlattı.
  </p>
  <p class="MsoNormal">
   Kamboçya Ticaret Bakanı Dr. Cham Prasidth de forumun bir ilk olması dolayısıyla önemine vurgu yaptı. Bakan Prasidth ülkesinin uzun yıllardır istikrarını koruduğuna, 2010’da yüzde 5,5 oranında büyüdüğüne değinip, ülkesine yatırıma gelmeleri hâlinde Türk iş adamlarına ciddi vergi muafiyetleri ile yatırım destekleri sağlayacaklarını söyledi. Kamboçya’daki iş imkânlarını bazı üye iş adamlarıyla birlikte yerinde incelediklerini belirten TUSKON Genel Sekreteri Dr. Mustafa Günay da, özellikle tarım ve turizm sektörlerinin yatırımcılara önemli fırsatlar sunduğuna işaret etti.
  </p>
  <p class="MsoNormal">
   İş forumunda bağlantı kuran Türk iş adamlarından biri demir tüccarı Taner Abaklı’ydı. Abaklı Bursa’dan gelmiş. Hızlı kalkınan Kamboçya’nın Türk iş adamlarına özellikle inşa sektöründe fırsatlar sunduğunu anlatıyor: “Kamboçya’ya beş yıl önce de gelmiştim. Aradan geçen zamanda hayal edilmeyecek kadar değişmiş. Çok hızlı kalkındığı için önemli iş imkânları da ortaya çıkmış. Özellikle Türk müteahhitlere ciddi iş imkânları var. Ben iş forumunda Kamboçyalı bir firmayla görüştüm. Anlaşırsak Türkiye’den Kamboçya’ya demir satacağız.”
  </p>
  <p class="MsoNormal">
   Ülkenin önemi 2005’te tespit edilen zengin petrol ve doğalgaz rezervlerinin ardından arttı. Bunun yanında Kamboçya’da ciddi bir turizm ekonomisi bulunuyor, ülke her yıl 2,5 milyon yabancı turist çekiyor. Ancak ne otel ne de turizm altyapısı yeterli. Devlet bu alanda da yabancı yatırımcıyı yatırıma çağırıyor. Ticari verilere göre Kamboçya Türkiye’ye geçen yıl 24 milyon dolarlık ihracat yapmış. Buna karşılık Türkiye’nin Kamboçya’ya ihracatı 3 milyon dolarla sınırlı kalmış.
  </p>
  <p class="MsoNormal">
   Pasifik Asya İşadamları Derneği (PASİAD) Başkanı Bahri Ağaoğlu, Türkiye’nin siyasi ve ticari açıdan yönünü yıllarca sadece Batı’ya dönmesinin yanlış olduğunu vurguluyor. Ağaoğlu, Türkiye’nin dünyanın her yerindeki iş imkânlarını izlemesi gerektiğini aktarıyor: “İnsani zenginlikleri, ticari potansiyeli, yer altı kaynakları, tabii güzellikleri ve daha sayamayacağımız nice özellikleriyle Pasifik ülkeleri, Türkiye’nin ihmal etmemesi gereken bir coğrafya. Bugün dünya devleri Pasifik coğrafyasında at koşturuyor. Potansiyeli erken fark eden iş adamları, geleceğin dünyasında önemli yer teşkil edecek bu ülke insanlarıyla tanıştı, birlikte iş yapmaya başladı bile. Biz de PASİAD olarak her ortamda bu ülkelerle ilişkilerin önemini vurguladık. Gelinen nokta haklılığımızı ortaya çıkarıyor bir bakıma.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=DF003C6712042720BAEE27724976C1A4?newsId=28823), [web.archive.org (arşiv bağlantısı)](http://web.archive.org/web/20110310081317/http://www.aksiyon.com.tr:80/aksiyon/newsDetail_getNewsById.action;jsessionid=DF003C6712042720BAEE27724976C1A4?newsId=28823)
