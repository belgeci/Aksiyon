# Çölün bedevi savaşçıları: TUAREGLER

*Mesut Çevikalp 2012.05.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Batı Afrika ülkesi Mali’nin kuzeyinde bağımsızlıklarını ilan eden bedevi Tuaregler dünya gündemine taşındı. 5. yüzyıldan bu yana çölü kente tercih eden bu topluluk bugün neden devletleşmek istiyor?
  </font>
 </div>
 <div id="newsText">
  <font class="detail-text">
   <p>
    Tuaregler, Afrika’nın en eski kavimlerinden biri. Sahra Çölü’ndeki varlıkları 5. yüzyıla kadar uzanıyor. Ağırlıklı olarak Büyük Sahra Çölü’nün kuzey ve orta kesimlerinde göçebe olarak yaşayan Tuaregler, ‘Berberi’ etniğinden kabul ediliyor. 19. yüzyıla kadar hayvancılık ve bölgelerinden geçen kervanlar üzerinden ticaret yaparak geçinen Tuareglerin yaşam tarzları, Fransızların bölgeye gelişiyle değişti. Sömürgeci Fransızlar ilkel silahlarıyla kendilerine direnen Tuaregleri ancak 40 yıl sonra kontrol altına alabildi. Tuaregler, sömürge döneminde yaşam alanlarını ve kaynaklarını kaybetti. Fransa, 1960’ta bölgeden çekilirken Tuaregleri sınırlarını cetvelle çizdiği 6 devlet (Nijer, Mali, Nijerya, Tunus, Libya, Cezayir ve Burkina Faso) arasında dağıttı. Bir bakıma yeni devletlerin başına Tuareg sorununu bırakarak çekildi. Tarihleri boyunca çölde sınır tanımadan yaşayan bu millet de bulundukları ülkenin hükümetleriyle devamlı sorun yaşıyor.
   </p>
   <p>
    <img alt="" height="272" src="http://web.archive.org/web/20130522123544im_/http://medya.aksiyon.com.tr/aksiyon/2012/05/14/tuareg-22.jpg"/>
   </p>
   <p>
    Kuraklık ve kıtlığa paralel olarak hayvancılık yapamaz hâle gelince bölgede çıkarları bulunan küresel güçlerin yerel silahlarına dönüşüyorlar. Petrol, uranyum ve altın madenleri açısından zengin olan bölgede özellikle silahlandırılan Tuaregler, Çin gibi ‘karşıt güçlerin’ bölgeye girmesinin engellenmesinde kullanılıyor. Kuzey Mali’de yaşananlar da bu büyük resmin bir parçası. Bölgedeki Tuareglerin martta bağımsızlıklarını ilan etmelerinde, destek aldıkları Batılı güçler büyük rol oynuyor. Libya lideri Muammer Kaddafi’nin devrilip hayatını kaybetmesinden sonra Libya ordusunun ağır silahlarının Cezayir ve Nijer üzerinden Mali’ye taşınmasına Fransa ve NATO’nun bilerek sessiz kaldığı, bu yolla Mali ve çevresinde Tuareg gücünü palazlandırıp Çin’e yakınlaşan Mali hükümetini zayıflatmak istedikleri ifade ediliyor. Bu bağlamda, 21 Mart’ta darbeyle Mali’de yönetime el koyan askerî rejimin 72 saat içinde Batılı devletlerce tanınması ve Tuaregler ile barış görüşmelerine yönlendirilmesi, Avrupa ve ABD’nin bölgede yeni bir oyuna yöneldiğini yansıtıyor. Tarih boyunca göçebe yaşayan bedevi Tuareglerin ‘devletleşme’ çıkışını bu pencereden değerlendirmekte fayda var!
   </p>
   <p>
    <strong>
     <img alt="" height="280" src="http://web.archive.org/web/20130522123544im_/http://medya.aksiyon.com.tr/aksiyon/2012/05/14/tuareg-harita.jpg"/>
     ESKİ BİR KAVİM
    </strong>
   </p>
   <ul>
    <li>
     Mali’deki Tuaregler, Bamako’daki merkezî hükümete karşı 1960’tan bu yana çatışıyor. Silahlı mücadele ile 1995’te özerklik kazandılar. Libya’da Muammer Kaddafi için paralı asker olarak savaşan Tuaregler, Kaddafi’nin devrilmesinin ardından ağır silahları Mali’ye kaçırıp ocak ayından itibaren ‘Azawad Ulusal Kurtuluş Hareketi’ (MNLA) altında bağımsızlık mücadelesine giriştiler. 6 Nisan’da Azavad bölgesini tamamen ele geçirip bağımsızlıklarını ilan ettiler. MNLA’yı geçen yıl Libya’dan dönen paralı askerler kurmuştu.
    </li>
    <li>
     Mali’nin parçalanmasına karşı duran Tuareg grupları da var. ‘Ensaruddin’ örgütü kuzeydeki bağımsızlık hareketine karşı olduğunu duyurdu. Ensar Dine’nin El Kaide ile bağlantılı olduğu belirtiliyor.
    </li>
    <li>
     Tuaregleri etkili kullanan ülkelerin başında Libya geliyor. Devrik lider Kaddafi, ordusuna komutan yaptığı Tuaregleri yakın koruma olarak da kullanıyordu. İsyan eden halkına karşı 1-2 bin Tuareg’i kentlere sürdüğü biliniyor. Kaddafi, Tuaregleri Nijer ve Cezayir’e karşı denge için kullanıyor, Afrika’daki nüfuzunu artırıyordu.
    </li>
    <li>
     Yaşadığı bölgede zengin uranyum, petrol, altın madenleri bulunuyor. Bölgedeki en büyük uranyum madeni Fransızların elinde.
    </li>
    <li>
     Aslen beyaz tenli olan bu millet yaptıkları evliliklerle siyahlaşmış. Kuzeydekiler (Cezayir-Libya) güneydekilere (Mali-Nijer) göre daha açık tenli. Kuzeyli Tuaregler 1800’lerde Trablusgarp Eyaleti üzerinden Osmanlı’ya bağlıydı. İstanbul’dan kaymakam olarak gönderilen Osmanlı memurları vardı. İrtibat 1918’e kadar sürdü.
    </li>
    <li>
     100 yıl öncesine kadar hayvancılık (keçi, koyun, deve) ve bölgelerinden geçen kervanlar üzerinden tuz, baharat ve köle ticaretiyle uğraşan Tuaregler, bugün büyük güçlerin yönlendirmesiyle uyuşturucu ve insan kaçakçılığının yanında paralı askerlikle geçiniyor.
    </li>
    <li>
     Mali, Nijer, Tunus, Libya, Cezayir ve Burkina Faso’nun Sahra Çölü’ne giren bölgelerinde 4-5 milyon civarında Tuareg yaşadığı tahmin ediliyor. Göreceli rakamlara göre; Nijer’de 1 milyon 800 bin, Mali’de 1 milyon 450 bin, Cezayir’de 825 bin, Libya’da 600 bin, Burkina Faso’da 330 bin ve Libya’da 17 bin Tuareg bulunuyor.
    </li>
    <li>
     Bazı kaynaklarda Tuaregler kayıp kıta Atlantis’in halkı olarak gösteriliyor.
    </li>
    <li>
     Tuaregler ağırlıklı olarak Müslüman. Maliki mezhebindeler. Ancak yerel berberi inanışlardan da etkilenmişler.
    </li>
    <li>
     Tuareglerde toplum; soylu, din adamı, esnaf ve emekçi köle katmanlarından oluşuyor. Ağırlığı çölde deri çadırlarda yaşıyor. Bugünlerde deri yerine naylon çadırlar kullanılıyor.
    </li>
    <li>
     Tuaregler ‘Tamaşek’ dilini kullanıyor. Libyalıların eski el yazılarına (tifinag) benzer alfabeleri var. Çoğunluğu okuma yazma bilmiyor.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32575-colun-bedevi-savascilari-tuaregler.html), [web.archive.org (arşiv bağlantısı)](http://web.archive.org/web/20130522123544/http://www.aksiyon.com.tr:80/aksiyon/haber-32575-colun-bedevi-savascilari-tuaregler.html)
