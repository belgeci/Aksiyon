# İslâm dünyası IŞİD sınavında

*Mesut Çevikalp 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   Suriye muhalefetini yeniden silahlandırmaya başlayan Batı, IŞİD’e ağır bir darbe indirmeye hazırlanıyor. Peki, İslâm dünyası radikal gruplarla hesaplaşmaya ne kadar hazır, ne kadar niyetli?
  </p>
 </blockquote>
 <p>
  Yıl 2000. Gazze… İsrail taciz atışlarına aldırmayan bir gazeteci Selahaddin Caddesi’nde ağır adımlarla yürüyor, izlendiğinin farkında olsa da geriye dönüp bakmıyordu. Çok geçmeden yanına sokulan bir genç kaş göz işaretiyle kendini takip etmesini istedi. Gencin peşinde yürürken sevinçliydi. Sorunsuz kurulan bu ilk temas onu aylardır peşinde olduğu isme götürüyordu. Tel Aviv’deki kontağı onca ısrarına rağmen röportaja net onay vermemişti: “Sen yarın Gazze’ye geç. Bizimkiler uygun görürse seni komutana götürecek. Kimseye söyleme sakın!”
 </p>
 <p>
  10 dakika kadar yürüdükten sonra duvarları kevgire dönmüş bir eve girdiler. Yüzü maskeli iki şahıs tek kelime etmeden didik didik aradı gazeteciyi. Kayıt cihazı dâhil üzerindeki tüm eşyaları orada bırakıp arka kapıdan başka bir sokağa saptılar. Bir müddet daha yürüyüp görece daha iyi durumdaki eve girdiler. Gazetecinin temiz olduğu, izlenmediği komutana bildirildi. Yarım saat kadar sonra, hava iyice karardığında önce kalabalık bir koruma ordusu girdi eve, hemen ardından da Hamas’ın askerî kanadı İzzettin El Kassam Tugayları komutanlarından Ebu Mahmud… Elbette bu onun kod adıydı.
 </p>
 <p>
  Selamlama faslından sonra “İstediğini hızlıca sor, fazla vaktimiz yok.” diye çıkıştı gazeteciye. Üzerinde günlerce çalışıp hazırlandığı sorular ilk girdiği evde kalmıştı. Hızlıca zihnindeki soruları yokladı, zaman darlığını hesap ederek ‘altın vuruş’ hissiyatıyla sona bıraktığı soruyu yöneltti: “Eylemlerinizi neden İslâm’a bağlıyorsunuz?” Beklenmedik yerden gelen bu soru karşısında Ebu Mahmut’un suratı asılmıştı. Kudretiyle nam salan komutan ‘bu soruyu geçelim’i kendine yediremediği için girdi söze: “Evet, İslâm kavramlarını kullanıyoruz. Biz Müslüman’ız, hareketimiz de İslâmî. Ayet ve hadisler savaşçılarımızı motive ediyor. Cennetten daha büyük bir ödül mü var? Dini kullanan tek biz miyiz? Siyonist İsrail Filistin’i vururken Yahudilikten beslenmiyor mu? Avrupa’daki 100 yıl savaşlarında Kilise’nin, İncil’in etkisi inkâr mı ediliyor? Bu söyleyeceklerimi aynen yaz, Hamas’ın silahı gibi siyasetinin kaynağı da İslâm’dır!”
 </p>
 <p>
  15 yıl önce yaşanmış bu anekdotu bugüne taşıyan, o gazeteciye yönelttiğimiz “IŞİD/El Kaide gibi radikal örgütler İslâm’dan nasıl besleniyor?” sorusuydu. Elbette Hamas ile IŞİD/El Kaide’yi bir tutmak mümkün değil. Uzun yıllar Filistin’de yaşayan o gazeteci de böyle görmüyor. Ancak IŞİD gibi Hamas’ın da İslâm dinini pragmatikçe kullandığına şahit olduğunu anlatıyor. Aynen El Kaide’de olduğu gibi Hamas’ta da intihar bombacılarının, düşmana karşı korkusuzca savaşan eylemcilerin ‘cenneti garantilediği’ anlayışının mevcut olduğunu söylüyor. Yönelimleri farklı olsa da İslâm/Cihad üzerinden silahlı mücadeleye girişen radikal örgütlerin Kur’an ve Hadis’i kendilerine göre yorumlayarak en kanlı eylemlere din üzerinden meşruiyet kazandırdıklarını vurguluyor: “Ürdünlü pilot Muaz Safi el Kesasibe’nin diri diri yakılmasına bakın! IŞİD, savaş uçağı ile IŞİD’e havadan bomba atan, evlerini yakan bu pilotun yakılarak öldürülmesine kısas olarak cevaz verdi. Kendini Şeyh Allame Süleyman el Ulvan olarak tanıtan biri örgüte istediği fetvayı bir çırpıda verdi: ‘Misliyle cezalandırman şer’an caizdir. Eğer yakarsan yanarsın, parçalarsan parçalanırsın.’ Hâlbuki kısasta acı çektirerek öldürmek yoktur. Dahası kısası meşru devlet uygulayabilir, şahıs veya örgütler değil.”
 </p>
 <p>
  IŞİD benzer fetvalarla esir aldığı Ezidi kadınlarını köleye, Müslüman halkın malını ganimete, Şii camilerini harabeye, genel kültür kitaplarını da yakıta çevirmişti! El Kaide’nin açtığı yoldan ilerleyen örgüt sivillere yönelik kanlı eylemlerini dünyanın dört bir köşesine yaydı. Avustralya ve Paris saldırıları, Almanya’da çökertilen uyuyan hücreler IŞİD’in ikinci aşamaya geçtiğinin işareti. Yani küresel eylem aşamasına…
 </p>
 <p>
  IŞİD’in Suriye-Irak enlemini aşan kanlı eylemleri kısmen örgüte yeni üyeler ve maddi destek kazandırsa da esasında İslâm dünyasını yaralıyor. İnsanlık dışı eylemler küresel İslamofobi’yi güçlendiriyor, “İslâm” ile “terör” kavramlarını tek paydada buluşturuyor. Bağımsız araştırmalar, El Kaide ve IŞİD gibi radikal örgütlerin yaptıkları küresel eylemlerin sonuçları itibarıyla maddi-manevi açıdan hedef ülkelerden çok Müslüman coğrafyasına zarar verdiğini ortaya koyuyor. El Kaide’nin üstlendiği 11 Eylül saldırısı sonrasında İslâm dünyasında yaşanan işgaller, Müslümanların maruz kaldığı ötekileştirme bunun en bariz göstergesi. Şimdi aynı kanlı bumerangı IŞİD kullanıyor! Paris’te mizah dergisi Charlie Hebdo’yu hedef alan, 12 kişinin ölümüyle sonuçlanan katliam Suriye’ye 300’den fazla hava bombardımanıyla döndü. Sadece Fransa değil, tüm Avrupa’da yaşayan Müslümanlar hedefe kondu, özgürlükleri kısıtlandı! Saldırı unutulmaya yüz tutan hakaret karikatürlerini yeniden gündeme taşıdı. Bir kez daha İslâm’ın aydınlık çehresini kirletti! Dahası İslâm karşıtlarına baskı için kolladıkları fırsatı sundu.
 </p>
 <p>
  Bu zaviyeden bakıldığında IŞİD/El Kaide’nin bir yönüyle de İslâm dünyasının meselesi olduğu görülüyor. Müslüman coğrafyada doğan, büyüyen bu radikal örgütler, eylemleriyle İslâm dünyasını da yaralıyor. Müslüman ülkelerdeki mali istikrarı sabote edip (petrol krizi örneğindeki gibi) radikalizmi, ayrılıkçı hareketleri körüklüyor. Dolayısıyla İslâm dünyası da IŞİD/El Kaide ile imtihan oluyor. İslâm dünyasının topyekûn radikallere mesafe koyamaması sınavını zorlaştırıyor. Gün geçtikçe güçlenen Neo-Selefî akım İslâm dünyasını içinden zayıflatıyor. Peki, İslâm dünyası Müslümanlığın çehresini karartan IŞİD karşısında neden sessiz? Radikallere neden mesafe koyamıyor? İstese giderek güçlenen Neo-Selefîleri frenleyebilir mi?
 </p>
 <p>
  Türkiye’de Selefîlik’ten yola çıkarak Neo-Selefîleri yazan ilk isim gazeteci-yazar Ali Ünal. O da girişte bahsettiğimiz gazeteci gibi, radikal örgütlerin İslâm’ı tam bilmeyen öfkeli gençleri çarptırılmış ayet ve hadisler üzerinden devşirip öfkeli savaşçılara dönüştürdüklerini belirtiyor. Çarpık itikatlarla yol alan bu grupların İslâm dünyasında yol açtığı tahribatın kimi küresel güçlere kazanım olarak döndüğüne işaret diyor: “IŞİD bugün itibarıyla düzenlediği eylemlerle Batı dünyasından çok İslâm dünyasını yaralıyor, parçalıyor. IŞİD’in bu yönüyle bazı ülkelere taşeronluk yaptığını, özünde İslâm dünyasına karşı kullanıldığını düşünüyorum.”
 </p>
 <p>
  Ünal’a İslâm dünyasının çıplak gözle görülen bu denklemi neden bozamadığını soruyoruz. Ortada kendi ayakları üzerinde durabilen bir ‘İslâm dünyası’ olmadığını, çoğu Müslüman ülkenin ekonomik ve siyasi açıdan Batı dünyasına muhtaç olduğunu, iktidarların kendi bekaları için böyle riskli konulara el sürmediğini anlatıyor. Diğer taraftan ‘Müslüman terörist, terörist de Müslüman olamaz!’ anlayışının henüz İslâm coğrafyasına hâkim olamadığını, IŞİD’e Sünni devrimciler gözüyle bakan ulemanın bulunduğunu, bundan dolayı Neo- Selefîlere topyekûn mesafe konulamadığını söylüyor: “İslâm dünyasında istismara, yönlendirilmeye ve tahrike açık kesimler olduğu gibi, kendilerine dokunulmadıkça ses çıkarmayan, sinmiş milyonlar var. Ne İslâm ülkeleri denilen ülkeler arasında ne de Müslümanlar, Müslüman gruplar arasında ittifak, ittihat söz konusu. Çünkü cehalet ve tefrikaya sebep ihlâssızlık hâkim. Bu kadar kötü şartlar içinde İslâm dünyasının IŞİD’e karşı yapabileceği fazla da bir şey bulunmuyor.”
 </p>
 <p>
  İslâm coğrafyasında IŞİD gibi radikal örgütleri doğuran çarpık anlayışın kısa vadede temizlenebileceğini düşünmenin hayalperestlik olacağı fikrinde Ünal: “Bu örgütler şu veya bu şekilde İslâm coğrafyasında çıksa da küresel güçler tarafından yönlendirilip kullanılıyor. Dolayıyla küresel planlar sonuçlanmadan tasfiye edilmelerine fırsat vermezler.”
 </p>
 <p>
  <strong>
   Kur’an “öldürme” diyor ama…
  </strong>
 </p>
 <p>
  ‘Devlet-din-laiklik’ ilişkisini irdeleyen makaleleriyle öne çıkan San Diego Eyalet Üniversitesi Öğretim Üyesi Doç. Dr. Ahmet T. Kuru da İslâm dünyasının El Kaide-IŞİD meselesinde takındığı umursamaz tavrın radikal tehdidi daha da büyüttüğüne dikkat çekiyor. Radikallerin Suriye ve Irak’taki sosyo-ekonomik çöküşü ustaca kullanıp hem varlıklarını hem de ‘Cihadî Selefîliği’ güçlendirdiklerini belirtiyor. Bunun yanında, kendi içinde var olma sorunu yaşayan İslâm dünyasının IŞİD’i frenleyebileceğine inanmıyor: “İslâm dünyası IŞİD’e karşı tavır alamıyor. Ortada ‘İslâm dünyası’ diye bir şey yok zira. Menfaatini düşünen bireyler, gruplar, liderler var. Bunlar da meseleleri/krizleri kısa vadeli analiz ettiklerinden doğru hareket edemiyorlar. Yani IŞİD kapıya dayanmadan tavır almıyorlar. IŞİD’in büyük tehlike arz ettiği ülkelerden olan Türkiye’nin bile örgüte karşı nasıl bir tavır takındığı belli değil. Tavır almışsa da bunun yetersiz olduğu ortada.”
 </p>
 <p>
  Siyaset bilimci Kuru, radikal/Selefî örgütlerin silahla değil, Müslümanların net karşıt duruşlarıyla alt edilebileceği tezini savunuyor: “Kendisini ‘İslâmî’ gören grup ve toplumların siyaset, güç, şiddet gibi konularda ciddi kafa yormalara ihtiyacı var. Siyasete dair prensipleri teorik ve pratikte yeterli oranda ele alınmış değil. Kur’an-ı Kerim ‘Müslüman Müslüman’ı öldürürse ebedî cehenneme gider’ diyor. Bu açık çağrıya rağmen her gün  Müslüman Müslüman’ı öldürüyor. Dolayısıyla, radikallere dur diyebilmesi için, İslâm dünyası önce kendini toparlamalı.”
 </p>
 <p>
  “İslâm, IŞİD’den önce İslâm’la yüzleşmeli.” diyenlerden biri de Ankara Strateji Enstitüsü Başkan Yardımcısı Doç. Dr. Mehmet Akif Okur. Radikal akımları üreten, destek fetvaları veren merkezlerin tasfiyesinin Batı’dan önce İslâm dünyasına düştüğünü söylüyor. Radikal örgütleri besleyen dinî yorumlar ile gerçek İslâm savunucularının yüzleşme vaktinin geldiğini ifade ediyor. O da Ali Ünal gibi mevcudiyetlerinin bir yönü küresel güçlere dayanan El Kaide/IŞİD’in bir çırpıda İslâm dışına çıkarılamayacağını belirtiyor: “Terör örgütleri militanlarını Selefîlik aracıyla devşiriyor. Selefîlik, küresel güçlerin Körfez monarşilerinin eliyle Sünni coğrafyayı dönüştürmeye soyunmasıyla güçlendi. Aynı dönemde, Selefî kurumlar muazzam yatırımlarla Batılı ülkelerde kök saldı. Bu grupları gerilla tipi askerî eğitimle, Afganistan’da ABD tanıştırdı. Bu tabloya Körfez ülkeleriyle Batı arasındaki ilişkilerin hâlihazırdaki ekonomi-politiği de eklendiğinde, İslâm dünyasının veya herhangi bir Müslüman aktörün El Kaide/IŞİD’i var eden din yorumuyla mücadelede başarılı olma ihtimalinin ne denli zor olduğu görülüyor.”
 </p>
 <p>
  Diyelim ki İslâm dünyası IŞİD karşısında Batı ile ortak paydada buluştu… Radikalizmi önleme inisiyatifini nereden, nasıl başlatacak? IŞİD gibi örgütler ile küresel terör eylemleri aslında problemin kendisi değil, tezahürü… Arkasında cehalet, dini yanlış yorumlama, geri kalmışlık gibi köklü sorunlar yatıyor. Uzun vadede, çetin geçmesi öngörülen bataklığı kurutma sürecinin olmazsa olmazı İslâm dünyasında fikir, söylem ve eylem birlikteliği. İkinci aşamada da küresel çapta film, belgesel ve yayınlarla gerçek İslâm’ın gündeme taşınması gerekecek. Yapımların İslâm dünyasında kabul görmesi için Müslümanlarca üretilmesi elzem görülüyor.
 </p>
 <p>
  Asıl zorluk üçüncü aşamada; gerçek İslâm anlayışından yoksun, radikalizmi besleyen medreselere neşter vurulmasında. Bu medreselerin ıslah edilmesi yeterli olmayıp Batı dünyasında dinini öğrenmek isteyen yeni nesil için modern medreseler kurulmasına ihtiyaç var. Medreselerin ıslahı zor olduğu kadar elzem. İslâm dünyasını terör bataklığına çeken cehaleti ortadan kaldırmanın yegâne yolu, gerçek İslâm’ı anlatan medreseler kurmaktan geçecek zira...
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/islam-dunyasi-isid-sinavinda_551020), [web.archive.org (arşiv bağlantısı)](http://web.archive.org/web/20151214043721/http://www.aksiyon.com.tr/ortadogu/islam-dunyasi-isid-sinavinda_551020)
