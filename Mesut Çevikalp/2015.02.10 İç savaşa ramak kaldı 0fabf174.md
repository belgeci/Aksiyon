# İç savaşa ramak kaldı

*Mesut Çevikalp 2015.02.10*

<div class="pNewsDetailMainContent" itemprop="articleBody">
 <p>
  Birleşmiş Milletler (BM) Irak Yardım Misyonu, ülkede her geçen gün şiddetlenen sokak çatışmalarının frenlenememesi durumunda iç savaşa evrilebileceğine işaret etti. BM Irak Misyonu, ocak ayı raporunda IŞİD terörünün yeniden alevlendirdiği etnik çatışmalarda 790’ı sivil 1375 kişinin öldüğünü, 2240 kişinin yaralandığını kaydetti. Ölenlerin 585’i ile yaralıların 771’i IŞİD’e karşı yürütülen operasyonlarda yer alan askerler. Rapora göre, Bağdat geçen ay en fazla sivil kaybın yaşandığı kent. Yılın ilk ayında başkentteki çatışma ve patlamalarda 256 sivil öldü, 758 sivil yaralandı. Irak’taki kötü gidişatı kabul eden Cumhurbaşkanı Fuad Masum, halka terör grupları karşısında birlik çağrısında bulundu. IŞİD ve terör grupları ile mücadelenin zorlukla yürüdüğünü, asimetrik eylemcilerin hava bombardımanları ile bertaraf edilemediğini vurguladı. Cumhurbaşkanı Masum, tarihte eşi benzeri görülmeyen kanlı terör sürecinin millî birlik duruşuyla frenlenebileceğini söyledi: “Mevcut şartlarda ülkedeki terör süreci toplumunun birleşmesi ve ihtilaflara son verilmesiyle yenilebilir.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/ic-savasa-ramak-kaldi_548987), [web.archive.org (arşiv bağlantısı)](http://web.archive.org/web/20150729072746/http://www.aksiyon.com.tr/karakutu-dunya/ic-savasa-ramak-kaldi_548987)
