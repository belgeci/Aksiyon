# Batı vurdukça IŞİD güçleniyor!

*Mesut Çevikalp 2015.01.12*

<div class="pNewsDetailMainContent" itemprop="articleBody">
 <p>
  ABD liderliğindeki koalisyonun altıncı ayına giren hava bombardımanına rağmen mevcudunu artırıp varlığını güçlendiren IŞİD yeni dönemde küresel eylemlere soyunuyor. Paris saldırısı sürecin işaret fişeğiydi.
 </p>
 <p>
  Irak Şam İslam Devleti (IŞİD) neden zayıflamıyor? Dünya, Fransız mizah dergisi Charlie Hebdo’ya düzenlenen kanlı baskının ardından bu sorunun cevabını arıyor. ABD öncülüğündeki küresel koalisyonun altıncı ayına giren hava saldırıları, örgütü frenleyemediği gibi eylemci sayısını ve eylem kabiliyetini artırdı! IŞİD, aynen El Kaide gibi sınır ötesini de kana bulayabiliyor! Paris’teki eylemin bir benzeri bir ay önce Avustralya’da yaşanmıştı. Suriye bataklığında vücut bulan IŞİD, varlığı ile küresel terörü yeniden aktive etti. Asimetrik örgüt tüm dünyayı hedefe koyuyor artık. Hem de karşısında dünya devlerinden oluşan güçlü bir koalisyona rağmen!
 </p>
 <p>
  Söz konusu tuhaf tabloyu Birleşmiş Milletler (BM) raporu da doğruluyor. BM’de El Kaide yaptırımlarını denetleyen komitenin hazırlayıp kasım ayında Güvenlik Konseyi’ne sunduğu istihbari raporda, ‘hava saldırıları ve caydırıcı önlemlere rağmen IŞİD’e her ay ortalama bin yabancı savaşçının katıldığı, mevcudunun 30 bini (15 bini yabancı) aştığı, örgütün artık küresel çapta eylem düzenleyebildiği’ kaydediliyor. Raporda, 80 farklı ülkeden gelen yabancı savaşçıların dünyayı yıllarca meşgul edecek tehdide dönüşebileceği, savaşçıların kendi ülkelerine döndüklerinde kanlı eylemlere girişebileceği ifade ediliyor.
 </p>
 <p>
  Türkiye’nin NATO Daimî Temsilcisi Büyükelçi Mehmet Fatih Ceylan, BM raporu henüz ortada yokken BBC’ye verdiği röportajda, hava operasyonlarına rağmen örgüte katılımın artarak sürdüğünü iddia etti. Suriye’de üç yıl önce 400-500 kadar olan El Kaideci savaşçı sayısının bugünlerde 30 bine çıktığına dikkat çekti: “Suriye’ye giden savaşçıların bazıları Türkiye’ye pasaportlarıyla geldiler. Güvenlik ve istihbarat alanlarında endişelenenlere, Türkiye’ye seyahat eden şüpheli kişiler hakkında bilgi paylaşımı yapmak üzere açık bir çağrıda bulunduk. Son 6 ayda 52 bin kişi yakalandı. 7 bin kişiye giriş yasağı koyduk. 1200 kişi sınır dışı edildi. Türkiye, IŞİD’e katılımı kesmek için sert önlemler aldı.”
 </p>
 <p>
  BM raporu gibi Ceylan da IŞİD ve yabancı eylemcilerin ileriki dönemde Türkiye gibi Batılı müttefikleri hedefe koyabileceğine işaret etti: “IŞİD bugüne kadar 82 Türk vatandaşını öldürdü. 2003’te El Kaide’nin İstanbul’daki terör saldırılarına maruz kaldık. 40 yıldan uzun süredir biz, Türkiye’de terörden muzdaribiz. Bu, sınırları aşan ve uluslararası eylem ve çaba gerektiren uluslar ötesi bir tehlike!”
 </p>
 <p>
  Fotoğrafın geneline bakıldığında, hava saldırılarına rağmen Suriye-Irak enleminde varlığını güçlendirebilen IŞİD ile mücadelenin çetin geçeceği, hayli zaman alacağı görülüyor. Keza ABD Başkanı Barack Obama, operasyonun başında, örgütün kademeli yok edilmesinin en az 3 yıl süreceğini belirtti. Ancak eski ABD Savunma Bakanı Leon Panetta, sahada atılan yanlış adımlardan dolayı IŞİD ile savaşın 30 yıl devam edebileceğini öne sürdü. İngiltere Savunma Bakanı Michael Fallon da benzer minvalde bir açıklamayla, IŞİD ile mücadele konusunda İngiliz ordusunun önünde uzun bir yol bulunduğunu kabul etti. Bu zaviyeden bakıldığında IŞİD ile mücadelenin Afganistan’da 13 yıldır devam eden Taliban/El Kaide savaşına evrildiği, Suriye-Irak üzerinden Ortadoğu’da ‘Afganistanlaşma’ sürecinin başladığı not edilebilir.
 </p>
 <p>
  <strong>
   IŞİD kabiliyette El Kaide’yi aştı!
  </strong>
 </p>
 <p>
  Batı İttifakı’nın 2001 Afganistan-Taliban, 2003 Irak- El Kaide savaşları tecrübesinden yola çıkarak Suriye-IŞİD mücadelesi irdelendiğinde savaşın daha da derinleşip bölgeye yayılacağını öngörmek mümkün. Zira Afganistan ve Irak’taki gibi bölgede ‘işgalci’ görülen küresel koalisyonun hava saldırıları ve yol açtığı sivil ölümler, Müslüman halkı IŞİD gibi radikal unsurlara yönlendiriyor. Afganistan, Irak gibi Suriye’de de ABD/Batı karşıtlığının oldukça yüksek olduğu hesaba katıldığında havadan atılan her bombanın, yerde ölen her masumun El Kaideci örgütlere yeni eylemci olarak döndüğünü görmek mümkün. El Kaide gibi IŞİD de ‘ABD’nin ülkeyi işgal etmeye çalıştığını’ dillendirerek Müslüman halka yabancılara karşı ‘cihadın’ farz olduğu propagandasını yapıyor. Sivil ölümleri nazara vererek öfkeli gençleri yanına çekiyor.
 </p>
 <p>
  Diğer taraftan IŞİD hafife alınabilecek bir tehdit de değil! Afganistan ve Irak savaşlarında kazandığı tecrübelerini Suriye-Irak enleminde kullanan örgüt, daha az insanla daha etkili eylemler düzenleyebiliyor. Asimetrik savaş taktikleriyle çöl şartlarında bile hava saldırılarından sıyrılabiliyor. Özellikle Kuzey Irak’tan elde ettiği zırhlı araçlar ve ağır silahlarla askerî kışlaları bile çökertebiliyor! Bu açıdan bakıldığında IŞİD kapasite, eylem ve kabiliyet açısından Taliban veya Irak El Kaide’sine benzemiyor. Ayrıca örgütün ardında esaslı bir dış destek de var. Batı’nın tüm ‘kitabi’ önlemlerine rağmen, tarihleri boyunca ilk kez ‘devletleşen’ bu yeni Kaidecilere sınır ötesinden esaslı maddi-manevi destek yağıyor. Örgüt, ele geçirdiği petrol rafinelerini aylık 20 bin dolarla yabancı CEO’lara emanet edecek kadar profesyonelce hareket ediyor. Sağlık ve belediye hizmetlerine el atarak ilan ettiği Hilafet Devleti’nin vücuda bürünmesine çabalıyor.
 </p>
 <p>
  Konuyu Aksiyon’a değerlendiren bir yetkili, IŞİD’in ABD/Batı karşıtlığı üzerinden Arap dünyasındaki desteğini artırdığını doğruluyor. Hava bombardımanının yol açtığı sivil kayıpları gündeme taşıyarak Müslüman gençleri safına çektiğini belirtiyor. Taliban ile El Kaide’nin aynı taktiği Afganistan’da Batı kuvvetlerine karşı kullandığını, 13 yıldır süren savaş boyunca eylemci sıkıntısı çekemediğini hatırlatıyor: “Afganistan, Irak ve Suriye’de yaşandığı gibi dış müdahaleler, dışarıdan gelen yabancı askerler her zaman yerel halkta karşıtlık oluşturur. Buna sivil kayıplar da eklenince halk içindeki hıncı, öfkeyi direniş örgütlerine katılarak giderme yoluna giriyor. Dün Afganistan ve Irak’ta yaşanan ‘fasit daire’ bugün Suriye’de yaşanıyor. Aktörler farklı olsa da tezgâh aynı!”
 </p>
 <p>
  Aynı yetkili ABD’nin Kobani’de göz göre göre Kürtleri silahlandırmasının, iç savaşın ilk döneminde Esed rejimi ile iş tutan Demokratik Birlik Partisi’ne (PYD) arka çıkmasının cephedeki bazı ılımlı muhaliflerin IŞİD safına geçmesine sebep olduğunu anlatıyor: “ABD gibi Batılı müttefikleri de kendi içlerinde IŞİD ile nasıl, ne kadar mücadele edeceklerini netleştiremedi. Bunun yanında hava saldırılarının sonuç odaklı olmadığı, palyatif yaklaşımla yapıldığı hissediliyor. Ilımlı muhaliflerde direnme gücü, sabrı kalmadı artık! Geçen hafta ABD’nin eğit-donat çerçevesinde silahlandırdığı Suriye Devrimci Cephesi ile Azim Hareketi’nin üs ve silahlarıyla El Kaideci El Nusra’ya katılmasını bu açıdan okumakta fayda var.”
 </p>
 <p>
  <strong>
   IŞİD vurulmuyor, yönlendiriliyor!
  </strong>
 </p>
 <p>
  İstanbul Üniversitesi Avrasya Enstitüsü Müdürü Doç. Dr. Bekir Günay’a 4 aydır süren hava operasyonuna rağmen IŞİD’in nasıl güçlendiğini soruyoruz. Batılılar önce diplomasi süreçleri, ardından da eğit-donat tartışmalarıyla Özgür Suriye Ordusu’na (ÖSO) vakit kaybettirince, boşluktan istifade eden IŞİD ile PYD’nin güçlendiğini söylüyor. Daha da önemlisi koalisyonun IŞİD’i bitirmek için değil, sadece yönlendirmek için vurduğunu iddia ediyor: “ABD liderliğindeki koalisyon aslında IŞİD’i vurmuyor, vuruyor gibi yapıyor! Ciddi olarak örgütü bitirmek isteseler etkili hava gücü ile bir gecede karargâhlarını, üslerini, askerî araçlarını imha edebilir. Yoğun bir saldırıyla örgüte ağır darbe indirebilir. Kapasitesi olmasına rağmen bunu yapmıyor. Hava harekâtı özünde IŞİD’i yönlendirme harekâtı. IŞİD’in Kobani’ye, Türkiye sınırına dayanması üst bir aklın stratejisi!”
 </p>
 <p>
  Doç. Dr. Bekir Günay, perde arkasından IŞİD’i yönlendiren üst aklın Ortadoğu’yu ‘Büyük Ortadoğu Projesi’nde (BOP) yazıldığı gibi yeniden dizayn etmeye soyunduğuna dikkat çekiyor: “ Küresel üst akıl IŞİD’in gayriresmî yapısını de facto olarak kullanıyor. İsrail de kullanıyor. Örgüt kullanılabilir bir maşa olduğu için zayıflatılmıyor. IŞİD’in eylemleri üzerinden Irak’ı 3’e bölmeyi, 100 yıl önce yarım kalan Kürt devletini hayata geçirmeyi hedefliyorlar.”
 </p>
 <p>
  <br>
   <strong>
    Batı, Suriye enkazını ortada bırakacak
   </strong>
  </br>
 </p>
 <p>
  Suriye’de derinleşen iç savaş hâli sadece Irak’ı değil, tüm Ortadoğu’yu çökertiyor. Afganistan ve Irak savaşı tecrübeleri küresel güçlerin sadece Suriye’yi değil, tüm Ortadoğu’yu kaderine terk edebileceğine işaret ediyor. Afganistan ve Irak müdahalelerinden ağzı yanan, bu iki savaşta 4-6 trilyon doları buharlaşan ABD/Batı İttifakı, yaşanana mesafeli duruyor. 2004-2007 arasında Afganistan’da Taliban ve El Kaide’ye karşı savaşan NATO Uluslararası Güvenlik Destek Gücü’nde (ISAF) görev alan eski Binbaşı Esedullah Oğuz, Afganistan gibi Suriye, Irak ve tüm Ortadoğu’nun kaderine terk edileceğini düşünüyor.
 </p>
 <p>
  <strong>
   -Suriye savaşı tüm Ortadoğu’yu Afganistanlaştırıyor mu?
  </strong>
  <br>
   Yaşanan kargaşa aslında Batı’nın bu konuda belli bir planının olmamasının sonucu. Hiçbir Batı ülkesi Suriye krizine başından beri direkt müdahil olmak istemiyor. Libya’daki iç savaşın aksine kendi akışına, kaderine terk ettiler. Yamalı bohçayı andıran Suriye muhalefetine ufak tefek yardımlarla yetindiler. Eğer ABD gerçekten isteseydi, Bosna ve Libya’da olduğu gibi Suriye’deki rejimi devirip savaşı bitirebilirdi. ABD Başkanı Obama, Suriye krizine bulaşmak istemedi. Sonuç ortada!
  </br>
 </p>
 <p>
  -Zamanında müdahale edilmeyen savaş Batı’yı da etkiliyor artık.
  <br>
   Etkilememesi düşünülemez. İsrail’in yanı başında, Batılı şirketlerin işlettiği petrol yataklarının dibinde Afganistan benzeri bir kargaşanın oluşması, Batı dünyasının çıkarlarını negatif etkiledi elbette. Batı, Suriye’yi Afganistanlaştırmak istemez. Ancak yaşananları uzun süre tepkisiz izlemesi krizin bölgeye yayılmasına, derinleşmesine kapı açtı. İşin ucu kendisine dokunmaya başlayınca da en az çabayla, uzaktan  tehlikenin önüne geçmeye çalıştı. Yarım yamalak önleme çabasının sonuç vermesi mümkün değil elbette. Dolayısıyla ABD ve Batı dünyası açısından Suriye’de ucuz zafer mümkün görünmüyor.
  </br>
 </p>
 <p>
  <strong>
   -Günün sonunda Ortadoğu enkazını kaldırmak kime düşecek?
  </strong>
  <br>
   Batı/ABD, Afganistan’da olduğu gibi Orta-doğu’da da sebep olduğu çöküşün enkazını ortada bırakacak. Niyetleri Ortadoğu’dan çıkıp Asya’ya yönelmek. 2014 sonunda Batılı güçler Afganistan’dan (küçük bir ABD birliği hariç) tamamen çekilecek. Buna karşın ülkenin önündeki sorunlar hâlâ çözülemedi. Afganistan’a müdahale zemini oluşturan Taliban örgütü, uyuşturucu ticareti, savaş ağaları ve ekonomik sefalet olduğu gibi duruyor. Günün sonunda Irak ve Suriye’de de aynı tablo yaşanacak. ABD ve Batı, enkazı temizlemek yerine halının altına süpürecek. Hâlbuki geçmişte üstünü örttüğü krizler gibi Suriye enkazı da gelecekte en çok Batı’nın başını ağrıtacak. İşin acı tarafı, Batı yakıp yıktığı Ortadoğu’dan sessizce çıkıp giderken geride bıraktığı milyar dolarlık mali yükü bölge ülkelerinin üzerine yıkacak. Ortadoğu’da oluşacak devasa enkazı temizlemek ise Türkiye gibi bölge ülkelerine düşecek.
  </br>
 </p>
 <p>
  <strong>
   -Afganistan tecrübeleri bize IŞİD konusunda ne diyor?
  </strong>
  <br/>
  1980’lerde Afganistan’da Ahmed Şah Mesud’u ulusal kahraman hâline getiren, onun başarısından ziyade Sovyetler’in büyük çaplı operasyonlarına maruz kalmasıydı. Yani baskı ne kadar büyükse direniş de o oranda büyür. Askerî işgal tehlikeyi kısa vadede ortadan kaldırmış gibi görünse de uzun vadede sorunu çözmez. ABD, 2001’den hemen sonra Afganistan’da Taliban’a karşı büyük başarı kazanmış gibi göründü. Ancak örgüt 4 yıl sonra güçlenerek döndü. Sorunun çözümü, Ortadoğu’da dışlanan Sünni çoğunluğun adil şekilde yönetime geri dönmesinin sağlanmasından geçiyor. Yoksa IŞİD bitse bile bir başkası kolayca onun yerini dolduruverir.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/bati-vurdukca-isid-gucleniyor_541053), [web.archive.org (arşiv bağlantısı)](http://web.archive.org/web/20150625214828/http://www.aksiyon.com.tr/ust-manset/bati-vurdukca-isid-gucleniyor_541053)
