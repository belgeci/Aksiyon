# Adada akıncı denklemi

*Mesut Çevikalp 2015.05.05*

<div class="pNewsDetailMainContent" itemprop="articleBody">
 <p>
  KKTC halkı ülkeyi 2020’ye taşıma görevini Mustafa Akıncı’ya verdi. Dördüncü Cumhurbaşkanı Akıncı’nın görevinin ilk gününde Ankara ile yaşadığı ‘yavru vatan’ krizi adada yeni bir döneme girildiğine işaret ediyor.
 </p>
 <p>
  Yavru vatan’ polemiği yaşanmasa KKTC’deki cumhurbaşkanlığı değişimi satır aralarında kalacaktı! Ankara başından bu yana adayı tümüyle etkileyen seçim sürecine bigâne kaldı. Hükümetteki ilgisizlik medyaya da yansıdı. Türkiye kamuoyu, tarihinde ilk kez Kuzey Kıbrıs’ta cumhurbaşkanının değiştiğini Ankara-Lefkoşa arasında yaşanan atışmadan öğrendi. Cumhurbaşkanı Tayyip Erdoğan, KKTC’nin yeni Cumhurbaşkanı Mustafa Akıncı’yı önce azarladı, ardından kutladı! Hem de cumhurbaşkanlığının ilk gününde… Hem de canlı yayında… Erdoğan, Ankara’nın ‘yavru vatan’ söylemini eleştiren Akıncı’ya ağır ifadelerle karşılık verdi. Akıncı, seçimlerden önce istismar kaynağı gördüğü ‘ana vatan-yavru vatan edebiyatını’ bir kenara bırakacağını, yerine iki kardeş ülke ilişkisini tesis edeceğini vadetmişti. Cumhurbaşkanlığının ilk gününde katıldığı televizyon röportajında aynı tavrını yinelemesi Erdoğan’ı çileden çıkardı:
 </p>
 <p>
  “Sayın Akıncı seçilmiş bir cumhurbaşkanıdır. Kendisini tebrik ettik. Ancak ‘iki kardeş ülkeyiz’ dediğinizde bu farklı yerlere gider. Sayın Akıncı’nın ağzından çıkanı kulağının duyması lazım. …Bu ülke KKTC’ye bir bedel ödemiştir. Hâlâ da ödüyoruz. Biz şehitler vermişiz. Bu yavru vatan ayakta kalabilsin diye. Son olarak oraya yaptığımız para yardımı 1 milyar dolar. Biz göreve geldiğimizde öğrenci sayısı 25 binken, 60 bin oldu. Kardeşlik bunlarla oldu. Şu anda uluslararası camiada bu kavgayı veren kim? Acaba Sayın Akıncı bu kavgayı kendi başına verebileceğini mi sanıyor? Türkiye KKTC’ye yavru vatan olarak bakmaya devam edecektir.”
 </p>
 <p>
  Azarlamaya canlı yayında muhatap olan Akıncı, Erdoğan’a aynıyla karşılık verdi: “Neden rahatsız olunuyor, bunu anlayamadım? Türkiye bu yavrunun büyümesini istemiyor mu? Hep yavru mu kalalım? Ayaklarımızın üstünde durmayalım mı? Sözlerimin arkasındayım. Beynimle söylüyorum. Bunlar doğrudur ve yalnızca KKTC için olan doğrular değildir. Adadaki bütün Kıbrıs halkı için olan doğrulardır. İlk günümde böyle bir tartışma içine çekilmekten mutlu olduğumu söyleyemem. Belli ki Erdoğan’a belirli şeyler söylenmiş. Ben kişilikli bir ilişkiden söz ettim; belli ki farklı yaklaşımlar var, bunlar oturulup konuşulur. Kıbrıs halkı ana vatan sevgisini koruyacaktır. Ancak bu topraklarda kendi kimliğini ve kişiliğini kazanması için bu yavruluktan kurtulmalıdır.”
 </p>
 <p>
  Akıncı’nın daha koltuğuna oturmadan Erdoğan ile yaşadığı gerilim adada yeni bir döneme girildiğine, Ankara-Lefkoşa denkleminin değiştiğine işaret etti. Seçimlerin ikinci turunda (26 Nisan) oyların ezici çoğunluğunu (yüzde 60,50) alan Akıncı arkasına aldığı halk desteğiyle konuşuyor. Seçim beyannamesinde kayıt düştüğü ‘tarafsız cumhurbaşkanı’, ‘kişilikli devlet’, ‘bağımsız yönetim’ söylemini hayata yansıtıyor. Sosyalist-sol kanattan gelen Akıncı’nın siyasi geçmişi incelendiğinde ‘baskıya boyun eğmediği, diklenmeden dik durduğu, çıkardan çok ilkelerle yol aldığı’ görülüyor. Bugün ekranlardan ikrar ettiği Ankara ile kurulacak yeni ilişki modeli seçim beyannamesinde ısrarla vurgulanıyordu.
 </p>
 <p>
  “Kıbrıs Türk Toplumu’nun kendi ayakları üzerinde duran, kendi kendini yönetebilen, sürdürülebilir bir ekonomi ve her alanda çalışan bir demokrasiye sahip olması Türkiye’nin de çıkarınadır. Böylesi bir yapıya kavuşmuş KKTC’nin Türkiye ile olan ilişkileri çok daha sağlıklı bir zeminde gelişecektir.”
 </p>
 <p>
  Gerek kapsamlı seçim beyannamesi gerekse seçim sürecindeki açıklamaları Akıncı döneminde Ankara-Lefkoşa hattının gerileceğine, yarım asırlık statükonun değişeceğine işaret ediyor. Şu kilit ifadeler de Akıncı’dan: “Kıbrıs’ta yıllardır çözümsüz kalan sorun ve yarattığı statüko sürdürülebilir değildir; hem adamızın ve hem de bölgemizin barışı ve huzuru için de ciddi tehditler içermektedir. BM parametrelerinin öngördüğü ve son olarak 11 Şubat 2014 tarihli ortak açıklama metninde de ifade edilen, iki kesimli, iki toplumlu federal bir çözümde, her iki tarafın da kazanacağı çok şey vardır.”
 </p>
 <p>
  Akıncı’nın zaferi Rum Kesimi’ni de hareketlendirdi. Rumlar Annan Planı’na destek veren Akıncı’yı kendilerine yakın görüyor. Zira Akıncı 40 yıllık siyaset kariyerini ‘Adanın yeniden birleşmesi’ çerçevesinde yürüttü. 1974 sonrası Rum Kesimi ile belediye hizmetleri üzerinden ilk resmî anlaşmayı yapan da oydu. Rumlar kendi zaviyelerinden adanın yeniden birleşmesini isteyen Akıncı ile müzakere masasına oturmayı kazanç görüyor. Yaklaşık altı ay önce, Barbaros Hayrettin Paşa sismik araştırma gemisinin bölgeye gelmesi üzerine donan barış müzakerelerine geri dönmeyi amaçlıyor. Güven artırıcı önlemler çerçevesinde 4 yeni madde üzerinde çalışmaya başladığını belirtiyor. Yeni sürecin Akıncı’nın güneyi ziyaret etmesinden sonra başlayacağını dillendiriyor. Akıncı’nın seçim başarısını kutlayan Rum lider Nikos Anastasiadis, onunla çalışmak istediklerini beyan etti: “Mustafa Akıncı’nın cumhurbaşkanlığına seçilmesi, ortak vatanımız için umut verici bir gelişmedir. Onunla görüşmeyi dört gözle bekliyorum.”
 </p>
 <p>
  <strong>
   Bu noktada öne çıkan soru şu: Akıncı müzakere sürecini ilerletip adayı yeniden birleştirebilir mi? Yani barış söylemini müzakere masasına yansıtabilecek mi?
  </strong>
 </p>
 <p>
  KKTC 2. Cumhurbaşkanı Mehmet Ali Talat, yeni seçilen Cumhurbaşkanı Akıncı’nın çözüm noktasında adaya yeni bir heyecan getirebileceğini söylüyor. Siyaset geçmişi ve dürüst kişiliğinin yeni inisiyatiflere uygun olduğunu vurguluyor: “Cumhurbaşkanı Akıncı, benim gibi adanın yeniden birleşebileceğine inanıyor. Benim gibi Annan Planı’na ‘evet’ demiş bir siyasetçi. İmkân verilirse akim kalan müzakereleri yeniden canlandırabilir. Buna karşın Akıncı görevine ‘büyük bir talihsizlikle’ başladı. İlk günden ‘yavru vatan-ana vatan’ krizinin yaşanması elini zayıflattı.”
 </p>
 <p>
  Talat, Erdoğan-Akıncı arasında patlak veren krizin daha derin, görünmeyen bir yönünün bulunduğunu, son dönemde iki tarafın birbirinden uzaklaştığını belirtiyor: “Maalesef bir süredir Kıbrıs Türk halkı ile Türkiye arasında soğuk rüzgârlar esiyor. Türkiye kökenli yurttaşlarımız da Ankara’ya eskisi kadar muhabbet duymuyor. Aradaki kalbî ilişkiler bozuldu. Çıkıyor biri ‘besleme’ diyor! Bir diğeri ‘doları biz veriyoruz’ diyor. ‘Akıncı gitsin Rum tarafında yaşasın’ diyor. Kendi memleketinden kovuyor. Hâliyle bu söylem Kıbrıs halkını Ankara’dan soğutuyor. Olanlar beni de derinden üzüyor. İnciniyoruz. Zira bizim böyle bir lüksümüz de yok. Ne yani ‘Bırakalım herkes yoluna gitsin’ mi diyeceğiz!”
 </p>
 <p>
  <strong>
   “DOĞALGAZ MÜZAKERE ZEMİNİNİ DEĞİŞTİRDİ”
  </strong>
 </p>
 <p>
  Kıbrıs uzmanı Prof. Dr. Mehmet Hasgüler, kararlı ve karizmatik duruşuyla Akıncı’nın barış sürecine ve Ankara-Lefkoşa ilişkilerine dokusunu, rengini yansıtacağını düşünüyor. Ancak çözüm denklemini sadece Akıncı’nın kuracağını düşünmüyor. Akıncı’nın işin başında yaşadığı ‘yavru vatan’ krizini aşacağını, Ankara-Lefkoşa-Güney Kıbrıs denkleminde kendine bir orta yol oluşturacağını ifade ediyor. Ada çevresinde ortaya çıkan zengin doğalgaz rezervlerinin müzakere sürecini etkileyeceğini, sürece İsrail, Mısır gibi yeni aktörler eklemlendiğini iddia ediyor.
 </p>
 <p>
  “Cumhurbaşkanı Akıncı 2003 Annan Planı’na ‘evet’ demişti. Bugün de federalizm çatısı altında adanın yeniden birleşmesini savunuyor. Kendisi bu yolda ilerleyebilecek bir lider. Burada kritik soru, 2003’te Annan Planı’na evet diyen Rum lider Nikos Anastasiadis aynı noktada mı? Türkiye’nin, AB’nin, Yunanistan’ın da pozisyonları değişti. Ankara’nın AB üyelik iştahı dindi. Türk tarafındaki AB güveni sarsıldı. AB, Annan Planı’na ‘evet’ diyen Kıbrıslı Türklere uyguladığı izolasyonları kaldırmadı! Akıncı, müzakere sürecini Eroğlu-Anastasiadis’in imza attığı ortak açıklama metni üzerinden yürüteceğini beyan etse de taraflarda eski heyecan yok.”
 </p>
 <p>
  Hasgüler, Akıncı’nın KK-TC’deki ‘statüko ve vesayeti bitirme’ vaadini fazla iddialı buluyor: “Kıbrıs’ta statüko denen yapı KKTC’den ibaret değil, Güney Kıbrıs’ı da kapsıyor. Öyle ki statükonun zemini İngiliz sömürge dönemine kadar uzanıyor. Bir boyutuyla garantör ülkeleri de kapsıyor. Statükoyu kısa dönemde bertaraf etmek mümkün değil. Akıncı’nın bir müddet sonra söylemlerini yumuşatacağını düşünüyorum. Çünkü Kıbrıslı Türklerin yüzde 90’ı Türkiye’nin askerini, garantörlüğünü arkasında görmek istiyor.”
 </p>
 <p>
  Akıncı’nın seçimlerin ikinci turunda elde ettiği yüzde 60 oranındaki halk desteği ortaya koyduğu çözüm vizyonunun desteklendiği anlamına gelmiyor. 14 yıl sürdürdüğü Lefkoşa Türk Belediyesi Başkanlığı döneminde önemli sosyal ve şehircilik projelerine imza atması ona sağ ve sol seçmenden oy alma imkânı verdi. Son seçimlerde rakip adaylara/partilere duyulan kızgınlık da Akıncı’nın desteğini artırdı. Akıncı gibi Türk tarafı da adada çözüm istiyor. Ancak çözümden çözüme fark var. Akıncı’nın güney kesimine yakın durması Kuzey Kıbrıs’ta bir oldubittinin yaşanacağı anlamına gelmiyor.
 </p>
 <p>
  <strong>
   YAVRU VATAN POLEMİĞİNDE AKINCI HAKLI*
   <br>
    - Cumhurbaşkanı Mustafa Akıncı vadettiği barışı hayata geçirebilir mi?
   </br>
  </strong>
  <br>
   Cumhurbaşkanı Akıncı, Annan Planı döneminde Rum tezlerine yakın dursa da nihayetinde Kıbrıs Türk halkı Rumların altında azınlık statüsünde yaşamak istemiyor. Kıbrıslı Türkler için esas olan AB üyesi olarak gelecekleri hakkında emin bir yön çizmek. Örneğin Cumhuriyetçi Türk Partisi’nden (CTP) gelen 2. Cumhurbaşkanı Mehmet Ali Talat sol görüşlü olmasına rağmen AB yanlısı politika izliyordu. Fakat görüşmeler ilerledikçe rahmetli kurucu Cumhurbaşkanı Rauf Denktaş’ın görüşlerini destekler bir çizgiye kaydı.
   <br>
    <strong>
     - Seçimlerdeki yüzde 60’lık oy, Türkiye destekli Denktaş çizgisini reddetme mesajı içeriyor mu?
    </strong>
    <br>
     Kıbrıs Türk halkı, siyasal sistemin yozlaşmasının, ekonomik, siyasi ve sosyal sıkıntıların faturasını yıllardır iktidardaki Ulusal Birlik hareketine kesti. Bu tepki ‘Ulusal Birlik çizgisinden çıkalım, Türkiye ile diyaloğumuzu alt düzeye indirip AB çizgisine kayalım’ düşüncesi olarak okunmamalı. Tepkisel bir durum. Akıncı halkın önündeki yıpranmamış tek siyaset adamıydı. Halk ona yöneldi.
     <br/>
     <strong>
      - ‘Yavru vatan’-‘Kardeş/dost ülke’ polemiğini nasıl okudunuz? Doğrusu ne olmalı?
     </strong>
     <br/>
     Bu polemikte Akıncı’nın görüşlerini destekliyorum. Bu söylemin iki olumsuz sonucu var: Birincisi, dünya kamuoyunda Kıbrıs’ta çözümsüzlüğün birinci elden sorumlusu siz görülüyorsunuz. Bir yandan bağımsız bir devletten bahsediyorsunuz, diğer yandan onu 82’nci vilayetiniz gibi gören bir tavır içerisindesiniz. Yunanistan ile Kıbrıs Rum tarafı arasında böyle bir ilişki yok. İkincisi de, Kıbrıs Türk halkı nezdinde olumsuz bir imaj ve algı oluşturuyorsunuz. Sizden ‘nefret’ etmeye başlıyorlar. Bir de ‘size her yıl şu kadar para veriyoruz’ dediğinizde imaj vahim çizgiye kayıyor. Onlar da şunu söylüyor: ‘Stratejik çıkarların için bunu yapıyorsun. Bana bunun bedelini ödüyorsun.’ Özetle yavru vatan yaklaşımı sorun üretiyor.
     <br/>
     <strong>
      - Sizce Kıbrıs meselesi nasıl çözülür?
     </strong>
     <br/>
     Bence birleşmiş Kıbrıs. Her iki tarafın ayrılması, ekonomik ve sosyal açıdan çok mümkün değil. Her iki parça bir araya gelirse, birbirlerini tamamlayan bir yapı ortaya çıkar. Ne yönden tamamlar? Su kaynakları açısından, limanlar açısından, turistik tesisler açısından... Fakat bu birleşme, eşit iki ulusun varlığı üzerinden olmalıdır. Anayasa iki eşit ulusun varlığını, siyasal katılımını, temel haklarını ve güvenliğini garanti altına almalıdır.
     <br/>
     <strong>
      *Prof. Dr. Ertan Efegil, Kıbrıs Uzmanı, Sakarya Üniversitesi Öğretim Üyesi
     </strong>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kibris/adada-akinci-denklemi_550775), [web.archive.org (arşiv bağlantısı)](http://web.archive.org/web/20150811173206/http://www.aksiyon.com.tr/kibris/adada-akinci-denklemi_550775)
