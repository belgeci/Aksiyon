# Sanal diplomatlar işbaşında

*Mesut Çevikalp 2013.05.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mekik diplomasisini onlara sorun. 7 gün 24 saat çalışıyorlar. İşte Hariciye’ye sınavsız girip ‘tanıtım elçisi’ sıfatıyla siber âleme atanan sanal diplomatların hikâyesi…
  </font>
 </div>
 <div id="newsText">
  <font class="detail-text">
   <p>
    Dışişleri Bakanlığı’nın en genç diplomatları onlar. Henüz 11 yaşındalar! Mesleğe atılalı henüz 10 gün kadar olsa da ABD’den Çin’e kadar dünyanın birçok ülkesinde genç muhataplara ülkelerini anlatma imkânı bulmuşlar. Sınır ötesinde Türkiye’yi merak eden binlerce yabancıyla yüz yüze temasa geçip aksansız, akıcı İngilizceleriyle sorularını cevaplamışlar. Görev alanları sanal âlem olunca, 7 gün 24 saat durup dinlenmeden ‘mesai’ boyunlarının borcu… Hatta nefes almadan!
    <p>
     ‘Can’ ile ‘Canan’dan söz ediyoruz… Dışişleri’nin ilk animasyon memurlarından. 10 gün kadar önce sınavsız kabul edildiler Hariciye’ye. Kurumun resmî internet sayfasında kedilerine açılan yeni alanda (http://kids.mfa.gov.tr) çalışıyorlar. Görev tanımları oldukça kapsamlı. Hedef kitleleri de… Türkiye’yi, Türk insanını ve kültürünü sınır ötesinde tanıtmak, hakkındaki önyargıları kırmak… Bu bağlamda dünyanın her köşesinden gelen sorulara tatmin edici cevaplar vermek. Bugün muhataplarıyla aksansız İngilizceleriyle temasa geçseler de çok yakında diğer dilleri kullanmaya başlayacaklar. Belki de ikinci dilleri Arapça olacak. Zira son dönemde Türkiye’yi araştıranların ağırlığı Arap coğrafyasından…
     <p>
      Dışişleri’nden bir yetkiliye projenin çıkış noktasını soruyoruz. Fikrin Viyana Büyükelçiliği’nden çıktığını belirtiyor. Türkiye’nin tanıtımı için DVD formatında hazırlanan Can ile Canan animasyonunun Avusturya ilkokullarına dağıtıldığını anlatıyor. Yoğun ilgi görmesi üzerine genişletilip Dışişleri’nin web sayfasına dâhil edilmesi düşünülmüş. Proje, Dışişleri Bakan Yardımcısı Naci Koru’nun desteğiyle kısa zamanda sonuçlandırılmış. Aksiyon’a konuşan diplomat, Can-Canan animasyonu linkinin tüm yurtdışı misyonlarının web sayfalarına ekleneceğini aktarıyor: “Proje özünde Türkiye’yi yabancı ülke çocuk ve gençlerine, eğlenceli şekilde anlatmayı hedefliyor. İçeriğin çocukların ilgisini çekecek şekilde oluşturulmasına özen gösterildi. Önümüzdeki dönemde zaman zaman içerik gözden geçirilip değiştirilebilecek. Ayrıca alınacak geri dönüşlere göre farklı dillere geçilmesi de söz konusu. 10 gün gibi kısa bir zamanda önemli geri dönüşler aldık. Bu da bizi proje üzerine daha fazla eğilmeye sevk etti.”
      <p>
       Hoca düşündürüyor, Temel güldürüyor
       <p>
        Çizgi fenomeni ‘Caillou’ gibi Can ve Canan’ın da ilk hedef kitleleri çocuk ve gençler. Zaten giriş sayfasında çocuk-genç ayrımına gidiliyor. Ancak sunumları yetişkinleri de doyuracak kıvamda. Görüntü, fotoğraf ve müziklerle zenginleştirilen sunumları şimdilik 10 farklı başlıktan oluşuyor. Çocuk bölümü ‘Aile Hayatı’, ‘Okul Yaşamı’, ‘Türkçe’, ‘İnanç’, ‘Büyüleyici Mekânlar’, ‘Denizler’, ‘Hayvanlar Âlemi’, ‘Favori Yemekler’, ‘Fıkra Köşesi’ ve ‘Çocuk Köşesi’nden müteşekkil. Gençler kısmında önceki menüye ilaveten ‘Kültür Hayatı’, ‘Spor’, ‘1923 Reformları’, ‘Önyargı’ ve ‘Yeryüzü Şekilleri’ başlıkları bulunuyor. Merak edilen bölüme girildiğinde, Can veya Canan’ın sunumuyla 3-5 dakikadan oluşan videolu anlatım başlıyor. Metinde özellikle yabancıların merak ettiği hususlara temas ediliyor. Yer yer harita ve resmî rakamlar da yansıtılıyor ekrana.
        <p>
         Sadece ülkeyi dışarıdan tanımak isteyenlere odaklanmıyor program. Tatil için Türkiye’ye gelenlere de hizmet veriyor. Antalya, Kapadokya, Çanakkale gibi tatil mekânlarını tanıtıp bölgesel ayrımlarla, kültür ve spor etkinlikleriyle yöresel lezzetler öneriyor. Mesela Can, ‘Favori Yemekler’ bölümünde mantı, köfte, dolma, döner, yoğurt, simit gibi Türkiye’ye has lezzetlerin tarifini veriyor, yapılışını anlatıyor. ‘İnanç’ kısmında da Canan, İslamiyet’e, Müslümanlığa değinip cami, Ramazan ve başörtüsü kavramlarını irdeliyor. ‘Hayvanlar Âlemi’nde de Van kedisi, Sivas kangalı, Ankara keçisi ve Ankara kedisi zengin görüntülerle sunuluyor. Mini bir kursu andıran ‘Dil’ bölümünde Türkçenin bağlı bulunduğu dil ailesi ve 29 harften oluşan alfabesi gösterilip ‘merhaba’, ‘çay’ gibi bazı belli başlı Türkçe kelimelerin nasıl telaffuz edileceği öğretiliyor. Eski Türkçeye (Osmanlıca) de temas ediliyor bu köşede… Sanal turdan sıkılanlar ‘es’ verme imkânını ‘Çocuk’ ve ‘Fıkra Köşeleri’nde buluyor. Bu iki bölümde ‘beştaş’, ‘yakar top’ gibi bize özgü oyunların yanında Nasreddin Hoca ve Temel fıkraları ile Hacivat-Karagöz parodileri sunuluyor. Yapımcı ‘Bak Postacı Geliyor’ şarkısını eklemeyi de unutmamış!
         <p>
          Hiç kuşkusuz yürütülen bu sanal diplomasinin en önemli hedefi sınır ötesindeki önyargıları kırmak. Bu pencereden bakıldığında programın özellikle çocuk ve genç kitleyi hedef alması daha net anlaşılıyor. Zira orta yaş  ve yaşlı kesimlerdeki Türkiye yargılarını etkilemek, düzeltmek pek kolay değil. Dışişleri, çocuk ve gençlere eğilerek söz konusu suizanlara, zihinlere yerleşmeden müdahale etmeyi hedefliyor. ‘1923 Reformları’ başlığında Türkiye’nin demokrasi yolunda katettiği mesafe ortaya konurken, ‘Önyargı’ bölümünde ülkenin çöl olmadığı, develerle seyahat edilmediği, şeriatla yönetilmediği belirtiliyor. Bu bölümde ayrıca kadınların kendi inanç tercihlerinden dolayı örtündüğü, ne devlet ne de toplumda kapanmaları konusunda bir baskı bulunmadığı kayda geçiriliyor. ‘Sanal elçi’ Canan, kadın hakları açısından Türkiye’nin çoğu ülkeden ileride durduğunu, kadınlara seçme hakkı tanıyan ilk ülkelerden olduğunu aktarıyor. Türk kadınlarının rızaları doğrultusunda yabancılarla evlenebildiklerini ifade ediyor.
          <p>
           ‘Eğlendirerek öğretme, doğrusunu aktararak yanlış bilgiyi ortadan kaldırma’ prensibiyle çalışan animasyonun sonunda bir de 10 sorudan oluşan mini sınav var. Muhataplara sunumlardan ne öğrendiğini test etme imkânı veriyor. Yine ana sayfada sunumların metin hâli de mevcut. 14 sayfalık çalışma, Türkiye’yi yurtdışında anlatmak isteyenler için paha biçilmez değerde. Kısa, öz ve doyurucu. Son dönemde, sınır ötesinde, küresel platformda öne çıkan Türkiye’ye artan ilgi de söz konusu haddizatında.
           <p>
            Dışişleri Bakanlığı, son 10 yılda ‘fiziki’ büyümeye hız verdi. Başta Afrika ülkeleri olmak üzere en ücra köşelerde temsilcilik açtı, diplomat gönderdi. 1924’te 39 olan dış temsilcilik sayısı bugün itibariyle 204’e yükselmiş durumda. Bu dış misyonların 120’si büyükelçilik, 11’i daimitemsilcilik ve 73’ü başkonsolosluk. Fiziki büyümenin paralelinde meslek memurlarının sayısı da arttı. Hâlihazırda yurtiçi ve dışında 1978 diplomat görev alıyor. Hariciye, günün gerektirdiğinden hareketle sanal âlemdeki etkinliğini de artırma gayretinde. Bakanlık sosyal paylaşım ağları Twitter ve Facebook’u da etkin kullanıyor. ‘Can ve Canan’ uygulamasıyla da sanal diplomasiyi çocukların seviyesine kadarindiriyor. Dışişleri böylece reel dünyanın yanında siber âlemde de alan genişletiyor. Hem de çocuklardan başlayarak!
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F6BF20D341252A6B96B67D037CE9F325?newsId=35528), [web.archive.org (arşiv bağlantısı)](http://web.archive.org/web/20130814121506/http://www.aksiyon.com.tr:80/aksiyon/newsDetail_getNewsById.action;jsessionid=F6BF20D341252A6B96B67D037CE9F325?newsId=35528)
