# IŞİD nasıl bitmez!

*Mesut Çevikalp 2015.01.19*

<div class="pNewsDetailMainContent" itemprop="articleBody">
 <p>
  Avustralya ve Fransa saldırıları IŞİD’in küresel eylem dönemine evrildiğini gösterdi. Kapasite ile kabiliyette El Kaide’yi aşan örgütü durdurmanın yegâne yolu İslam dünyasından geçiyor.
 </p>
 <p>
  Çevresi onu basit bir fabrika işçisi olarak biliyordu. Mali’den göçen ailesi gibi o da hayatının büyük kısmını fabrika köşelerinde, şantiyelerde geçirdi. Yoksuldu. Yine de hızlı yaşıyordu hayatı. Hareketli, sportif ve çevresinde olup bitene duyarlıydı. Cezaevine düşmek bile frenlemedi onu. Aksine hapiste tanıştığı Cezayir asıllı Cherif Kouachi içindeki isyan ateşini daha da alevlendirdi. İçeriden çıktığında o basit fabrika işçisinden eser kalmamıştı artık. Vücut geliştiriyor, atış talimlerine gidiyor,  gösterilerde boy gösteriyordu. Yakınları bile anlamlandıramıyordu ondaki bu hâli... Ta 10 Ocak’ta ortaya çıkan videosuna kadar...
 </p>
 <p>
  İnternete düşen 7 dakikalık video Amedy Coulibaly’nin gizli dünyasını gözler önüne serdi. Kırık Arapçasıyla verdiği selamın ardından akıcı Fransızcasıyla sürdürüyordu konuşmasını: “Adım Ebu Bassir Abdullah El Afriki. Ben başından beri Hilafet’in (IŞİD) askeriydim. Grubumuz saldırıdan önce koordineli bir şekilde çalıştı. Fransa, yaptıklarından dolayı meşru bir hedefti...” Coulibaly, 7 Ocak’ta Charlie Hebdo’ya saldıran Said ve Cherif Kouachi kardeşlerle birlikte hareket ettiğini, grubun eş zamanlı saldırıları önceden planladığını itiraf ediyordu. Videoda grubun eyleme hazırlanma görüntülerine de yer veriliyordu...
 </p>
 <p>
  Kısa video Batı dünyasına bomba gibi düştü. Beyaz sarığı, kefeni andıran beyaz entarisi, yanı başında duvara dayadığı Kalaşnikof’u ve başının üstüne astığı IŞİD bayrağıyla Coulibaly, El Kaide lideri Usame bin Ladin’in 2000’lerde dünyaya mal olan video mesajlarını anımsattı. Coulibaly, kanlı eyleminin bedelini canıyla ödese de Batı dünyasına ‘El Kaide dönüyor’ korkusu saldı!
 </p>
 <p>
  Coulibaly-Ladin videoları arasında benzerlik şekilden de ibaret değil. El Kaide sınır ötesi eylemlere Ladin’in video mesajları sonrasında girişti. Örgüt videolar üzerinden dünyanın dört bir tarafına yayılan eylemcilerini aktive edip terör saldırılarını Afganistan’ın dışına taşımıştı. Ladin eylemcilere ”Düşmanları kendi evlerinde vurun!” diyordu. Öyle de oldu... Bugün aynı taktiği IŞİD kullanmaya başladı. İkinci evresine geçen örgüt, Suriye-Irak eksenindeki savaşını dünyaya yaymaya yöneldi. Avustralya ve Fransa’daki asimetrik eylemler ile Coulibaly’nin videosu söz konusu yönelimin somut göstergesi.
 </p>
 <p>
  Paris saldırılarının ilk şokunu atlatan Batı başkentleri bugünlerde sınırlarını aşan IŞİD terörünün nasıl bertaraf edilebileceğini tartışıyor. Peki, bugün mevcudu 40 bine yaklaşan, Irak-Suriye enleminde Portekiz büyüklüğünde bir alanı ele geçiren, vur-kaçtan cephe savaşına evrilen, kabiliyet ve stratejide El Kaide’yi aşan IŞİD’i bertaraf etmek mümkün mü?
 </p>
 <p>
  El Kaide uzmanı Fikret Ertan, ABD-NATO ittifakının devasa askerî imkânlarına rağmen Afganistan El Kaide’sini bitiremediğini hatırlatıyor. El Kaide’ye göre daha donanımlı ve kapasiteli IŞİD ile mücadelenin daha güç olacağına işaret ediyor: “IŞİD asimetrik gücü daha iyi kullanıyor. Savaşçıları profesyonel, gözü kara. Silah-para sorunu da yaşamıyor. Sivil görünümlü, yerel kimliğe sahip, eğitimli eylemcilerle Avrupa’nın göbeğinde hayalet gibi hareket edip planlı eylemler düzenleyebiliyor. Batı istihbarat servislerini atlatan bir örgüt var ortada. Bir çırpıda ortadan kaldırmak mümkün olmayacak.”
 </p>
 <p>
  Afganistan uzmanı Doç. Dr. Ahmet Kasım Han da IŞİD’in yeni küresel eylemlere soyunacağını doğruluyor. Batı bombardımanına rağmen Suriye’de daha da güçlenen IŞİD’i etkisizleştirmenin yolunun Batı ile İslam dünyasının birlikte hareket etmesinden geçtiğini düşünüyor: “Batı, Afganistan’da olduğu gibi Suriye’de de El Kaide’yi/IŞİD’i bitiremedi! Çünkü bu sorunu silahla, savaşla çözmek mümkün değil. Çözüm için İslam dünyasında yeni bir fıkıh anlayışının hâkim olması gerekiyor. Bu yeni anlayışı çıkarma potansiyeli Türkiye’de vardı. Ancak kullanamadı! Bir daha da gelmez.”
  <br>
   Neo Selefîliğe hâkim isimlerden yazar Ali Ünal da El Kaide/IŞİD’in kısa vadede ortadan kaldırılabileceğine ihtimal vermiyor: “Bunlar küresel güçlerin şu veya bu şekilde ortaya çıkarıp kullandığı örgütler. Bu güçler hedeflerine ulaşıncaya kadar söz konusu örgütler varlığını sürdürür. Hatta yer yer yenileri türer. Küresel sistem samimi değil. Krizin çözümü ise doğru İslam’ı temsil edip İslam dünyasına hâkim kılmaktan geçiyor.”
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/teror/isid-nasil-bitmez_541101), [web.archive.org (arşiv bağlantısı)](http://web.archive.org/web/20150726011011/http://www.aksiyon.com.tr/teror/isid-nasil-bitmez_541101)
