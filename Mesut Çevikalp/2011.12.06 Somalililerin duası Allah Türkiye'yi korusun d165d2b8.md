# Somalililerin duası: Allah Türkiye’yi korusun

*Mesut Çevikalp 2011.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’den Somali’ye giden gıda yardımları, açlıktan ölümleri frenlemiş. Şimdi Ankara, istikrarı getirecek kalıcı yardımlara soyundu. İnşaatı süren 3 hastane, 3 okul ve bir yetimhanenin 2012 sonunda açılması planlanıyor.
  </font>
 </div>
 <div id="newsText">
  <font class="detail-text">
   <p>
    6 saatlik uçuşun ardından Mogadişu Havaalanı’na inerken Somali’nin yorgun çehresi de beliriyor. Uçak enkazlarına mesken olan havaalanı, havadan ıssız bir mezarlığı andırıyor. Hint Okyanusu üzerinden sert manevralarla alçalan pilot, kısa piste bizi zor bir inişin beklediğini hissettiriyor. Tekerler yere değdiğinde havaalanının hâlini daha net görüyoruz. Uçağımız pistteki çukurlardan dolayı birkaç zıplamanın ardından güçlükle durabiliyor. İlk şokun ardından, 3 ay önce aynı piste inerken kanadını yere çarpan ‘Ordu’ uçağını düşünüp hâlimize şükrediyoruz.
   </p>
   <p>
    Somali’de geçirdiğimiz iki gün boyunca (25-27 Kasım) şahit olduklarımız, şükrümüzü daha da artırıyor. Kuraklık ve iç savaş, 9 milyonluk ülkeyi doğal mülteci kampına dönüştürmüş âdeta. Halkın yüzde 53’ü (yaklaşık 4 milyon kişi), Türkiye başta olmak üzere dış dünyadan gelen yardımlarla yaşıyor. Başta temiz su olmak üzere gıdaya ve giyeceğe ciddi ihtiyaç duyuluyor.
   </p>
   <p>
    <img alt="" height="312" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-harita.jpg">
     Kirli sular ve toplanmayan çöplerin yol açtığı salgın hastalıkların (sıtma gibi) önüne tam anlamıyla geçilebilmiş değil. Geçen ay yağmaya başlayan yağmurlar sokakları bir nebze olsun dezenfekte etse de yeterince beslenemedikleri için bünyesi zayıf düşen çocuklardaki mikrobik salgınlar hâlâ sürüyor. Hükümetle savaşan terör örgütü Eş Şebab’ın uluslararası yardım kuruluşları ile yardımları hedef alması, Somalililerin hayat mücadelesini daha da ağırlaştırıyor.
    </img>
   </p>
   <p>
    Diğer taraftan Türkiye’nin başlattığı yardım seferberliği ciddi bir düzelmeyi de beraberinde getirmiş. Türkiye’yi örnek alan diğer İslam ülkeleri de yardım kampanyalarına girişmiş. Limanlar yardım gemileriyle dolu. Faaliyete giren Türk sahra hastaneleri ile sağlık merkezlerinin yanında kamplara ulaşan temiz su ve gıda paketleri çocuk ölümlerini frenlemiş âdeta. Somalililerin yüzleri gülüyor artık.
   </p>
   <p>
    “3 ay önce durum çok daha kötüydü.” diyor Kimse Yok mu Derneği’nden Nuri Yılmaztürk. Nuri Bey, Başbakan Erdoğan’ın 19-20 Ağustos’taki ziyaretinin hemen ardından gelmiş ülkeye. Güvenlik sorunu yüzünden bir ay sokağa çıkamamış. Yardımlar arttıkça sokaklardaki gerilimin düştüğünü söylüyor: “Sokaklarda çatışmalar vardı. Kimse dışarı çıkamıyordu. Yardımlar hükümetin elini güçlendirdiği için terör olayları azaldı. Bugün çarşı pazar doluyor, insanlar sokakta yürüyebiliyor. Biz de kamplarda yardım dağıtabiliyoruz. Açlıktan ölümler çok azaldı. Yine de katedilmesi gereken uzun bir yol var.”
   </p>
   <p>
    Somali’deki Devlet Su İşleri ekibinden İsmail Sevim, Başbakan Erdoğan’ın ziyaretiyle Somali’de yeni bir dönemin başladığını söylüyor. Türkiye’nin kalıcı yardımlarına paralel durumun daha da düzeleceğini belirtiyor: “Eylül başından beri Somali’de çalışıyoruz. Sıcağa ve güvenlik sorunlarına rağmen saha çalışmalarına ara vermedik. Yeni ekip gelene kadar en az 5 su kuyusunu faaliyete geçirmek istiyoruz.”
   </p>
   <p>
    Başkent Mogadişu’da sokak aralarındaki çatışmalar kesilmiş olsa da güvenlik sorunu hâlâ varlığını koruyor. Eş Şebab, artık uzaktan kumandalı bomba ve intihar saldırılarına ağırlık vermiş. İki gün süren ziyaret kapsamında çatışma seslerine de şahit olduk. Güvenlik sorunu sadece Eş Şebab’dan da kaynaklanmıyor. Bireysel silahlanma oranı çok yüksek. Bizdeki özel güvenliği andıran bir sistem var Somali’de: Paralı askerler... Devlet paralı askerleriniz olmadan sokağa çıkmanıza müsaade etmiyor. Paralı askerleriniz gittiğiniz yere sizinle birlikte gidiyor. Bu askerlerin kendilerine karşı duran şüpheli birine kurşun sıkması işten bile değil. En ufak yol tartışmalarında bile silahlar çekiliyor. Bir bakıma güvenlik için tutulan askerler güvenliğinizi tehdit ediyor.
   </p>
   <p>
    Somali’de silahlanma yaşı çok düşük. Sokaklarda 11-12 yaşındaki çocuk askerler ellerindeki silahlarla ahkâm kesiyor. Çoğunun ayağında botu yok, terlikle geziyorlar; ama ellerinde Kaleşnikof’lar, Bixi’ler var. Son 20 yıldır aralıksız süren iç savaşın getirisi biraz da bu. İstikrarsız diğer Afrika ülkelerinde olduğu gibi Somali’de de çocuklar savaş makinelerine dönüştürülmüş. Terör örgütleri küçük yardımlar ve etkili propaganda ile eğitimsiz gençleri saflarına kolayca katmış bugüne kadar. Bugüne kadar diyoruz; çünkü artık durum değişmeye başlamış. Yardımlarla kurulan okullar, yetimhaneler, açılan meslek edindirme kursları ve canlanmaya başlayan ekonomi, isyancıların adam kazanmasını güçleştirmiş.
   </p>
   <p>
    <strong>
     Ugandalı askerlerin şakası yok!
    </strong>
   </p>
   <p>
    Güvenlik sorunu, devletin ülkenin her noktasında kontrole sahip olamamasından kaynaklanıyor. Hükümet, düzenli bir orduya, kolluk kuvvetlerine de sahip değil. Hatta Somali Devlet Başkanı Şeyh Şerif Ahmed başta olmak üzere başbakan, bakan ve ülkenin ileri gelen isimlerini Afrika Birliği (AU) askerleri koruyor. AU’nun Somali’de 9 farklı taburda toplam 8 bine yakın askeri bulunuyor. Ağırlığı Ugandalı olan bu askerlere, gerektiği yerde ateş etme hakkı tanınmış. Kimin eylemci kimin asker olduğunu anlamak pek mümkün olmuyor Somali’de. Üst düzey makamlara yönelik birkaç suikast girişimi de yaşanmış geçmişte. Somalililere göre daha sert mizaçlı olan Uganda askerleri, yeri geldiğinde Somalili özel askerlerle çatışmaya girmekten kaçınmıyor. Zira onlara hesap soran bir merci de yok. AU’nun başına buyruk askerleri, Somalililerdeki hükümet algısını da yaralamış. Sokakta kendini koruyamayan bir devlet algısı var.
   </p>
   <p>
    Somali’deki güvenlik sorununu yerinde gören Başbakan Erdoğan’ın, ülkenin kendi ayakları üstünde durmasına imkân sağlayacak yardımlara öncelik verdiği görülüyor. Türk İşbirliği ve Koordinasyon Ajansı Başkanlığı (TİKA), DSİ, Kızılay ve TOKİ’nin ülkeye yardımları da bu yönde. Türkiye, bir yandan mülteci kamplarına gıda, giyecek yardımı ulaştırırken diğer taraftan hastane, okul, yetimhane, yol, su kuyusu ve havalimanı inşatlarıyla devletin kapasitesini genişletmeye çalışıyor. Sadece devlet de değil; aynı stratejiyi bu ülkede faaliyet gösteren Kimse Yok mu Derneği, Nil Vakfı, Beşir Derneği, İHH, Deniz Feneri gibi sivil toplum kuruluşları da izliyor. Nil Vakfı’nın açtığı Bedir Türk Okulu, Kızılay’ın kurduğu ekmek fabrikası ve soğuk hava deposu gibi kalıcı yardımlar bir bir faaliyete girmeye başlamış bile.
   </p>
   <p>
    <strong>
     500 öğrenci Türkiye’de okuyacak
    </strong>
   </p>
   <p>
    Türkiye’nin karşılık beklemeden yürüttüğü yardımların hayati önemine Somaliler de vâkıf. Çalışmaları yerinde incelemek üzere Somali’ye gelen Başbakan Yardımcısı Bekir Bozdağ ve beraberindeki heyeti uçağın kapısında karşılayan Somali Başbakanı Abdiveli Muhammed Ali, Türkiye’yi bir ümit olarak gördüklerini söylüyor: “Türklerin Somali’ye gelişi bizim için son 20 yıldaki en güzel şeydi. Erdoğan’ın ziyareti dünyanın ülkemize bakışını değiştirdi, ilgi arttı. Şimdi herkes buraya gelmek istiyor. Erdoğan’ın ziyareti olmasa bunlar olmayacaktı. Halkımız yaptıklarınızı unutmayacak. Allah Türkiye’yi korusun…”
   </p>
   <p>
    Başbakan Yardımcısı Bekir Bozdağ, Mogadişu’da bulunduğu iki günde 3 hastane ve 3 yetimhane ile yeni havalimanının temelini atarak Türkiye’nin kalıcı yardımları hız kesmeden sürdüreceğini fiilî olarak da gösteriyor. Bozdağ, “Ziyaret kapsamında şahit olduğum iki durum beni çok sevindirdi. İlki Türk sivil toplum kuruluşlarının açtığı yetimhanelerin kimsesiz çocuklara sunduğu geniş imkânlardı. İkincisi ise resmî açılışını yaptığım Bedir Türk Okulu oldu. Bu okullardan yetişen çocuklar Somali’nin geleceğini kurtaracak.” diyor.
   </p>
   <p>
    Uluslararası Hak İhlalleri İzleme Merkezi’nin (UHİM) Somali ile ilgili son raporunda, 2,5 milyon çocuk ve gencin eğitim alamadığı ifade ediliyor. Bu rakam göz önüne getirildiğinde açılan ve temeli atılan okul, kurs ve yetimhanelerin ihtiyacı karşılamayacağı ortada. Bu tablonun farkında olan Ankara, her yıl sınavla belirlenecek 500 Somalili genci yüksek tahsil için Türkiye’ye getirecek. Eğitimin ardından ülkelerine dönecek bu gençlerin iki ülke arasındaki ilişkileri daha da güçlendireceği düşünülüyor.
   </p>
   <p>
    Türk devleti kadar sivil kurumlar da göz dolduran projelere imza atıyor Somali’de. Ülkede hâlihazırda 100’den fazla Türk yardım gönüllüsü yerleşik olarak çalışıyor. Bunların arasında doktorlar, hemşireler, meslek öğretmenleri olduğu gibi, vasıfsız ama verilen her işe koşanlar da var. Yeri gelmiş cezaevlerinde, yeri gelmiş sınırdaki riskli mülteci kamplarında gıda dağıtıp sağlık taraması yapmışlar.
   </p>
   <p>
    <strong>
     Balık tutmayı öğretiyoruz
    </strong>
   </p>
   <p>
    Bir taraftan Somalililerin bakımını, tedavisini üstlenen Türk gönüllüler, diğer taraftan hayata yeniden tutunmalarını sağlayacak eğitimler veriyorlar. Kimse Yok mu Derneği’nin kurduğu dikiş-nakış kursu bu bağlamda güzel bir örnek. Kimse Yok mu Derneği Somali Koordinatörü Orhan Erdoğan, “Sadece yardım yaparak Somali’nin normalleşemeyeceğinin farkındayız.” diyor: “Somalilileri ekonomik hayata katmak, ülkedeki işsizliği giderebilmek için birkaç proje düşündük. Bunlardan biri olan dikiş-nakış kursunu hayata geçirdik. Kursumuzda 50 kadar Somalili kadına Türkiye’den gelen hocalar eşliğinde dikiş-nakış öğretiyoruz. 3 ayı süren eğitimin sonunda mezun olan kursiyerlere sertifikanın yanında dikiş makinesi, kumaş, ip ve araç gereçler de veriyoruz. Ürettiklerini para karşılığında alıp ihtiyaç sahiplerine dağıtıyoruz. Böylece kendi ayakları üzerinde durmalarını sağlıyoruz.”
   </p>
   <p>
    Derneğin üzerinde çalıştığı bir diğer konu ise balıkçılık. Balık açısından zengin Hint Okyanusu’nda ilkel yollarla avlanan Somalililere önce eğitim, ardından da daha donanımlı kayık modelleri sunmayı düşünüyorlar. Kayıkları Somali’de imal etmeyi, bu vesileyle de yeni bir iş kolu oluşturmayı planlıyorlar.
   </p>
   <p>
    Tahira Hanım, Türklerden meslek öğrenen Somalililerden. Kimse Yok mu Derneği’nin açtığı Sağlık Merkezi’nde çalışıyor. Ülkesindeki sağlık meslek lisesinde öğrendiklerini burada pekiştirme imkânı bulmuş. Yeri geldiğinde hemşirelik yapıyor, yeri geldiğinde de tercümanlık... Az da olsa Türkçeyi öğrenmiş. Türkiye’den gelen doktor ve hemşireler Tahira’dan çok memnun.
   </p>
   <p>
    Yıllık iznini kullanıp Somali’ye ikinci kez gelen aile hekimi Dr. Emine Albayrak Çoşkun, Tahira örneğinde olduğu gibi ellerinden geldikçe Somalilileri eğitmeye çalıştıklarını söylüyor. Geçen üç ay düşünüldüğünde katedilen mesafeyi soruyoruz Çoşkun’a. Sadece sağlıkta değil, eğitimde ve sosyal alanda da gözle görülür bir gelişmenin yaşandığını aktarıyor: “2 ay önceki ilk gelişimde mülteci kamplarında her gün 100 bebek ölüyordu. Yeterince doktor, ilaç yoktu. Hastaları ameliyat edemiyorduk. Bugün çocuk ölümleri neredeyse durdu. İlaçlarımız yeterince var. Ameliyat yapabileceğimiz ortamlara kavuştuk. Temeli atılan 3 hastane faaliyete girdiğinde sağlık sorununa önemli bir katkı sağlamış olacağız. İznim bitince Türkiye’ye döneceğim; ama ilk fırsatta yeniden Somali’ye geleceğim. Benim de iki çocuğum var, buradakileri kendi kaderine nasıl bırakabilirim?”
   </p>
   <p>
    Sağlık Merkezi’ndeki gönüllü 3 Türk hemşireden biri olan Bahriye Hasırcı da yıllık iznini kullanarak gelmiş Somali’ye. 5 ay önce de aynı derneğin Darfur’daki Tıp Merkezi’nde çalışmış. Darfur ile kıyaslandığında Somali’deki durumun daha ağır olduğuna işaret ediyor: “Mikrobik hastalıklar burada daha fazla. Ciddi oranda sıtma vakası var. Kadın hastalıkları da çok yaygın. Kimse Yok mu Derneği’nin kurduğu laboratuvar hastalara tanı koyma noktasında önemli bir işlev görüyor. Yine de sağlık açısından doktora, hemşireye, ilaca çok ihtiyaç var. Keşke daha fazla hastaya bakma imkânımız olsa. Keşke daha çok insanın acısını dindirsek.”
   </p>
   <p>
    Konya’dan gelen emekli sünnetçi Selahattin Altıntaş ile ancak akşam misafirhanede görüşebiliyoruz. Zira mesaisi günün ilerleyen saatlerine kadar sürüyor. Bir ay kadar kalmak üzere gelmiş Mogadişu’ya. Duruma göre uzatabileceğini söylüyor: “Türkiye’de emeklilerin büyük bir kısmı zamanını boşa geçiriyor. Hâlbuki bizden yardım bekleyen insanlar var. Boş boş oturmak yerine Somali’ye geldim. Günde ortalama 60-100 çocuğu sünnet ediyorum. Operasyonların yanında Somalililere sünnet yapmayı öğretiyorum. Bundan daha ulvi bir görev var mı?”
   </p>
   <p>
    Sağlık alanındaki çok acil ihtiyaçlar, TOKİ’nin de planlamalarına girmiş durumda. Temeli 27 Kasım’da atılan hastane kompleksi dâhilinde bir de hemşirelik okulu kurulacak. Burada Türk hekimler ile hemşireler, Somalili hemşireleri yetiştirecek. İnşası Yardımeli Derneği’nce yürütülen çocuk hastanesinde de tam teşekküllü bir laboratuvar kurulacağı belirtiliyor.
   </p>
   <p>
    Somali’de faaliyete giren ilk eğitim ve yardım kuruluşu Nil Vakfı’nın başkanı Bilal Çelik, Türk yardım gönüllülerinin ülkeye intizam getirdiğini söylüyor. Özellikle temizlik konusunda bilinçlendirme çalışmaları yürüttüklerini, hazırladıkları afiş ve panolarla hijyen usullerini anlattıklarını söylüyor: “Buralara ilk geldiğimizde düzen yoktu. Yurtdışından gelen yardımlar dağıtılamadan yağmalanıyordu. Derme çatma kurulan kamplarda tuvalet bile bulunmuyordu. Türk yardım kurumlarının gelişiyle birlikte bir düzen sağlandı. Yardımlar ihtiyaç sahiplerine ulaşıyor artık. Barakalardan oluşan kamplar çadır kentlere dönüştü. Kamplara su depoları, kadın ve erkek tuvaletleri kondu. Bir bakıma Anadolu insanı temizliğini Somali’ye taşıdı. Hijyen sağlandığı için salgın hastalıklar, çocuk ölümleri azaldı.”
   </p>
   <p>
    Türkiye’nin Somali’ye büyük bir hızla gönderdiği gıda yardımları, ülkede yaşanan dramı büyük bir ölçüde hafifletmiş. Türkiye şimdi Somali devletini güçlendirecek, ülkeye istikrar getirecek kalıcı yardımlara yöneldi. Hastane, okul ve yetimhanenin yanında havalimanı, yol ve kanalizasyon inşaatlarına soyundu. Somali devletini, hükümetini halk nazarında güçlendirecek kalıcı yardımlar, ülkeyi istikrarsızlığa mahkûm eden terör gruplarını da zayıflatacak. Jeopolitik ve jeostratejik önemi ve zengin yer altı kaynakları sebebiyle geçen 20 yılda dış müdahalelere maruz kalan Somali’nin istikrara kavuşması, geri bırakılmış diğer Afrika ülkelerine de örnek olacak. Türkiye de işte tam bunu istiyor.
   </p>
   <p>
   </p>
   <p>
   </p>
   <p>
    <strong>
     “Somali’yi Batı bu hâle getirdi”
    </strong>
   </p>
   <p>
    Uluslararası Hak İhlalleri İzleme Merkezi (UHİM), Somali’de yaşanan duruma Batılıların sebep olduğunu vurguluyor. UHİM’in ‘Somali Açlık ve Kuraklık Raporu’nda şöyle deniyor: “1980’lerin başından itibaren Somali’de etkili olmaya başlayan küresel finans kurumlarının ekonomi politikaları ve yaptırımları, Somali ekonomisinin çöküşünü hızlandırdı. İthal ürünlerle tarım durma noktasına geldi. 10 milyon hektar verimli tarım arazisine sahip olmasına rağmen, ülkede arazilerin çoğu bugün Avrupa’nın tarım şirketlerine kiralandı. Ağaçlarının önemli bir kısmı da kömür üretimi için yine Batılı firmalarca kesildi. Afrika’nın en büyük kıyı şeridine sahip Somali’de balıkçılık ve deniz ticareti de çeşitli manipülasyonlarla engellendi. Dünyanın en lezzetli ve en çeşitli balıklarına sahip olmasına rağmen balıkları Uzakdoğulular, balık yumurtaları ise Batılılar tarafından yağmalandı.”
   </p>
   <p>
    <strong>
     Kim ne yapıyor?
    </strong>
   </p>
   <p>
    <strong>
     KİMSE YOK MU DERNEĞİ:
    </strong>
    12.500 aileye günlük yemek veriyor.  7000 bin bebeğe günlük sıcak mama veriyor.  Son 3 ayda 60 bin gıda paketi dağıttı.  Kurban Bayramı’nda 18 bin hisse kurban kesip etlerini dağıttı.  7 mülteci kampının tüm ihtiyaçlarını karşılıyor.  Son 3 ayda Somali’ye dönüşümlü olarak 120 doktor getirdi.  100 ameliyat gerçekleştirdi.  İlaç dağıtımı yapıyor.  Banadir Hastanesi’nin kısmi tadilatını yaptı, kapasitesini artırdı.  Hastane ve yetimhane binasının temeli atıldı.  500’ü mahkûm, 50 bin kişiyi sağlık taramasından geçirdi.  Hastalıkları tespit için laboratuvar açıldı.  Sokaklara araçlarla ilaçlama yapıyor.
   </p>
   <p>
    <strong>
     KIZILAY:
    </strong>
    2 bin çadırlı mülteci kampı kurdu, kampın tüm ihtiyaçlarını karşılıyor.  40 bin aileye kumanya dağıttı.  Kurduğu mobil fırından her gün 8 bin ekmek dağıtıyor.  Soğuk hava deposu inşa etti.  Kamptaki sahra hastanesini işletiyor.  Sağlık taramaları yapıyor.  İlaç dağıtımı yapıyor.  Kurban Bayramı’nda 6620 adet kurban kesip etini 35 bin aileye dağıttı.  Çöpleri toplatıyor.  Badana kampanyası başlattı.  Hemşirelik ve tıbbi teknisyenlik okulu açacak.
   </p>
   <p>
    <strong>
     DİYANET VAKFI:
    </strong>
    Açtığı yetimhanede 300 yetimin bakımını üstlendi.  Kamplara gıda yardımı dağıtıyor.  350 Somalili öğrenciyi Türkiye’de okutuyor.
   </p>
   <p>
    <strong>
     YARDIMELİ DERNEĞİ:
    </strong>
    100 yataklı çocuk hastanesi inşa ediyor.  Kamplarda yardım paketleri dağıtıyor.
   </p>
   <p>
    <strong>
     Gönüllüler gönüllerini Somali’de birleştirdi
    </strong>
   </p>
   <p>
    Kasım başında faaliyete giren Türkiye’nin Somali Büyükelçiliği’nde ilk nikâh kıyıldı. Somali’ye gönüllü olarak gelen Büyükelçi Yardımcısı Erman Birdal ile nişanlısı Ataşe Hatice Özlem Dalkıran, sade bir törenle dünyaevine girdi. Büyükelçi Cemalettin Kani Torun’un kıydığı nikâhta Birdal ile Dalkıran’ın şahitliklerini Başbakan Yardımcısı Bekir Bozdağ, AK Parti Genel Başkan Yardımcısı Hüseyin Tanrıverdi, AK Parti Milletvekili Cevdet Erdöl, TİKA Başkanı Dr. Serdar Çam ile Somali Başbakanı Ali’nin kuzeni Amina Jawa Deble yaptı.
   </p>
   <p>
    <strong>
     ‘34 VZ 3447’ Mogadişu yollarının tozunu attırıyor!
    </strong>
   </p>
   <p>
    Türkiye’nin Somali’ye bağışladığı 34 plakalı ambulanslar, üzerindeki Türk bayrağı ve hızından ötürü Mogadişuluların gönlünde taht kormuş. TİKA tarafından Somali’ye gönderilen ambulanslar, gün boyu kamplardaki hastaları hastanelere taşıyıp hayat kurtarıyor. Üzerinde ‘Türk Halkından Somali Halkına’ yazan ambulansları gören Somaliler, “El Türkî, El Türkî” diye tezahüratta bulunuyor.
   </p>
   <p>
   </p>
   <p>
    <img alt="" height="267" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-0.jpg"/>
   </p>
   <p>
    <img alt="" height="267" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-1.jpg"/>
   </p>
   <p>
    <img alt="" height="267" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-2.jpg"/>
   </p>
   <p>
    <img alt="" height="267" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-3.jpg"/>
   </p>
   <p>
    <img alt="" height="267" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-4.jpg"/>
   </p>
   <p>
    <img alt="" height="267" src="http://web.archive.org/web/20120203033138im_/http://medya.aksiyon.com.tr/aksiyon/2011/12/06/somali-5.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31182-7-somalililerin-duasi-allah-turkiyeyi-korusun.html), [web.archive.org (arşiv bağlantısı)](http://web.archive.org/web/20120203033138/http://www.aksiyon.com.tr:80/aksiyon/haber-31182-7-somalililerin-duasi-allah-turkiyeyi-korusun.html)
