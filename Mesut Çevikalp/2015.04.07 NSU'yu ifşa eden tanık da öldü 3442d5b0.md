# NSU'yu ifşa eden tanık da öldü

*Mesut Çevikalp 2015.04.07*

<div class="pNewsDetailMainContent" itemprop="articleBody">
 <p>
  Almanya’da 2000-2007 arasında 8’i Türk 10 kişiyi öldüren neo-Nazi terör örgütü ‘Nasyonal Sosyalist Yeraltı (NSU) aleyhine mart başında ifade veren şahitlerden biri daha ölü bulundu. NSU Cinayetlerini Araştırma Komisyonu’na ay başında tanık sıfatıyla ifade veren Melisa M. (20) evinde geçirdiği ani bir kriz sonucu vefat etti. Melisa, NSU davasında ifade verdikten sonra esrarengiz şekilde ölen üçüncü tanık oldu. 2013’te komisyona konuşacağını açıklayan Florian H., şahitliğe gideceği gün aracında ölü bulundu. Melisa’nın eski sevgilisi Florian’ı aracında öldüren yangının nasıl çıktığı anlaşılamadı. Nisan 2014’te de NSU ve aşırı sağ gruplar hakkında polise muhbirlik yaptığı ifade edilen Thomas R. (39) Paderborn’daki evinde ölü bulunmuştu. Savcılık Thomas’ın ölüm nedenini ‘gizli şeker’ olarak kayda geçirdi. NSU’nun hayatta kalan tek üyesi Beate Zschäpe’nin yargılandığı dava sürüyor. Irkçı NSU örgütünün cinayetlerini aydınlatmak amacıyla, Federal Meclis ile eyalet meclislerinde kurulan araştırma komisyonları faaliyetlerini sürdürüyor. Gurbetçiler, 3 şahidin esrarengiz şekilde öldürülmesini ‘derin güçlerin NSU davasını kapatması’ şeklinde okuyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/nsuyu-ifsa-eden-tanik-da-oldu_550390), [web.archive.org (arşiv bağlantısı)](http://web.archive.org/web/20150801180019/http://www.aksiyon.com.tr/karakutu-dunya/nsuyu-ifsa-eden-tanik-da-oldu_550390)
