# Stratejik yalnızlık karnesi

*Mesut Çevikalp 2015.05.12*

<div class="pNewsDetailMainContent" itemprop="articleBody">
 <p>
  AKP’nin ‘stratejik’, ‘derin’, ‘sınırsız’ dış politika vizyonu son yıllarda Türkiye’yi dünyadan soyutladı, komşularıyla savaşın eşiğine getirdi. İşte Türkiye’nin ülke ülke büyüyen yalnızlığı.
 </p>
 <p>
  Başbakan Ahmet Davutoğlu’nun dışişleri bakanlığı döneminde hükümet politikasına dönüşen ‘komşularla sıfır sorun’ vizyonu, son yıllarda ‘sırf sorun’a evrilerek Türkiye’yi küresel yalnızlığa mahkûm etti. Ankara’nın küresel-bölgesel konjonktürü görememesi, sahayı doğru okuyamaması, kapasite ve kabiliyetini ölçememesinden kaynaklanan dış politika hataları ülkeyi başta komşuları olmak üzere tüm dünyada yalnızlığa itti. Sorun yaşanmayan komşu ülke kalmadı. ‘Yavru Vatan’la bile kavga etti! Dahası Türk hükümetinin Batı ekseninden kopup otoriterleşmeye yönelmesi, ülkenin küresel imajına gölge düşürdü. İşte Türkiye’yi adım adım dünya sahnesinden düşüren dış politika kazalarından bir kesit:
 </p>
 <p>
  <strong>
   ABD İLE MODEL ORTAKLIK ÇÖKTÜ:
  </strong>
 </p>
 <p>
  Ankara-Washington ilişkileri birinci ve ikinci AKP iktidarlarında altın çağını yaşadı. Erdoğan, 2002’de henüz sadece AKP lideriyken Beyaz Saray’da ağırlandı. Seçimlerden sonra başbakan sıfatıyla işbirliğini ilerletti. Bush’un ardından başkanlığa gelen Obama’nın ilk döneminde (2009) iki ülke arasındaki işbirliği tanımı ‘Stratejik Ortaklık’tan ‘Model Ortaklığa’ evirildi. Ancak bir yıl sonra, Mayıs 2010’da Türkiye ile İsrail arasında yaşanan Mavi Marmara katliamı krizi Ankara-Washington ilişkilerini gerdi. ABD’nin tarafları barıştırma çabasının akim kalması üzerine Obama-Erdoğan telefon trafiği kesildi. Sonrasında patlak veren Suriye krizinde Ankara’nın Batı ekseniyle örtüşmeyen siyaseti iki ülke arasındaki mesafeyi açtı. Beyaz Saray-Ak Saray arasındaki gerilim hâlâ dinmiş değil. Mart başında New York’a uçan Başbakan Ahmet Davutoğlu Washington’a geçemedi. Beyaz Saray’ın gün yüzüne çıkan AKP soğukluğu Türk hükümetinin otoriterleşmesine bağlandı. Senato ve Kongre gönderdikleri ortak mektuplarla Obama yönetiminden yeni dönemde Tayyip Erdoğan ile AKP hükümetine mesafe koymasını istedi.
 </p>
 <p>
  <strong>
   AB SÜRECİ CAN ÇEKİŞİYOR:
  </strong>
 </p>
 <p>
  Türkiye’nin 3’üncü dönem AKP iktidarında yaşadığı makas değişikliği en çok Avrupa’yı tedirgin etti. Brüksel, Ankara’nın AB sürecine sırt dönmesiyle başlayan uzaklaşma hâlini ilerleme raporları ve açıklamalar üzerinden geri döndürmeye çalışsa da başarılı olamadı. AB bakanlarının üyelik sürecini tiye alan demeçleri Brüksel-Ankara ayrılığını derinleştirdi. Brüksel, AKP’nin 17 Aralık’ta patlak veren yolsuzluk ve rüşvet skandalından sonra ortaya saçılan ciddi iddiaların üstünü örtmek için otoriterleştiğini kayda geçirdi. Avrupa Parlamentosu da AKP’nin son dönemde basın ve internette uyguladığı baskıyı, sansürü geri adım olarak değerlendirdi. Türk hükümetinin otoriterleşme yolunda ilerlemesi, insan hakları ihlallerinde ısrar etmesi durumunda AB’ye üye olmasının mümkün olmayacağını kaydetti. Buna karşın Türk hükümeti ‘ipler atılırsa atılsın’ tavrından çark etmedi. Böylece AB süreci kopma noktasına savruldu.
 </p>
 <p>
  <strong>
   IRAK İLE İLİŞKİLER KÖRDÜĞÜM OLDU:
  </strong>
 </p>
 <p>
  AKP iktidarlarının 2003’ten bu yana çözemediği dış politika krizlerinin başında Irak geliyor. Ankara, Saddam rejiminin ABD işgali ile devrilmesinden sonra (2003) ülkede yeni bir denklem kuramadı. Geçiş döneminde kozlarını Sünni Arap gruplar ile ABD’nin ileri sürdüğü, taban desteği olmayan İyad Allavi üzerine oynadı. Ancak hesabı tutmadı, ilk seçimlerde İran destekli Şii Nuri El Maliki iktidara geldi. Ankara, Maliki döneminde angajmanlarını güncellemek yerine Bağdat ile mücadele yolunu tercih etti. Maliki’nin aday olduğu ilk seçimlerde de muhalif cepheyi destekleyip Ankara-Bağdat ilişkilerini kopma noktasına getirdi. Bağdat’tan ümit kesip Kuzey Irak Bölgesel Kürt Yönetimi ile ilişkileri artırma, Irak gündemini Kürt liderlerle çözme girişimi Bağdat’ın yanında Washington yönetimini de huzursuz etti. AKP’nin Kuzey Irak petrolünü Bağdat’a rağmen Türk limanlarına akıtma girişimi özünde en çok Türkiye’yi vuracak olan Irak’ın bölünme sürecini hızlandırdı. Ankara’yı petrol kartıyla kendine bağlayan Kürt yönetimi, Kerkük ve Musul gibi tartışmalı bölgelerdeki yayılmacılığını ilerletti! Irak Türkmenlerine yönelik baskıyı artırdı. 2014’te Maliki’nin yerine Sünni Fuad Masum gelse de Ankara-Bağdat ilişkileri düzelmedi. ABD-İran ekseninin desteklediği Masum, Türkiye’yi Maliki gözüyle okuyor!
 </p>
 <p>
  <strong>
   İHVAN HESABI KAHİRE’DEN DÖNDÜ:
  </strong>
 </p>
 <p>
  Mısır’da 2011 başında Arap Baharı etkisiyle yaşanan rejim değişikliği, Kahire-Ankara hattında tarihî kırılmaya yol açtı. 30 yıllık Hüsnü Mübarek iktidarının bir çırpıda yıkılacağını öngöremeyen Ankara, sonrasında iktidara gelen Müslüman Kardeşler Hareketi (İhvan) ve temsilcisi Muhammed Mursi’ye haddinden fazla yaklaştı. Mısır muhalefeti ile ordunun ‘iç işlerimize karışma’ ikazlarını umursamadı. Cumhurbaşkanı Mursi’nin anayasayı değiştirme girişimi kanlı darbeyle (Temmuz 2013) sonuçlanınca, yönetime el koyan Genelkurmay Başkanı General Abdülfettah el Sisi’nin ilk işi Türk hükümetiyle diplomatik köprüleri atmak oldu. Türk hükümeti sonraki bir yıl boyunca Mısır darbesini miting, dış ziyaret ve toplantılarında malzeme yaptı. Ancak duyarlılık da kısa sürdü! 2014 BM zirvesinde Ankara Kahire heyetiyle görüşmek istedi, olmadı. Sonra Ankara’dan Mısır’a ‘yeni bir sayfa açalım’ mesajı gitti. Ancak Sisi pozisyonunu değiştirmedi. Buna karşın AKP Sisi eleştirilerini bıçak gibi kesti. Bir yıl öncesinde ‘İhvan’ ve ‘Rabia’ diye meydanları inleten AKP, Sisi ile anlaşmak için Müslüman Kardeşler üyelerinin idam cezalarına bile ses çıkarmadı.
 </p>
 <p>
  <strong>
   BİR YILDA ‘KARDEŞİM’ ESED’DEN ‘YEZİD’ ESED’E DÖNÜŞ:
  </strong>
 </p>
 <p>
  AKP, son dönemde dış politika açısından en büyük kazayı Suriye’de yaşadı. 2011 öncesinde sık sık Türkiye’de ailece ağırlanan ‘kardeş’ Beşşar Esed ile bir yıl zarfında savaşın eşiğine gelindi! Esed rejiminin 6 ayda devrileceğini öngören AKP, kartlarını kendine yakın gördüğü Suriye İhvanı üzerine oynadı. İhvan’a Türkiye’de toplanma, çalışma imkânı sağladı. Sınır rejimini de esnetti. Ancak hesap tutmadı. Suriye İhvanı rejimi deviremediği gibi alanı El Kaideci Nusra/IŞİD güçlerine kaptırdı. Rejim cephede muhalifleri süpürdü, havada Türk jetini vurdu. Türkiye’nin güney sınır illerini ‘seken’ mermilerle dövdü. Reyhanlı’da düzenlenen bombalı saldırıda 52 kişi hayatını kaybetti. Ardından Türkiye’nin sınırında Suriye helikopterini düşürmesi gerilimi ‘soğuk savaşa’ çevirdi. Batı dünyası IŞİD teröründen hareketle Esed rejimini ehven-i şer ilan edip, masaya oturdu. İşin başında krizi fazla müdahil olup yönlendirmeye soyunan Ankara küresel denklemin dışına düştü, yalnızlaştı. Sınırını açtığı 2 milyon mültecinin maliyeti yanına kâr kaldı!
 </p>
 <p>
  <strong>
   LİBYA’DA TÜRK VARLIĞI SIFIRLANDI:
  </strong>
 </p>
 <p>
  AK Parti iktidarında diplomatik bağların koptuğu ülkelerden biri de Libya. Libya’yı 42 yıl yöneten (1969-2011) Muammer Kaddafi, Türkiye’ye ve Türklere sempatiyle yaklaşıyordu. Arap Baharı etkisiyle 2010 yılında patlak veren rejim karşıtı gösteriler kısa zamanda iç savaşa dönüştü. Fransa bombardımanı ile cepheye müdahil olan Batı ittifakı, ülkede denklemi muhaliflerin lehine değiştirdi. Ankara’nın Kaddafi karşıtı koalisyona açıktan, şevkli desteği Libya’daki imajını bozdu. Libya’daki Türkler ve Türk şirketleri hedefe kondu. Kaddafi rejimi 17 Şubat 2011’de devrilse de Türkiye’ye ve Türklere dönük öfke dinmedi. Ankara 15 binden fazla Türk’ü tahliye etmek zorunda kaldı. Bu çekilmeyle Libya’daki 5 asırlık Türk varlığı sıfırlandı. Ülkede 15 milyar dolarlık iş yapan Türk şirketleri yağmalandı, Libya’ya girişleri yasaklandı.
 </p>
 <p>
  <strong>
   ALTTAN ALINAN RUSYA SICAK DENİZLERE İNDİ:
  </strong>
 </p>
 <p>
  Ankara, Moskova yönetimi ile Suriye krizi, Ukrayna işgali, Kırım ilhakı ve sözde ‘soykırım’ gibi hayati konularda ters düşse de alttan alıyor. Karadeniz sınırını ihlal eden Rus askerî uçaklarını bile görmezden geliyor. Kırım işgali sırasında Rus lider Vladimir Putin’in Saray’da ağırlanması Kırım Tatarları’nın yanında Batı başkentlerini de rahatsız etti. Dünya medyası sürpriz buluşmayı ‘Batı’da eski itibarı kalmayan Türk liderliği, ülkesini demir yumrukla yöneten Putin’e sempati ile yaklaşıyor’ yorumuyla verdi!
 </p>
 <p>
  <strong>
   1915 DENKLEMİ ERİVAN LEHİNE DEĞİŞTİ:
  </strong>
 </p>
 <p>
  1915 olaylarının 100. yıl dönümüne yeterince hazırlanamayan Ankara üstünlüğü Erivan’a kaptırdı. Katoliklerin ruhani lideri Papa ilk kez 1915’i ‘soykırım’ olarak niteledi. Avrupa Parlamentosu (AP) da Ankara’ya ‘soykırımı tanı’ çağırısında bulundu. Avusturya Meclisi, Rus lider Putin, Almanya Cumhurbaşkanı Joachim Gauck ‘soykırımı’ kabul etti. Sözde ‘soykırım’ iddialarını 100. yıl dönümünde dünyaya mal eden Erivan Türkiye’nin küresel imajına ağır hasar verdi.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/stratejik-yalnizlik-karnesi_550872), [web.archive.org (arşiv bağlantısı)](http://web.archive.org/web/20150717161224/http://www.aksiyon.com.tr/ust-manset/stratejik-yalnizlik-karnesi_550872)
