# İstanbul’da işbirliği, Bonn’da müzakere

*Mesut Çevikalp 2011.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1-2 Kasım’daki ‘Türkiye-Afganistan-Pakistan Zirvesi’ ve akabindeki ‘Afganistan İçin İstanbul Konferansı’nda işbirliği adımları atılacak. Buluşmanın Taliban’la müzakerenin masaya yatırılacağı Bonn Konferansı’ndan önce olması rastlantı değil.
  </font>
 </div>
 <div id="newsText">
  <font class="detail-text">
   <p class="MsoNormal">
    İşgalin girdiği çıkmaz, küresel krizin ardından ağırlaşan askerî maliyetler… ABD-NATO ittifakı, 2001’de büyük bir iştahla girdiği Afganistan’dan çıkış yolu arıyor. Geçen 10 yılda askerî seçeneklerle hedeflerine ulaşamayan Batı İttifakı, şimdi ‘düşman’la anlaşma seçeneğine oynuyor. İlan edilen 2014’teki çekilmenin ‘en az zararla’ gerçekleşebilmesi için de Taliban’la anlaşma zorunluluk aslında. Gelinen noktada sadece Batı İttifakı değil, Kabil yönetimi de Taliban’la anlaşma konusunda istekli. Zira bölgeden Batı başkentlerine ulaşan son raporlar ittifakın askerî seçenekle sonuca ulaşamayacağını net bir şekilde ortaya koyuyor. ABD Başkanı Obama’nın Aralık 2009’da açıkladığı yeni AF-PAK stratejisi de yeni inisiyatifle bire bir örtüşüyor.
   </p>
   <p class="MsoNormal">
    Washington’un, Kabil üzerinden Taliban’ın ılımlı kesimleriyle gizli görüşmeler yürüttüğü biliniyor. Bugün aleni yapılan görüşmelerin sayısının bir hayli arttığı ifade ediliyor. Taraflar arasında süren görüşmelerin, aralıkta Bonn’da yapılacak 2. Afgan Konferansı’nda küresel platforma taşınması hedefleniyor. Bu yolla Taliban’la barış sürecinin küresel ölçekte yürütülmeye başlanacağı belirtiliyor. İttifakın buna paralel olarak Batı’da bir Taliban ofisinin açılmasını sağlamaya çalıştığı aktarılıyor. Söz konusu ofis için Suudi Arabistan ve Körfez ülkelerinin adının geçtiğine ancak Kabil ve Batı ile köklü ilişkileri bulunan Türkiye’nin muhtemel adreslerden biri olduğuna işaret ediliyor. Bu çerçevede 1-2 Kasım’da İstanbul’da düzenlenecek ‘Türkiye-Afganistan-Pakistan Üçlü Zirvesi’ ve akabindeki ‘Afganistan İçin İstanbul Konferansı’ önem kazanıyor. Bir bakıma taraflar 2. Bonn buluşması öncesinde birbirini tartacak.
   </p>
   <p class="MsoNormal">
    Taliban’la görüşme yeni bir durum değil aslında. Kabil hükümeti, ABD’nin de bilgisi dâhilinde, 2004’te oluşturduğu Ulusal Uzlaşma Komisyonu ile örgütle diyalog kurup eylemcileri masaya çekmeye çalıştı. Eski Devlet Başkanı Sibğatullah Müceddidi başkanlığındaki bu komisyon, dönemin ABD Başkanı George W. Bush’tan yeterli desteği alamadığı için akim kaldı.
   </p>
   <p class="MsoNormal">
    Obama’nın Beyaz Saray’a çıkışı, Washington’un Taliban’a karşı tutumunu değiştirdi. Kabil’in Taliban ile yeniden diyalog kurmasına yeşil ışık yakıldı. İç ve dış konjonktür Taliban’la müzakere noktasında örtüşünce, Kabil hükümeti işe kaldığı noktadan devam etti. 2010’da eski Devlet Başkanı Burhaneddin Rabbani başkanlığında Yüksek Barış Konseyi kuruldu. Konsey, Taliban gibi savaşan gruplarla diyalog kurup ılımlı kesimlerini siyaset zeminine çekmeye dönük çalışmalara başladı. Kabil, Taliban’ı masaya çekebilmek için arabuluculuk rolüyle öne çıkan Türkiye’den aktif destek istedi. Hem de en üst perdeden…
   </p>
   <p class="MsoNormal">
    Aralık 2010’da Ankara’ya gelen Afganistan Devlet Başkanı Hamid Karzai, tarihî ve kültürel açıdan Türkiye’nin Afganistan’a en yakın ülkelerden biri olduğunu belirtip söz konusu uzlaşı zemininin Türkiye’de oluşturulmasından yana olduğunu söyledi. Karzai, görüşmelerde Türkiye’nin arabuluculuktaki kabiliyetini ve Afgan halkı üzerindeki olumlu imajını değerlendirmek istediklerini, Ankara’nın Pakistan ve diğer bölge ülkeleriyle sahip olduğu geniş çaplı ilişkiler sayesinde uzlaşı konusunda önemli bir rol oynayabileceğini düşündüklerini ifade etti. Karzai’nin ardından 3 Mart’ta Ankara’ya gelen Ulusal Uzlaşma Komisyonu Başkanı Rabbani de Kabil’in taleplerini yineleyip muhtemel uzlaşı ofisinin Türkiye’de kurulmasını gündeme getirdi: “Eğer bir Taliban ofisi kurulacaksa bunun için en uygun ülke Türkiye’dir.”
   </p>
   <p class="MsoNormal">
    Süreç bu sefer Taliban’ın ters hamlesiyle zora girdi. Örgütteki savaş isteyen kanat, 20 Eylül’de düzenlediği intihar saldırısıyla Yüksek Barış Konseyi Başkanı Rabbani’yi öldürdü. Ancak bu suikast örgütü istediği sonuca taşımadı. Zira Kabil ve Batı başkentleri oluşan diyalog zemininde kırılma yaşanmayacağını duyurdu.
   </p>
   <p class="MsoNormal">
    Batı’nın bu yöndeki kararlılığı, ABD Dışişleri Bakanı Hillary Clinton’ın 19-21 Ekim’de Kabil ve İslamabad’a düzenlediği sürpriz ziyaretlere de yansıdı. Afganistan Devlet Başkanı Hamid Karzai’nin ardından Pakistan Devlet Başkanı Asıf Ali Zerdari ile bir araya gelen Clinton, Taliban’la barış müzakereleri için kapılarının açık olduğunu yineledi. Clinton, ABD’nin Taliban’ın Pakistan’daki yakın müttefiki ‘Hakkani Grubu’ ile de bağlantı kurduklarını ve birtakım gizli müzakereler yürüttüklerini söyleyerek müzakere isteklerini bir adım öteye taşıdı. 3 günlük ziyareti boyunca bölgedeki sorunları masada çözmek istediklerini vurguladı: “Taliban ile savaşı sonlandırmak istiyoruz. Bunun için müzakere kapımız hâlâ açık… Barış görüşmeleri, son kazanımları koruyacak şekilde kapsayıcı siyasi bir sürecin parçası olmalı…”
   </p>
   <p class="MsoNormal">
    Gerek ABD gerekse NATO’yu müzakere konusunda destekleyen ülkelerin başında Türkiye geliyor. Taliban’ı yok sayarak muhtemel bir çözüme ulaşmanın mümkün olmayacağını, Kabil’deki hükümetin ülkedeki tüm gruplara eşit mesafede olması gerektiğini vurguluyor. Bu tavrı yeni de değil. İşgalin başından beri Kabil hükümeti ile Washington’a ‘Silah bırakan grupları ve Taliban’ın ılımlı kesimlerini siyaset zeminine çek’ telkininde bulunuyor. Çünkü işgal sonrasında Afganistan’ın Afganlılara bırakılmasının tek yolu, Irak’ta olduğu gibi ülkedeki tüm kesimlerin siyasal zeminde temsil edilmesinden geçiyor. Ankara’ya göre, 150 binlik koalisyon gücünün zararsız çekilebilmesi de buna bağlı.
   </p>
   <p class="MsoNormal">
    Söylemde kalmayıp bu yönde bazı adımlar da attı Türkiye. Özellikle Cumhurbaşkanı Abdullah Gül’ün ev sahipliğinde düzenlenen Türkiye-Afganistan-Pakistan Üçlü Zirveleri’nde Taliban’la diyalog zeminini tartışmaya açtı. Afganistan’daki istikrarın sağlanmasında kilit rol üstlenen Pakistan’ı barış sürecine dâhil etmeye çalıştı. Bu bağlamda Afganistan ile Pakistan’ı birbirine yaklaştıracak bir dizi projeye (ortak tren seferleri gibi) destek verdi. Cumhurbaşkanlığı’ndan bir yetkili, Gül’ün Dışişleri Bakanlığı döneminden bu yana sorunun çözümüne dönük çabalarını aksatmadan sürdürdüğünü, her vesileyle Afganistan ve Pakistan liderlerini bölgedeki istikrarın sağlanması için karşılıklı işbirliğine teşvik ettiğini aktarıyor. Taliban’la diyalog için Afganistan dışında ofis açılmasına da karşı değil Ankara. 14 Nisan’da Pakistan Cumhurbaşkanı Asıf Ali Zardari’yi Çankaya Köşkü’nde ağırlayan Gül, bir gazetecinin ‘Taliban’la müzakere için Türkiye’de bir ofis açılıp açılmayacağını’ sorması üzerine, ‘Türkiye’nin geçmişte olduğu gibi son dönemde de Afganistan’daki işgalin son bulması ve kalıcı barışın sağlanması için her türlü faaliyetin içinde olmaya devam edeceğini’ söylemişti. Gül’ün müzakere ofisi ile ilgili bir inisiyatif alıp almadığını soruyoruz aynı yetkiliye. Abdullah Gül’ün tarafları birbirine yakınlaştırıp işbirliğine teşvik ettiğini, ofis gibi detaylı konuların Dışişleri Bakanlığı üzerinden ilerlediğini söylüyor.
   </p>
   <p class="MsoNormal">
    Ulaştığımız bir diplomatik kaynak, Türkiye’nin ‘Taliban’la görüşme ve BM çatısı altındaki bir uzlaşı ofisine’ olumlu yaklaştığını, bu çerçevede Kabil’in bilgisi dâhilinde bazı roller de üstlendiğini doğruluyor. İki yıldır kapalı kapılar ardında konuşulan, önce Suudi Arabistan ve Körfez ülkeleri olarak işaret edilen, ardından da Türkiye’de açılması konuşulan ofisin, ‘Taliban ofisi’ yerine ‘BM uzlaşı ofisi’ adını taşıyabileceğine değiniyor. Taraflarla görüşmelerin sürdüğünü, Kabil yönetiminin muhtemel uzlaşı ofisinin Türkiye’de açılmasına destek verdiğini ancak ortada netleşen bir durumun olmadığını ifade ediyor. Aynı kaynak, 1-2 Kasım’daki ‘Afganistan İçin İstanbul Konferansı’nda bu yönde özel bir hazırlık olmadığını, ancak 23 ülke ve uluslararası kurum temsilcilerinin isterlerse Taliban ile müzakere konusuna girebileceklerini ifade ediyor: “Ankara soruna çözüm bulabilmek için sahadaki tüm kesimlerle görüşüyor. İç uzlaşıyı güçlendirmeye çalışıyor. Kabil ile Washington hükümeti Türkiye’nin söz konusu çabalarını destekliyor.”
   </p>
   <p class="MsoNormal">
    Süreç nasıl ilerleyecek?
   </p>
   <p class="MsoNormal">
    Gelinen noktada Batı İttifakı Afganistan’dan çekilmeye zemin sağlayacak yeni bir siyasi süreç başlatmak istiyor. Taliban’la müzakere ve uzlaşı ofisi açma gayesi de bundan kaynaklanıyor. Bu bağlamda, Türkiye’nin İstanbul’da düzenlediği, ABD dâhil 10 ülke dışişleri bakanının katıldığı Afganistan Konferansı ayrı bir anlam kazanıyor. Konferans, Güney Asya’daki işbirliği ve ortak çalışmayı teşvik etmeyi hedeflese de sonuçları itibariyle sorunun çözümüne zemin oluşturuyor. Ancak Taliban’la müzakere ve uzlaşma ofisi gibi konuların aralıkta Almanya’nın Bonn kentinde düzenlenecek 2. Bonn Konferansı’nda masaya yatırılması bekleniyor. Kaynaklara göre, Londra Konferansı’nın devamı niteliğinde olacak bu toplantıda, Afganistan’da başlatılması planlanan yeni siyasi süreç masaya yatırılacak. Yeni siyasi sürecin bir ayağını Taliban’la müzakereler oluşturuyor. Afganistan’da ikinci Vietnam sendromu yaşamak istemeyen Washington’un, Bonn’da Taliban’la anlaşma konusunu gündeme getireceği, bu yolla da müzakereleri uluslararası platforma taşıyacağı öngörülüyor. Ankara’nın bu noktadaki duruşu net. Afganistan’ın bütünlüğünü koruyacak, ülke içinde ırk ayrımına girmeyecek, çekilme sorununda Kabil hükümetinin işini kolaylaştıracak çabalara destek veriyor.
   </p>
   <p class="MsoNormal">
    Ankara Strateji Enstitüsü Başkanı Prof. Dr. Mehmet Özcan, ABD’nin Taliban’ı makul bir zemine çekmeden ülkeden çekilmesi hâlinde Afganistan’ın kısa zamanda eski günlerine döneceğini düşünüyor. Gereken uzlaşı için Pakistan’ın sürece daha fazla dâhil edilmesi gerektiğini vurguluyor: “Uzlaşının sağlanamaması durumunda, çekilmenin akabinde güç ve iktidar mücadelesi kanlı bir hâl alır, ülkenin siyasi bütünlüğü sıkıntıya girer. Bu her türlü dış müdahalenin devam edeceği anlamına gelir. Yani, ABD’nin dışında bölgenin diğer güçlü aktörleri (Rusya, Çin, Hindistan ve İran) Afganistan’a daha fazla müdahil olur.” Özcan, uzlaşma çabalarına özellikle Pakistan’ın dâhil edilmesi gerektiğine değiniyor: “Yüksek Barış Konseyi Başkanı Rabbani’ye düzenlenen bombalı suikastın arkasında Pakistan’ın olduğuna dair iddialar var. ‘Pakistan’ın çıkarına olmayan barış görüşmelerinin sonuca ulaşamayacağı’ mesajı veriliyor.”
   </p>
   <p class="MsoNormal">
    Taliban’la uzlaşmak kolay mı?
   </p>
   <p class="MsoNormal">
    Madalyonun bir de diğer tarafı var. Sürecin devamı biraz da Taliban’ın tavrına bağlı. Müzakereleri ne kadar istediği hâlâ net değil? Taliban’ın içinde farklı fraksiyonlar var. Ilımlıların yanında, savaşı sürdürmek isteyenler var. Kabil hükümeti ne yazık ki bugüne kadar Taliban’daki ılımlı kanadı güçlendirecek bir hamlede bulunamadı. Muhalif Hikmetyar grubu hükümetin yanına çekildi ama Taliban bölünemedi. Tam aksine İttifak güçleri zafiyet gösterdikçe örgüt propagandası arttı, güçlenip kenetlendi. Özellikle Batı dünyasının ittifak üzerindeki ‘işgale son ver’ baskısını iyi kullanıyor. Büyük bir bölümü ‘anlaşmaya ihtiyacımız yok’ kanaatini taşıyor. Bundan dolayı müzakere masasına oturmak için ‘Taliban lideri Molla Ömer’in kara listeden çıkarılması, eylemcilerle ilgili ‘öldür-yakala’ emrinin kaldırılması ve genel af’ gibi ağır şartlar öne sürüyor. Tıkanıklığın açılabilmesi için Kabil ile Battı İttifakı’nın örgüte dönük olumlu adımlar atması gerekiyor.
   </p>
   <p class="MsoNormal">
    Örgütü müzakere zeminine çekmeye çalışan üçüncü ülkelerin işi de zor diğer taraftan. İlk adımı atan olmak, beraberinde birçok riski de getiriyor. Kanlı eylemlere imza atan, El Kaide ile özdeşleşen, silahı bırakmaya yanaşmayan Taliban’la barışı görüşmek bile arabulucu ülkeyi zor durumda bırakır. Söz konusu ülke Türkiye olursa, Taliban’dan çok çeken Özbek ve Tacikler Ankara’ya sırt çevirebilir. Ayrıca Hamas ve Hizbullah ile temasta olan Ankara’nın Taliban’la da aynı masaya oturması, Batı’da yanlış algılara kapı aralayabilir.
   </p>
   <p class="MsoNormal">
    Arabuluculuğun Türkiye’ye getirileri de olacak elbette. Ankara’nın Afganistan’daki nüfuzu artacak en başta. Sorunun çözülmesi hâlinde bölgedeki rolü güçlenecek. Ancak Ankara’nın riskleri minimize etmeden, Batı güvencesi almadan ne ofise evet demesi ne de arabuluculuk konusunda inisiyatif alması mümkün görünüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30883-196-istanbulda-isbirligi-bonnda-muzakere.html), [web.archive.org (arşiv bağlantısı)](http://web.archive.org/web/20120203155404/http://www.aksiyon.com.tr:80/aksiyon/haber-30883-196-istanbulda-isbirligi-bonnda-muzakere.html)
