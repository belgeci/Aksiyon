# Bosna’da düğümü seçim değil, reform çözer

*Mesut Çevikalp 2010.10.11*

<font class="agenda2NewsSpot">
 Bosna Savaşı’nı bitiren Dayton Barış Anlaşması, geçen 15 yılda ülkedeki etnik ayrışmayı gidermeye yetmedi. Aksine yeni çatışma zeminleri oluşturdu. Savaşın ardından 6. kez sandığa giden seçmen, aradığı istikrarın sandıktan çıkmayacağının farkında.
</font>
<font class="newsDetail">
 <p>
  <p class="MsoNormal">
   Bosna-Hersek yeni bir krizin eşiğinde. Yüz binlerce cana mal olan kanlı savaşın ardından kurulan üç başlı yönetimin, geçen 15 yılda ülkedeki etnik ayrışmayı önleyemediği apaçık ortada artık. Üçlü Devlet Başkanlığı Konseyi üyeleri ile Bosna-Hersek Federasyonu, Bosna Sırp Cumhuriyeti ve federasyona bağlı 10 kantonun hükümetlerini belirlemek için sandığa giden yaklaşık 1,5 milyon seçmen de ülkedeki tıkanmışlığın seçimle çözülemeyeceğinin farkında. Seçimleri Bosna-Hersek’te izleyen Marmara Üniversitesi Öğretim Üyesi Doç. Dr. Esra Hatipoğlu Tuncel, patlama noktasına gelen krizlerin Dayton Barış Anlaşması’ndan kaynaklandığını vurguluyor. Avrupa Güvenlik ve İşbirliği Teşkilatı (AGİT) çerçevesinde Bosna-Hersek üzerine çalışan Tuncel, anayasal reform yapılmaması veya Dayton’un revize edilmemesi durumunda Bosna’nın yeniden çatışma ortamına gireceğini söylüyor. Tuncel ile 3 Ekim’deki seçimleri, çok başlı siyasi yapıdan kaynaklanan krizleri ve sinyali görülen etnik çatışma ihtimalini konuştuk. Tuncel, ‘kriz kapıda’ diyor.
  </p>
  <p class="MsoNormal">
   -Seçim sonuçlarını değerlendirmeden önce ülkenin yönetim yapısını biraz açar mısınız?
  </p>
  <p class="MsoNormal">
   Bugün Bosna-Hersek Anayasası, 1995’te savaşı sona erdirmek için imzalanan Dayton Barış Anlaşması’nın 4. ekinde yer alıyor. Dolayısıyla Dayton Barış Anlaşması’nın bir parçası. Yani daha çok, yüz binlerin ölümüne yol açan savaşı durdurmak için hazırlanmış bir anlaşmanın eki. Bu bağlamda ele alındığında Bosna-Hersek çok parçalı, çok ayaklı bir yönetim biçimine sahip. Ülkede temel iki entite mevcut. Bunlardan biri Boşnak ve Hırvat nüfus ağırlıklı Bosna-Hersek Federasyonu, diğeri de Sırp Cumhuriyeti. Bunların dışında kalan bir de özel statüdeki Brcko bölgesi var. Sırp Cumhuriyeti, Bosna-Hersek Federasyonu ve bu federasyonun 10 kantonunda 16 farklı parlamento ve 13 hükümet mevcut. Merkezî hükümetin görevleri daha çok dış politika ve dış ticaret ile ilgili, diğer politikalar ise alt birimlere ait. Bu karmaşık yapı, aynı ülke içinde yüzlerce bakanın, farklı entitelerin kendilerine ait farklı polis, eğitim, sağlık teşkilatlarının olması durumunu da beraberinde getiriyor. Bu çok katmanlı yapı, hayatın her alanına farklı biçimlerde yansıyor. Bu yapının düzeltilmesi konusunda son 15 yılda ciddi bir ilerleme sağlanabildiğini söylemek zor. Ülkede hâlâ bir “devletleşme” sorunu var. Çoğu zaman Bosna-Hersek “başarısız devlet” olarak nitelendiriliyor. Ülkede etnik gruplar arasında temel konularda uzlaşı sağlanamadığı için reform yapma çabası özellikle Sırpların vetosuna takılıyor. Sistem, nüfusun yüzde 50’sini oluşturan Boşnakların, yüzde 30’unu oluşturan Sırplar ve yüzde 15’ini oluşturan Hırvatlarla yönetimi paylaşma durumunda kalmasını öngörüyor. Bu da sıkıntının önemli sebeplerinden biri. Hele bir de etnik gruplar arasında önemli çatışma noktaları mevcutsa…
  </p>
  <p class="MsoNormal">
   -Ciddi bir bürokrasi ağırlığı var…
  </p>
  <p class="MsoNormal">
   Evet, ciddi bir bürokrasi yoğunluğu, ciddi bir yönetim karmaşası var bugün Bosna-Hersek’te. Yukarıda da belirttiğim gibi 8 aylık periyotlarla el değiştiren Üçlü Başkanlık Konseyi ülkeyi iyi yönetebilmekten çok uzak. Bunun yanında uluslararası toplum ve Bosna-Hersek’te bulunan Uluslararası Yüksek Temsilciliğin de bu karmaşayı önleyebilecek gücü bulunmuyor. Bürokrasi ağı bir taraftan yolsuzluk ve rüşvet gibi sorunları da besliyor tabii… Bunu da unutmamak gerek.
  </p>
  <p class="MsoNormal">
   -Ekonomiyi de tıkıyor…
  </p>
  <p class="MsoNormal">
   Dayton’dan kaynaklanan siyasi sistem ve buna bağlı olarak gelişen bürokrasinin hantallığı ekonomiyi de vuruyor hâliyle. Yerli ve yabancı yatırımcılar Bosna-Hersek’ten kaçıyor. Ekonomik gerileme, işsizlik çok ciddi seviyelerde.
  </p>
  <p class="MsoNormal">
   -Dünyada başka örneği var mı bu yönetimin?
  </p>
  <p class="MsoNormal">
   Hayır yok. Yani bu kadar zayıf bir ekonomi ile bu kadar karmaşık bir siyasi yapılanmayla başa çıkılmaya çalışıldığı, bütçenin büyük kısmının bürokratik katmanlarda buharlaştığı ya da aralarında oldukça yakın bir zamanda ciddi çatışmalar yaşanan etnik gruplara “haydi birlikte yönetin” denilen… Sonuçta reformların tıkandığı, bürokrasinin tam işlemediği bir devletten söz ediyoruz.
  </p>
  <p class="MsoNormal">
   -Dayton’da neden böyle bir yapı kurulmuş?
  </p>
  <p class="MsoNormal">
   Uluslararası camia savaşı sonlandırabilmek için tüm tarafları nüfus yoğunluklarına bakmaksızın yönetimde söz sahibi yapmış. Barışın garantisi olarak görülmüş üç başlı sistem. Bir de anlaşmanın savaşı durdurmak için hazırlandığı unutulmamalı. Ara çözümdü, yani aslında herkesi biraz memnun ederek savaşın durmasını sağlamaktı esas amaç… Çok daha çabuk aşılabilir bir geçiş süreci olarak da öngörülmüş olabilir ama maalesef aradan epey zaman geçmesine rağmen hâlâ aşılamadı.
  </p>
  <p class="MsoNormal">
   -Seçimler gösteriyor Dayton’un işlemediğini...
  </p>
  <p class="MsoNormal">
   Seçimler siyasal yapının kilitlendiğini kanıtlıyor. Zira seçimi kazanan Sırp aday Neboyşa Radmanoviç ayrışmadan, daha ılımlı Boşnak Bakir İzzatbegoviç ile Hırvat Jelyo Komsiç ise daha fazla bütünleşmeden yana. Başkanlık Konseyi üyelerinin Bosna-Hersek için farklı bir gelecek öngörüyor olmaları üzerinde düşünmek gerekiyor. Ve bu üçlünün bir araya getirilmesine yol açan seçim sistemin işlerliğinin… Bununla birlikte seçimler anayasal reformun gerekliliğini de ortaya koyuyor. Siyasal çıkmazdan mevcut yasalarla çıkamayacağı net bir şekilde görülüyor artık.
  </p>
  <p class="MsoNormal">
   -Bir çıkış noktası olmalı!
  </p>
  <p class="MsoNormal">
   Ülkenin düştüğü tıkanıklığın aşılması anayasal reforma veya Dayton Anlaşması’nın revize edilmesine bağlı. Tabii reform girişimlerini en başta Bosnalı Sırplar istemeli, onaylamalı. Çok uzaklar bu noktaya. Mesela polis reformu Sırpların karşı duruşu nedeniyle hayata geçirilemedi. Polis güçlerinden taviz vermediler. Ilımlı bir Sırp liderin başa geçmesi de zor görünüyor. Çünkü Sırp Cumhuriyeti’nde yaşayan Boşnaklar, Boşnak temsilciye, federasyonda yaşayan Sırplar da Sırp temsilciye oy veremiyor.
  </p>
  <p class="MsoNormal">
   -Peki, Dayton neden değiştirilmiyor?
  </p>
  <p class="MsoNormal">
   Bosnalı Sırplar, Boşnaklar ve Hırvatların reform adımlarını engelliyor. Sırp Cumhuriyeti, elindeki veto kartıyla reformların önünü tıkıyor. Çünkü Sırplar reform istemiyorlar. Zaten çoğunda Sırbistan pasaportu var ve AB’nin Sırbistan’a sağladığı tüm imkânlardan faydalanıyorlar. Dolayısıyla Bosna-Hersek’in ilerlemesine taraf değiller, statükonun devamını istiyorlar. Aksi takdirde ayrılacaklarının sinyalini veriyorlar ve bu noktada ayrılma kararı konusunda referanduma gitme söylemini gündeme getiriyorlar. Sırbistan devleti de Bosnalı Sırpları destekliyor bu noktada.
  </p>
  <p class="MsoNormal">
   -Sırbistan ve Sırplar statükonun devamını mı istiyor?
  </p>
  <p class="MsoNormal">
   Bosnalı Sırplar, ülkenin ilerleyip ilerlememesiyle pek ilgilenmiyorlar. Çoğunlukla Sırbistan devletiyle birlikte hareket etmek istiyorlar. Sırbistan ise statükonun devamını istiyor. Sırplar da Sırbistan’a yakın olmayı... Daha önce söylediğim gibi statüko sürdürülemezse ya da lehlerine olabilecek değişiklikler olmazsa ayrılma isteklerini de her fırsatta dile getiriyorlar.
   <span>
   </span>
  </p>
  <p class="MsoNormal">
   -‘Ayrılma’ söylemi blöf olabilir mi?
  </p>
  <p class="MsoNormal">
   Maalesef değil. Bosnalı Sırplar için ayrılma hâlâ masada olan kartlardan biri.
  </p>
  <p class="MsoNormal">
   -Peki, mümkün mü?
  </p>
  <p class="MsoNormal">
   Avrupa’da çok desteklenmeyebilir bu durum. Ama ortada bir Kosova örneği var. Bosnalı Sırplar, Kosova’yı dillerine doluyorlar hâliyle. Diğer taraftan böylesi bir ayrışma çözüm de getirmez. Bugün Sırp tarafında yaşayan Boşnak ve Hırvatlar var. Ayrışan kesimlerde etnik çatışmanın sürmesi muhtemel.
  </p>
  <p class="MsoNormal">
   -Bosnalı Sırplar, Sırbistan’la birleşmeye giden bir kopma mı istiyor?
   <span>
   </span>
  </p>
  <p class="MsoNormal">
   Her ikisi de olabilir. Önce Sırbistan’la birleşebilirler, ardından onlardan da kopup kendi bağımsız devletlerini kurabilirler. Yani bu tür konularda her şey mümkün. Önemli olan sürdürülebilirliği.
  </p>
  <p class="MsoNormal">
   -Sırbistan’ın yanında çözümsüzlüğü destekleyen başka ülkeler var mı?
  </p>
  <p class="MsoNormal">
   Rusya var. Sırplarla çok yönlü derin bağları var Rusların. Sırbistan ve Bosnalı Sırplar üzerinden kendilerine alan açıyorlar Balkanlarda. Sırbistan’ın NATO karşıtlığını da kullanıyorlar ayrıca. Çözümsüzlükten beslenen başka gruplar da var. Sorun olan yerlerde mutlaka rant da vardır, sorunun çözümü de ister istemez bu rantın el değiştireceği anlamına geleceği için… Bosna-Hersek’te ciddi yolsuzluk, rüşvet ve kaçakçılık sorunu olduğunu da unutmamak gerek bu arada.
  </p>
  <p class="MsoNormal">
   -Türkiye’nin ‘etnik grupların eşitlik içinde ülkenin yönetiminde bulunup sınır bütünlüğünde yaşaması’ tezinin tabanı var mı?
  </p>
  <p class="MsoNormal">
   Mevcut düzen sürdüğü müddetçe Ankara’nın bu söylemi ütopik ve ulaşılmaz kalıyor. Ancak mevcut sistem değişirse Türkiye’nin tezi çalışabilir. Ya da Türkiye öncelikle mevcut düzenin çalışması için çalışmaları uluslararası toplumla koordineli biçimde hızlandırabilir.
  </p>
  <p class="MsoNormal">
   -Bosnalı tarafları İstanbul’da bir araya getirmesinin katkısı olmuyor mu?
   <span>
   </span>
   <span>
   </span>
  </p>
  <p class="MsoNormal">
   Türkiye, özellikle Dışişleri Bakanı Sayın Ahmet Davutoğlu döneminde, Balkanlarda yeni politikalar geliştirdi. Sırbistan’la yakınlaşma, vizelerin kaldırılması ve liderlerin İstanbul’da buluşturulmaları sürece olumlu katkı sağlıyor. Sorunu Sırbistan üzerinden ya da Sırbistan’ı da dışlamayarak çözmeye çalışmak çok akıllıca bir adımdı. Ama Bosna-Hersek açısından bakarsak devletleşememiş bir ülke var ortada. Böylesi bir siyasi yapıda atılan adımların sonuç getirmesi de pek kolay olmuyor.
  </p>
  <p class="MsoNormal">
   -Türkiye’ye yakın duran Boşnak Bakir İzzetbegoviç’in devlet başkanlığına seçilmesinin katkısı olur mu
   <span>
   </span>
   sürece?
  </p>
  <p class="MsoNormal">
   Bakir Bey, babası Aliye İzzetbegoviç’ten dolayı biliniyor Türkiye’de. Duygusal yakınlığımız var. Ilımlı bir politikacı. Türkiye’nin savunduğu teze yakın; ülkede bütünleşme sürecinin hızlandırılmasını savunuyor. Ancak Dayton kilidini tek başına çözmesi zor.
   <span>
   </span>
  </p>
  <p class="MsoNormal">
   -Sizin çözüm öneriniz ne?
  </p>
  <p class="MsoNormal">
   İki yol var. Birincisi, ülkenin kendi çözümünü kendi içinden çıkarması ve bunu hayata geçirmesi. İkincisi ise uluslararası sistemin baskısıyla değişime gidilmesi. Bosna-Hersek’in kendi başına karmaşıklıktan kurtulamayacağını düşünüyorum. Zaten karmaşayı kendileri de oluşturmadı. Reform süreci için uluslararası katkı ve baskı şart gibi gözüküyor ya da uluslararası toplum ile koordineli biçimde iç dinamiklerin sürece katılımı gerek.
  </p>
  <p class="MsoNormal">
   -Ülkenin AB’ye alınması çözüm getirir mi?
  </p>
  <p class="MsoNormal">
   AB üyeliği Balkanlardaki sorunlu ülkelerin tümü için bir çözüm aslında. Bosna için de bir umut olabilir. Ama Bosna-Hersek’in mevcut yasalarla AB kriterlerine, standartlarına ulaşması zor. AB de bu şekilde bir Bosna-Hersek’i üye olarak almaya, hatta adaylık statüsü vermeye bile pek istekli gözükmüyor…
  </p>
  <p class="MsoNormal">
   -Yönetim tek çatı altında toplanamaz mı?
  </p>
  <p class="MsoNormal">
   Dayton Anlaşması ülkedeki etnik ayrışmayı kapatmak yerine daha da derinleştirdi. Birçok okulda hâlâ ayrı sınıflarda eğitim yapıyor farklı etnik gruba mensup öğrenciler. Ötekileştirme sürüyor. Yönetimin tek çatı altında toplanması için hayli çaba sarf edilmesi gerekiyor.
  </p>
  <p class="MsoNormal">
   -Çok uluslu güç ayrılsa çatışma çıkar mı?
  </p>
  <p class="MsoNormal">
   Siyasi ve ekonomik krizler ile uluslararası sistemin beklentileri karşılayamamasından doğan bir kriz var. Küçük bir kıvılcım ciddi bir çatışmaya kapı aralayabilir bu ülkede. Aradan geçen 15 yıl gibi bir sürede hâlâ etnik çatışma ortamı giderilemedi. Çünkü ötekileştirme ve karşı tarafı düşman olarak algılamanın önüne geçilemedi. Dayton’un da bunda payı var tabii… Farklılıkları uyum içinde yaşatamadılar. Bunun yanında ciddi umutsuzluk var halkta. ‘Kimi seçersek seçelim ülke düzelmeyecek’ fikri oluşmuş. Ekonominin kötü gidişatı ve artan işsizlik (gençlerin yüzde 58’i işsiz) hâliyle patlama noktasına getiriyor toplumu.
  </p>
  <p class="MsoNormal">
   -Sosyal patlama beklentisi var mı?
  </p>
  <p class="MsoNormal">
   Dondurulmuş krizler her an patlayabilir. Önümüzdeki aylar içinde bu yönde bir beklenti var. Kızgınlık, kırgınlık var. Uluslararası toplum patlamanın önüne geçmek için bazı adımlar atıyor bugünlerde. 2011’in başında AB’ye vizesiz girmenin önünü açıyor Bosna-Hersek’e. Vizesiz dolaşım bir ölçüde işsizliği de azaltacak.
  </p>
  <p class="MsoNormal">
   -Sosyal patlama savaşa kapı aralar mı?
  </p>
  <p class="MsoNormal">
   Kriz kapıda. Çatışmalar yaşanabilir ama 1990’lardaki savaş ortamına dönüşmesine izin verilmez. Yaşanabilecek muhtemel çatışmalar bile Türkiye’nin, Balkanların, Avrupa’nın başını ağrıtmaya yeter. İhtimali ortadan kaldırmak için çok kapsamlı ve geniş reformlara gidilmeli. Anlaşılır, halkın desteğini alan bir anayasa hazırlanmalı. Yoksa siyasi tıkanıklığın, dolayısıyla da ekonomik ve sosyal patlamanın önüne geçilemez. Bu bağlamda Türkiye’ye önemli roller düşüyor. Bosna’ya daha fazla zaman ayırmalı, daha fazla çaba harcamalı. Sırbistan üzerinde attığı adımlar da ilerletilmeli. Rusya’nın Bosna üzerindeki etkisinin farkında Ankara. Çözüm için Moskova’ya yönelik adımlar da atmalı.
  </p>
  <p class="MsoNormal">
  </p>
  <p class="MsoNormal">
   “YÜKSEK TEMSİLCİNİN TEK DERDİ DAYTON’U YAŞATMAK”
  </p>
  <p class="MsoNormal">
  </p>
  <p class="MsoNormal">
   BM’nin Bosna Hersek’teki Barışı Uygulama Konseyi kontrolünde atadığı Yüksek Temsilci’nin önceliği Dayton Anlaşması’nın yürürlükte kalması. Temsilcinin Başkanlık Konseyi’nin üyelerini görevden alabilme yetkisi de var. Yüksek Temsilcilik var oldukça ülkenin reform sürecine girmesi mümkün değil.
   <span>
   </span>
   Ülkenin hâlâ dışardan yönetildiğini, vesayet rejimi altında olduğunu yansıtıyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=97F693D83A0C69CF297249F166B1DAC7?newsId=27789), [web.archive.org (arşiv bağlantısı)](http://web.archive.org/web/20101013225252/http://www.aksiyon.com.tr:80/aksiyon/newsDetail_getNewsById.action;jsessionid=97F693D83A0C69CF297249F166B1DAC7?newsId=27789)
