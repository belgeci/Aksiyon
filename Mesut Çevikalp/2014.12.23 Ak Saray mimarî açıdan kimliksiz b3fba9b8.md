# Ak Saray mimarî açıdan kimliksiz

*Mesut Çevikalp 2014.12.23*

<div class="pNewsDetailMainContent" itemprop="articleBody">
 <p>
  Yüksek mimar, restorasyon uzmanı Handan Şen, belirgin bir kimliği olmayan, halktan kopuk, abartılı büyük ve şaşaalı Ak Saray’ı, 1420 yılında Çin imparatoru için inşa edilen Yasak Şehir’e benzetiyor.
 </p>
 <p>
  Türkiye’nin yeni Cumhurbaşkanlığı Sarayı (Ak Saray) yapısıyla orantılı devasa tartışmalara kapı araladı. Yakın zamana kadar 1’inci Derece Doğal ve Tarihî Sit alanı olan Atatürk Orman Çiftliği’nde başlayan inşa süreci Ankara idari mahkemelerinin yürütmeyi durdurma, yıkım kararlarına, mimar ve şehir plancılarının itirazlarına rağmen tamamlandı. 28 Kasım’da kullanıma girdi. Bakanlar Kurulu kararı ile iki yıl önce ‘Başbakanlık Hizmet Binası’ hedefiyle inşasına başlanan, ağustos ayındaki Cumhurbaşkanlığı seçimlerinin hemen ardından ‘Cumhurbaşkanlığı Sarayı’na dönüştürülen ‘Ak Saray’ bugüne kadar ruhsat sorunu, devasa maliyeti (şimdilik 1 milyar 370 milyon lira), 1150 küsur odasıyla çokça eleştirildi. Ancak mimari, inşa ve peyzaj açılarından derinlemesine irdelenmedi!
 </p>
 <p>
  Ak Saray’ın mimarisini, kimliğini ve özünde verdiği mesajı restorasyon uzmanı Yüksek Mimar Handan Şen ile konuştuk. İstanbul başta olmak üzere farklı şehirlerde eski eser ve sokakları sağlıklılaştırma projelerinde rol alan, Fatih Balipaşa Camii ve Rumelihisarı’nın rölöve, restitüsyon ve restorasyonunda çalışan Handan hoca kent dokusu ve şehircilik alanında bilimsel makaleler yazıyor. İstanbul Ticaret Üniversitesi, Aydın Üniversitesi ve Yeni Yüzyıl Üniversitesi’nde mimarlık dersleri veriyor. O, Ak Saray’ı, kimliği olmayan plastik kalıpta dökülmüş bir yapıya benzetiyor. Anlamsızca süse boğulan sarayın Selçuklu ve Osmanlı’yı yansıtmadığını söylüyor.
 </p>
 <p>
  <strong>
   -Mimari açıdan Ak Saray’a baktığınızda ne görüyorsunuz?
  </strong>
  <br/>
  İlk bakışta edası Çin’in İmparatorluk Sarayı’nı (Yasak Şehir) andırıyor. Bu benzetmeyi dikta rejimine gönderme için yapmıyorum. Ezici ve egemen bir gücün, bir coğrafyaya hâkim olduğunda ilk ortaya çıkardığı, söylemek istediğini gösteren bir yapı olduğunu ifade etmek için yapıyorum. İki sarayın da rekorlar kıracak kadar büyük olması ortak noktalarından sadece biri. Hatta saraylar ülke nüfuslarıyla orantılandığında ‘Ak Saray’ daha büyük. Yasak Şehir 720 bin, Ak Saray ise 289 bin metrekare!
 </p>
 <p>
  <strong>
   -Devasa büyüklüğün psikolojik bir yönü var o zaman…
  </strong>
  <br/>
  Nicelik olarak büyüklük ‘bakın ülke buradan yönetiliyor’ gösterişiyle alakalı bir durum. Çankaya Köşkü’nün nicel yönden öne çıkma iddiası olmadı. Belki yeni cumhurbaşkanı bu eksikliği yüzünden Çankaya Köşkü’nü tercih etmedi! Diğer taraftan Çankaya da zor ulaşılan, duvarlar arasında gizlenmiş bir köşk. O da halktan kopuk. ‘Gizlenme’ ve ‘uzaklaşma’ mimarisi üzerinden eleştirilebilir.
 </p>
 <p>
  <strong>
   -Ak Saray’da kendini gösterme hâli mi var?
  </strong>
  <br/>
  Ak Saray’da nicelik takıntısını göstermeye dayalı, medyatik bir taraf var. Kabul edilmeli ki Cumhurbaşkanı Ak Saray’ı ‘1000 odası var’ diye eleştirenlere “Hayır, 1150 küsur odası var.” diyerek meydan okumaktan mutluluk duyuyor. Hatta “Sarayımı, uçağımı ben dizayn ettim.” diyor.
 </p>
 <p>
  <strong>
   -Yani?
  </strong>
  <br/>
  Saray’ın negatif bir algı oluşturabileceğini dikkate almayıp, ne pahasına olursa olsun yapılması için emir verenlerin sadece ‘kendilerini’ göstermeyi amaçladıklarını hissediyoruz. Ak Saray halk için yapılmamıştır! Zaten aksini iddia eden yok. Keza bu bina sadece yaptıran ya da ona koşulsuz biat edenler için ‘iyi şeyler’ ifade ediyor.
 </p>
 <p>
  <strong>
   -Halk için, millet için inşa edildiği ifade ediliyor ama…
  </strong>
  <br/>
  ‘Halk için mi?’ sorusu çok önemli… Osmanlı’dan kalan saraylar bugün müze. Halka açık, halk kullanıyor. Yasak Şehir de müzeye çevrildi. Ancak Ak Saray yeni bir yatırım. İnşa parası yeni ödenen bir devlet binası. Bu yüzden mimarisi, harcanan kaynaklar, çevreye, şehre etkisi ve halka maliyeti tabii ki tartışılacak. Ancak Ak Saray’ın tarafsızca sorgulanması bile ‘saldırı’ olarak lanse ediliyor.
 </p>
 <p>
  <strong>
   -Ak Saray’ı Çavuşesku Sarayı’na, Kuzey Kore Sarayı’na benzetenler var. Kıyaslamayı nasıl okuyorsunuz?
  </strong>
  <br/>
  Saray ‘tek yöneticinin mekânı’ olarak sunulur, halkın algısı önemsenmeden alelacele ihale edilir, rekor maliyetle yaptırılır, resmiyeti olmadan adına ‘Ak Saray’ denirse baskıcı rejimlerin saraylarına benzetilir! ‘Yeni Türkiye’nin ‘Yeni Başkanı’na yakışan buydu, eksikliği hissediliyordu’ diyen de olur elbette. Binayı tasarlayanların ‘benzesin’ diye uğraştıkları şeyden uzaklaşmış olmaları onların da bir ‘kimlik’ çatışması yaşadığının bir sonucu olabilir.
 </p>
 <p>
  <strong>
   -Peki, ‘Ak Saray Selçuklu öğeleri taşıyor’ söylemi ne kadar doğru?
  </strong>
  <br/>
  Öncelikle ‘Selçuklu öğesi nedir?’ diye sormak lazım! Yok olmuş ya da değeri bilinememiş Selçuklu mimari öğesine yeniden hayat verme çabası doğru bir iş olabilir. Ama bu tavır yapıya yansıtılamamış. Cephede örneğine rastlayamadık. Ak Saray’ın ecdadın mimari mirasına nasıl bir gönderme yaptığı, ne kadar başarılı olduğu tartışma konusu.
 </p>
 <p>
  <strong>
   -‘Mimari kimliği var’ diyebilir misiniz?
  </strong>
  <br/>
  Yapılara kimlik kazandırmak söylemekle, saatlerce anlatmakla olmuyor. Kimlik sizin kendinize yakıştırdığınız ile çevrenizdekilerin sizi tanımladığının harmanlanmasıyla oluşur. Heybetli ve belki de soğuk yapıların da bir söylemi vardır. Ankara Garı, Gaziantep Adliye Binası, Trabzon Ziraat Bankası, İstanbul Üniversitesi (Sedad Hakkı Binaları), eski Orman Bakanlığı Binası ya da Trabzon Tekel Binaları gibi… Bunlar da zamanın ölçeğinde büyük, soğuk sayılabilecek, çoğu saçaklı binalardı. Ancak Ak Saray’daki durum oldukça farklı, tanımsız ve kimliksiz plastik kalıpta dökülmüş parçalardan oluşmuş çeper gibi. Ne yazık ki, Selçuklu veya Osmanlı ile ilgisi, bağı bulunmuyor. Ak Saray kimliği olmadığı için yaşanan kimlik bunalımı yüzünden, istemeden de olsa olumsuz bir kimlik edindi.
 </p>
 <p>
  <strong>
   -Mimarisi Türk kültürünü yansıtmıyor mu?
  </strong>
  <br/>
  Aslında bu büyük bir travma. İnşaat yapmayı hayat görüşü olarak belirleyen iktidarların, o cenahta yer alanların unutulmuş Türk mimarisini ortaya çıkarıp ona hak ettiği değeri kazandırıp kahraman olma hayalleri var. Bu iktidara kadar, Selçuklu, Osmanlı ya da toptan Türk mimarisi deniz altındaki batık olarak kalmış sanki! AKP iktidarının gün yüzüne çıkarıp mimarlık ilmine kazandırdıkları bir şeymiş gibi sunuluyor. Bazı mimar ve müteahhitler Türk mimarisini kurtarmak için seferber oluyor, devlet büyüklerimiz de onlara doğru yolu gösteriyor. Örneğin, yine devasa boyutları ve rekor harcamayla yükselen Çamlıca Camii’nin son Türk mimarisi rötuşlarını eski Çevre Bakanı yapmıştı.
 </p>
 <p>
  <strong>
   -Osmanlı eserlerine gereken özeni göstermeden taklidini yapma hâli…
  </strong>
  <br/>
  Hiç şüphesiz, Türk-İslam mimarisine dönme arzusu bir şekilsel günah çıkarma hâli. CNC makinelerde, son teknoloji lazer kesme, yontma aletlerinde yapılmadık, taklit edilmedik Selçuklu grafik öğesi kalmadı. Divriği Ulu Camii’nin minberindeki göz nuru ile belki de yıllar süren bir çabayla binlerce kez çoğaltılmış, santimetrelik el işçiliği inceliğinin grafik kopyası, devasa binanın üzerinde görülebiliyor ya da kümbet şeklinde üniversite kampüsüne rastlayabiliyoruz. Bu tür incelikleri orada burada öyle harcadılar, dibine vardılar ki sormayın! İş alan mimar Google’da görsel arama motorundan aldığı imajlarla koca binayı kotarabiliyor. Ancak iş özünde yine de kopya olmaktan öte geçemiyor. Bilen bir mimar çıksa da bize modern ihtiyaçlara uygun bir sarayın nasıl Selçuklu-Osmanlı sentezinde yapılacağını anlatsa... Selçuklu İmparatorluğu bu kültürel eziyeti düşmanlarından çekmedi!
 </p>
 <p>
  <strong>
   -Ak Saray’ı Beyaz Saray’a benzetenler daha mı haklı?
  </strong>
  <br/>
  Beyaz Saray’da Avrupa mimarisinden esinlenme var. Beyaz Saray oluşturulmuş bir imge artık. O imgeyi gören onun baskın bir ABD gücünün veya demokrasisinin varlığını hatırlar. Biz Ak Saray ile neyi zorluyor, neyi gösteriyoruz onu bilemiyorum.
 </p>
 <p>
  <strong>
   -Çelik konstrüksiyonun ‘yeşil granitle’ kaplanması eleştiriliyor mesela.
  </strong>
  <br/>
  Dünyanın en iyi taşlarının çıktığı Türkiye’nin sarayında ithal taş kullanılması garipliğin başında geliyor. Kaplamalar incecik kolonları, taştan oyma sütunmuş gibi göstermek için tercih edilmiş. Yani söz konusu bu bina ‘Yeni Türkiye varmış ve o da sarayıymış gibi rol yapıyor’ denebilir.
 </p>
 <p>
  <strong>
   -Eleştirmek işin kolay tarafı… Projeyi size verselerdi farklı ne olurdu?
  </strong>
  <br/>
  Mimarlar genel olarak meslektaşlarını eleştirmeye bayılırlar. Hatta genellikle acımasızca eleştirilen müellif, meslektaşlarının onu kıskandığını iddia ederek, ‘Bana bilinçli çamur atılıyor’ derler. Ak Saray yapılmaması gereken bir binaydı. Ben mimarlığını kabul etmezdim. O teklifle gelene projenin yanlışlığını anlatmaya çalışırdım.
 </p>
 <p>
  <strong>
   -1150 odası, bahçesindeki suyolları, havuzları; temizlik, aydınlatma, ısıtma ve işletme giderini de artırıyor olmalı?
  </strong>
  <br/>
  Şüphesiz ki öyle. Yukarıda belirttiğimiz gibi Ak Saray ‘uydurma’ bir ihtiyaca cevap vermek üzere yaptırıldı. Cumhurbaşkanlığı’nın yeni bir ikametgâha ihtiyacı var mıdır? Önce bu soruyu cevaplamak gerekir. Diğer taraftan bina sürdürülebilirlik konusunda her yönden sınıfta kalıyor. Almanya’da enerji etkin tasarıma sahip binalar yapılması, tasarlanması hakkında zorlamalar getirilirken, bizim tam tersine böylece sürdürülebilirlik konusunda hiçbir derdi olmayan bir sarayımız oldu. Öyle ki, bu devasa yapıyı enerji etkin hâle getirmek için ilk maliyetinden daha fazla para harcamak gerekir. Boş kalsa daha iyiydi.
 </p>
 <p>
  <strong>
   -Ak Saray’ı bu hâliyle daha ucuza mal etmek mümkün mü?
  </strong>
  <br/>
  Son 10 yılda Türkiye’de mimar olmak dayanılmaz hâl aldı. Âdeta kâbus dolu günler yaşıyoruz. Ak Saray konusunda meslek deformasyonu sebebiyle içimizin sıradan vatandaştan daha fazla sızladığını belirteyim. Maliyeti elbette aşağı çekilebilirdi. Saray’a her baktığımda Gandhi’nin şu veciz sözünü hatırlıyorum: “Basit yaşa ki başkaları da var olabilsin!”
 </p>
 <p>
  <strong>
   -Büyük, ihtişamlı binaları kim, neden tercih eder?
  </strong>
  <br/>
  Artık binanın büyük olanının değil, sürdürülebilir olanının makbul olduğu bir çağdayız. Uzun zamandır ‘dünyanın en büyük binası’, ‘dünyanın en şaşaalı ve pahalı binası’ diye bir haber gelmiyor Batı’dan. Onların da Barok dönemleri, abartılı süslü sarayları değerli gördükleri zamanlar oldu. Ancak o dönem artık geçti. En son Saddam Hüseyin’in, Muammer Kaddafi’nin sarayları Batı medyasına malzeme olmuştu. Şimdilerde Ak Saray’ı yazıyorlar.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ak-saray-mimari-acidan-kimliksiz_540254), [web.archive.org (arşiv bağlantısı)](http://web.archive.org/web/20141229014517/http://www.aksiyon.com.tr:80/dosyalar/ak-saray-mimari-acidan-kimliksiz_540254)
