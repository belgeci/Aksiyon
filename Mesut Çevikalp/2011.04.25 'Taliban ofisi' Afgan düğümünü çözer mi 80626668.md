# ‘Taliban ofisi’ Afgan düğümünü çözer mi?

*Mesut Çevikalp 2011.04.25*

<font class="agenda2NewsSpot">
 2014’teki tam çekilme öncesinde Batı ittifakı Taliban’la uzlaşma zemini arıyor. Kabil hükümeti de barış görüşmelerinin Türkiye’de kurulacak bir ‘Taliban ofisi’ üzerinden yürütülmesini istiyor. ofisin getiri ve götürülerini hesaplayan Ankara ise talebe temkinli.
</font>
<font class="newsDetail">
 <p>
  <p class="MsoNormal">
   Taliban’la müzakere… Kimine göre Afganistan’da kaybedilen savaşı sonlandırmanın en kestirme yolu, kimine göre de geciken normalleşme sürecinin ilk adımı. 10 yıllık ABD-NATO işgalinin girdiği çıkmaz göz önünde bulundurulduğunda, ‘düşmanla’ barışı konuşmak kaçınılmaz aslında. Afganistan’da görev yapan Batılı asker ve sivil temsilciler de ‘Taliban’la görüşme noktasında’ fikir birliğine vardı son iki yıldan beri. Türkiye’nin başından itibaren savunduğu ‘ülkedeki tüm kesimleri siyasal zemine çekerek Afganistan’ı Afganlara bırakma’ gerekliliğine bugün ABD ve çoğu Avrupa ülkesi de destek veriyor. İki yıldır kapalı kapılar ardında konuşulan ‘Taliban’a Batı’da ofis açtırma’ girişiminin yeniden gündeme taşınması da bundan. Daha önce Suudi Arabistan ve Körfez ülkeleri olarak işaret edilen Taliban ofisinin şimdiki adresi Türkiye. Diplomatik kaynaklar meselenin Ankara’da masaya yatırıldığını, taraflarla görüşmelerin sürdüğünü söylüyor. 14 Nisan’da Pakistan Cumhurbaşkanı Asıf Ali Zardari’yi Çankaya Köşkü’nde ağırlayan Cumhurbaşkanı Abdullah Gül de sızan bilgileri teyit etti bir bakıma. Gül, ofisle ilgili bir soru üzerine, Türkiye’nin geçmişte olduğu gibi bu dönemde de ülkedeki işgalin son bulması ve kalıcı barışın sağlanması için her türlü faaliyetin içinde olmaya devam edeceğini vurguladı.
  </p>
  <p class="MsoNormal">
   Afganistan’daki sorunun askerî müdahaleyle çözülemeyeceğini gören Washington ve Kabil yönetimi, ülkedeki tüm kesimlerin temsil edildiği yeni bir siyasi sürecin başlatılması için daha istekli bugünlerde. Bunda Obama’nın Aralık 2009’da açıkladığı yeni AF-PAK stratejisi ve ilan edilen çekilme takviminin büyük katkısı var elbette. Emekli bir diplomat, Washington-Kabil hattındaki Taliban’la müzakere zemini arayışlarının arttığını, Taliban’ın ılımlı kesimleriyle gizli görüşmeler yaptıklarını doğruluyor. Aynı diplomat, yakın gelecekte yapılacak bir konferansla bu sürecin başlatılabiliceğini düşünüyor. Tabii bunun öncesinde Taliban liderlerinin üzerindeki uluslararası seyahatleri yasaklayan BM kara listesinin esnetilmesi gerekiyor. Bu noktadan fotoğrafın geneline bakıldığında ofis meselesi daha bir anlam kazanıyor hâliyle.
  </p>
  <p class="MsoNormal">
   Aksiyon’un ulaştığı bir Dışişleri Bakanlığı yetkilisi, meselenin Ankara’da ele alındığını doğruluyor. Ancak gelişmelerin basında yer aldığı gibi ilerlemediğini de belirtiyor. Ankara’nın Afganistan’daki soruna siyasi çözüm bulabilmek amacıyla sahadaki tüm kesimlerle görüştüğünü, iç uzlaşıyı güçlendiren bu temasların Kabil hükümetince de desteklendiğini aktarıyor. Ofis meselesinin Kabil yönetimi tarafından da konuşulduğunu hatırlatan yetkili, ortada netleşen bir durum olmadığını, Türkiye’nin Afganistan’da uzlaşıyı sağlamak için üzerine düşen görevleri geçmişte olduğu gibi bugün de yerine getirmeyi planladığını ifade ediyor.
  </p>
  <p class="MsoNormal">
   Afgan liderliği, söz konusu uzlaşı zemininin Türkiye’de oluşturulmasından yana. Türkiye tarihî ve kültürel açıdan Afganistan’a en yakın ülkelerden biri. Karzai yönetimi de Türkiye’nin arabuluculuktaki kabiliyetini, Afgan halkı üzerindeki olumlu imajını değerlendirmek istiyor. Karzai, Türkiye’nin Pakistan ve diğer bölge ülkeleriyle sahip olduğu geniş çaplı ilişkiler nedeniyle uzlaşı konusunda önemli bir rol oynayabileceğini düşünüyor. Bu yöndeki arzusunu Aralık 2010’da düzenlediği Türkiye ziyaretinde açıkça dile getirmişti. Karzai’nin ardından 3 Mart’ta Ankara’ya gelen Afganistan Yüksek Barış Konseyi Başkanı Burhaneddin Rabbani de Türk yetkililerinden, Taliban liderleri ile Kabil hükümet yetkilileri arasında ara buluculuk yapmasını isteyip ofis konusunu gündeme getirmişti: “Eğer bir gün Taliban’ın bölge ofisi kurulacak olursa bu durumda Türkiye en uygun ülke olacaktır.”
  </p>
  <p class="MsoNormal">
   Taliban ile bir masa etrafında buluşmak hiç de kolay değil aslında. Kanlı eylemlerini askıya almaya yanaşmayan örgüt için müzakere zemini oluşturmak, kronikleşen meselede ilk adımı atan olmak beraberinde birçok riski de getiriyor. Zira sorun birçok iç ve dış değişkene bağlı. Dünya nazarında kanlı eylemlere imza atan, El Kaide ile özdeşleşen, silahı bırakmaya yanaşmayan Taliban’ı Batı’da kurulacak bir diplomasi masasına taşımak, beraberinde birçok yeni soruna kapı aralayacak. Ofise kapılarını açan arabulucu ülke için bazı güçlükler oluşacak.
  </p>
  <p class="MsoNormal">
   Söz konusu ülke Türkiye olursa, ofisin yıllardır Taliban altında ezilen Özbek ve Taciklerin ülkedeki uzantılarını rahatsız edecek. Bunun yanında ülke içinde istenmeyecek bir radikal dalganın oluşmasını tetikleyebilir. Ayrıca Türkiye’nin Batı nazarındaki imajını da olumsuz etkileyeceği kesin. Bundan dolayı Türkiye Afganistan’ın istediği, ABD’nin desteklediği ofisin kendi sınırlarında açılmasına izin verse de bunu sağlam uluslararası teminatlara bağlamak arzusunda. Hatta Türkiye söz konusu ofise, ‘Taliban ofisi’ yerine ‘iç uzlaşı ofisi’ deyip farklı kesimlere mal etmeye daha yatkın. Muhtemel ofisin getirileri de olacak. Türkiye’nin Afganistan’daki nüfuzunu artıracak. Çözüme ulaşılması hâlinde de
   <span>
   </span>
   bölgedeki rolü güçlendirecek. Ofisin Türkiye’ye bakan yönünü, Afganistan uzmanlarına sorduk.
   <span>
   </span>
  </p>
  <p class="MsoNormal">
   <span>
   </span>
   1988–2000 arasında Pakistan ve Afganistan’da çalışan Yrd. Doç. Dr. Süleyman Doğan, Batı İttifakı’nın 2014’te planladığı tam çekilmeyi hayata geçirebilmesi için mutlaka Taliban’la masaya oturması gerektiğini, bunun yolunun kurulucak ofisten geçeceğini söylüyor: “Taliban’ın Türkiye’de ofis açması bence olumlu olur. Zaten ABD ve Batılı ülkeler Taliban’la gizli-aleni görüşüyor. İşgal güçlerinin çekilmesi durumunda oluşacak iç savaşı önleyebilmek için Taliban’la müzakere şart. Türkiye Taliban’ı ikna ederek akan kanı durdurabilir. Afganlar Türklerden bunu bekliyor. Çünkü Türkiye meseleyi hem Avrupalılardan hem de ABD’den daha iyi biliyor.”
  </p>
  <p class="MsoNormal">
   Uzun yıllar Pakistan’da yaşayan, Güney Asya Stratejik Araştırmalar Merkezi Başkanı Ali Şahin de olası ofisin Türkiye’de açılmasını olumlu görenlerden: “Zaten ABD ve NATO birkaç yıldır Taliban’la uzlaşı yolları arıyor. Taliban kanadında da buna müspet bakanlar var. Çünkü savaş herkesi yordu. Dolayısıyla Türkiye’de açılacak bir Taliban ofisi, hem diyalog ve uzlaşıya hem de çözüme katkı sağlar. Risklerine rağmen açılmasını destekliyorum.”
  </p>
  <p class="MsoNormal">
   Terör ve uluslararası güvenlik uzmanı Prof. Dr. Sedat Laçiner, Türkiye’nin uzlaşma ve tarafları bir araya getirme gayretlerini önemli buluyor. Ancak bunun için 5 bin kilometre ötede bir ofis açılmasını işlevsel bulmuyor: “Sonuçta Batı nezdinde Taliban terör örgütüdür. Türkiye, Afganistan’da bu gruplarla çözüm için görüşebilir. Onları Türkiye’ye getirmenin anlamı yok, sonuca ulaştırmaz. İmajımıza zarar verir. İsrail gibi hasım ülkeler ofis üzerinden Ankara’yı vurur.”
  </p>
  <p class="MsoNormal">
   Almanya adına Afganistan’daki ISAF Psikolojik Harekât Komutanlığı’nda görev yapan eski Binbaşı Esedullah Oğuz, ofis söylentilerinin Türkiye’deki Afganistan kökenli Özbekler ve Türkmenlerle Afganistan’daki Türk unsurlarını gücendirdiğini söylüyor: “Afganistan’da barış ortamı olgunlaşmadı. Karşımızda tek bir Taliban da yok, içinde bir çok fraksiyon var. Biri silah bırakırken diğeri savaşa devam ediyor. Türkiye, fraksiyonlarından birine ev sahipliği yaparken diğer grupların barış girişimlerini baltalama olasılığı yüksek.”
  </p>
  <p class="MsoNormal">
   Hamas temsilcilerinin Ankara’da ağırlanmasının ardından Batı dünyasında koparılan fırtınayı hatırlatıyor Zirve Üniversitesi Öğretim Üyesi Doç. Dr. Gökhan Bacık. O da ofisin zarar vereceğini düşünüyor: “Taliban üzerinde birçok devletin hesabı var. Türkiye tarafları burada buluştursa da barışı sağlaması zor. Bunun yanında İran, Hamas ve Hizbullah’ın ardından Taliban’la haddinden fazla yakınlaşma Türkiye’ye zarar verir.”
   <span>
   </span>
  </p>
  <p class="MsoNormal">
   Türkiye’nin bu yönde adım atacaksa NATO ve ABD’den ciddi teminatlar alması gerektiğini düşünüyor dış politika uzmanı Fikret Ertan: “Yarın bir ülke çıkıp biz de PKK ofisi açacağız derse Ankara ne yapabilir? Bunları bugünden düşünüp ona göre hareket etmekte fayda var.”
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29238-213-taliban-ofisi-afgan-dugumunu-cozer-mi.html), [web.archive.org (arşiv bağlantısı)](http://web.archive.org/web/20110822022613/http://www.aksiyon.com.tr:80/aksiyon/haber-29238-213-taliban-ofisi-afgan-dugumunu-cozer-mi.html)
