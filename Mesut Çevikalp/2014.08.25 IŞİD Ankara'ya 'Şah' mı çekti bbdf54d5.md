# IŞİD Ankara'ya 'Şah' mı çekti?

*Mesut Çevikalp 2014.08.25*

<div class="pNewsDetailMainContent ctx_content" itemprop="articleBody">
 <p>
  Suriye’de kalan son Türk toprağı Süleyman Şah Türbesi yeniden gündeme taşındı. Daha önce ‘provokatif saldırı’ iddiasına konu olan stratejik mekânın bu kez 49 rehine karşılığında IŞİD’e verileceği ileri sürüldü!
 </p>
 <p>
  Yayın yasağı gelmeden yazalım istedik! Halep’te kalan son Türk toprağı Süleyman Şah Türbesi ile ilgili sarsıcı iddialar ortaya atıldı. İddia sahibi Taraf gazetesi… Altına imzasını atan da gazetenin Ankara Temsilcisi Hüseyin Özay. Kıdemli gazeteci Özay, Türk hükümetinin, Musul Konsolosluğu’nda rehin alınan 49 vatandaşını serbest bırakması karşılığında Irak Şam İslam Devleti Örgütü’ne (IŞİD) Türkiye’nin yurtdışında kalan tek toprağı konumundaki Süleyman Şah Türbesi’ni vermeyi kabul ettiğini iddia etti.
 </p>
 <p>
  Hükümet kaynaklarına dayandırılan haberde, IŞİD’in 11 Haziran’da Musul Konsolosluğu’nu basıp 49 personeli rehin aldıktan sonra hükümet ile pazarlığa oturduğu, yaklaşık 2,5 aydır devam eden görüşmelerde Türkiye’den öncelikle para ve silah istediği, bununla da yetinmeyip daha önce etrafını kuşatıp vurma tehdidinde bulunduğu Süleyman Şah Türbesi’nin boşaltılmasını şart koştuğu belirtildi. Habere göre, IŞİD ile çatışmak istemeyen Türk hükümeti isteği kabul etti!
 </p>
 <p>
  Ankara’da bomba etkisi meydana getiren iddia üzerine Dışişleri’nde üst düzey gizli bir toplantı yapıldı. Toplantıya konuyla ilgili diğer kurumlardan bazı yetkililer de katıldı. Ardından ortaya atılan iddiaların ‘asılsız’ olduğu duyuruldu. Haber bir  ‘sorumsuzluk’ olarak değerlendirildi. Aksiyon’un ulaştığı bir diplomatik kaynak da iddiayı ‘Böyle bir pazarlık yok’ diyerek yalanladı. Ancak IŞİD’in Süleyman Şah Türbesi’nin etrafını çevirdiğini, kendine göre jeo-stratejik gördüğü bu bölgeyi tümüyle elde etmek için fırsat kolladığını vurguladı: “Türkiye sınırına 30-40 km mesafedeki türbe IŞİD için hayati önemde. Çünkü Fırat’ın kıyısındaki stratejik bir koridorun kapısı konumunda. IŞİD burayı alıp Halep’e dönük silah-eylemci sevkiyatlarını kolayca, sorunsuzca yapma niyetinde. İnternete ilk 20 Mart’ta düşse de daha öncesine uzanan tehdit algımız vardı. Artan saldırı riskine binaen türbe ve civarı 7/24 izlenmeye alındı. Ayrıca oradaki muhafız gücünün kabiliyeti artırıldı.”
 </p>
 <p>
  Taraf ilgili haberde, IŞİD’in Ankara’dan türbeyi 3 hafta içerisinde boşaltmasını istediğini, aksi takdirde mekâna saldırı düzenlemekle tehdit ettiğini de kayda geçirdi. İddiaya göre, ‘Türk hükümeti bunun üzerine boşaltma kararını Genelkurmay Başkanlığı’na iletti. Ancak bu talimat IŞİD’in talebi olarak aktarılmadı. Genelkurmay da talimat üzerine çekilme hazırlığı yaptı. Ancak çekilme henüz başlamadı. Kamuoyuna da çekilmenin askeri olası bir çatışmadan korumak için yapıldığı yönünde beyanat verilmesi kararlaştırıldı.’
 </p>
 <p>
  IŞİD nazarında Süleyman Şah Türbesi sadece stratejik bir hedef değil. Aynı zamanda tarumar edilmesi gereken bir “bid’at”, “şirk”! Örgüt Selefî itikadından dolayı mezar, türbe ve bazı camilerin yıkılmasını sevap olarak görüyor. Örgüt Kuzey Suriye ve Irak’ta onlarca Osmanlı eserini tarumar etti. Süleyman Şah’ı yıkamamayı zafiyet olarak görüyor. Bu açıdan bakıldığında IŞİD’in türbe için neden ısrarcı olduğu net anlaşılıyor.
 </p>
 <p>
  Halep-Karakozak köyü yakınında bulunan Süleyman Şah Türbesi alelade bir kabir değil Ankara nazarında. Osmanlı’nın kurucusu Osman Bey’in dedesi Süleyman Şah burada yatıyor. Türbe Ankara (1921) ve Lozan(1923)  antlaşmaları ile hukuken de Türkiye’ye bağlandı. 1938’den bu yana Türk askerince korunuyor.
 </p>
 <p>
  Peki, taraflar şimdi ne durumda? Sahadaki bir kaynak Ankara ile IŞİD’in ‘üçe üç’ heyetlerle müzakereyi sürdürdüğünü söylüyor. IŞİD heyetinin, iki IŞİD komutanı ile bir Musullu aşiret reisinden oluştuğunu, Türk heyetinin de iki farklı kurum temsilcilerinden müteşekkil olduğunu, heyetlerin Irak’ta buluştuğunu aktarıyor. Aynı kaynak, IŞİD’in türbe üzerinde sınırda denetimi artıran Ankara’ya mesaj vermeye çalıştığını vurguluyor.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/isid-ankaraya-sah-mi-cekti_539219), [web.archive.org (arşiv bağlantısı)](http://web.archive.org/web/20151223190225/http://www.aksiyon.com.tr/guncel/isid-ankaraya-sah-mi-cekti_539219)
