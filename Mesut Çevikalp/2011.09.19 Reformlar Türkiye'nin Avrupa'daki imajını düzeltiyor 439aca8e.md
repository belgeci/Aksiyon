# Reformlar Türkiye’nin Avrupa’daki imajını düzeltiyor

*Mesut Çevikalp 2011.09.19*

<font class="agenda2NewsSpot">
 AİHM’nin Türkiye Yargıcı Prof. Dr. Işıl Karakaş, demokratikleşme yolunda  hayata geçirilen reformların Türkiye’nin Avrupa’daki olumsuz imajını  değiştirdiğini söylüyor: “Hükümetin azınlık cemaatlerine yönelik attığı  son adım Avrupa’da büyük yankı uyandırdı.”
</font>
<font class="newsDetail">
 <p>
  Avrupa İnsan Hakları Mahkemesi (AİHM) Türkiye Yargıcı Prof. Dr. Işıl Karakaş, AK Parti hükümetinin son dönemde hayata geçirdiği reformların ülkedeki demokrasiyi genişlettiği gibi dış dünyadaki Türkiye imajını da değiştirdiğini söylüyor. Hukukçu olarak yargı alanındaki düzenlemeleri tarihî önemde gördüğünü vurguluyor. Özellikle hükümetin ağustos sonunda çıkardığı kanun hükmündeki kararname ile sadece Türkiye’de yaşayan azınlıkların değil, Avrupalıların da gönlünü kazandığını aktarıyor. İleri demokrasi için yeni anayasayı ‘olmazsa olmaz’ gören Karakaş, değişen yasalara paralel olarak, Türkiye’de evrensel normlarla örtüşen, ideolojik kabullerden sıyrılmış yeni bir yargı zihniyetinin de oluşturulması gerektiğini belirtiyor. Ona göre, yeni anayasanın önemli görevlerinden biri yargıyı çift başlı hâle sokan askerî mahkemelerin kaldırılması olmalı. Karakaş ile azınlıklara yönelik son kararnamenin üzerinden Türkiye’deki demokratikleşme sürecinin Avrupa’da oluşturduğu algıyı ve yasal düzenlemenin AİHM ve AB’de oluşturacağı yeni durumu konuştuk.
  <p>
   -Azınlık vakıflarıyla  ilgili  sorunun temeli ne?
   <p>
    1936’da azınlık cemaatlerinden mal beyanı alınmış. Cemaatler de ellerindeki mezarlık, hastane, çeşme, manastır, kilise gibi taşınmazları devlete bildirmiş. 1974’te Yargıtay Genel Kurulu hukuksuz bir karara imza atarak azınlık vakıflarının 1936’da beyan edilen malların dışında herhangi bir mülk edinemeyeceği hükmünü veriyor. Tamamen siyasi bu kararla azınlık cemaatlerinin hayat damarları kesiliyor. AİHM, bu yöndeki ilk davayı 2007’de karara bağladı. Fener Rum Erkek Lisesi Vakfı’nın davası sonraki davalar için temel bir içtihat niteliği kazandı. Bu dava ve bize gelen diğer 30-35 dava azınlıkların 1936 beyannamesinde yer almayan mülkleriyle ilgiliydi. Azınlık vakıflarının 1936’dan sonra genelde bağış yoluyla elde ettikleri malların mülkiyetlerine sahip olamamalarından kaynaklanan bir sorun vardı. Azınlık vakıflarıyla ilgili AİHM’e gelen 30-35 davanın tümü 1974’teki hukuksuz kararın doğurduğu sonuçlarla ilgili. Türkiye bu yöndeki tüm davaları kaybetti, milyon avroluk tazminatlar ödedi.
    <p>
     -1936’dan sonra geçen mallara el konmuş yani.
     <p>
      Bize gelen davalara göre Hazine, 1990’lardan sonra atağa kalkarak azınlık vakıflarının 1936’dan sonra eline geçen mallara tapu iptal davaları açıyor. Malların bir kısmı da Hz. İsa, Hz. Meryem adına kayıt altına alınmış zamanında. Bununla birlikte 1936 beyannamesinde olup Hazine ile belediyelere geçen mallar var. Burada şunu belirtelim, bize ulaşan davalar 1936 beyannamesinde yer almayanlarla ilgiliydi. Kanun hükmündeki kararnameye baktığımızda beyan edilenlerin yanında beyan edilmeyen malların azınlık vakıflarına iadesi söz konusu. Bence en önemli kısmı bu. Devlet hukuka aykırı el koymuş bu mallara zira.
      <p>
       -Bir bakıma Varlık Vergisi.
       <p>
        Aynen öyle. Devlet, 1974’te Yargıtay Genel Kurulu’nun kararından yola çıkarak mal edinmelerine izin verilmeyen azınlıklara satın alma, bağış gibi yollardan kalan malları Hazine’ye devretmiş. Devretmekle kalmamış, üçüncü kişilere satmış. Bu uygulamanın hiçbir hukuki yönü yok. Yine Yargıtay 2002’de aldığı başka bir kararla azınlık vakıflarının kazandırıcı zaman aşımı yolu ile mal edinemeyeceklerine karar veriyor. 1974’teki içtihadı koruyor ve genişletiyor. Şimdi hükümet çıkardığı bu kanun hükmündeki kararname ile 1936 sonrası azınlık malları hakkında alınan tüm kararları ortadan kaldırıyor. En önemlisi de sadece Hazine’nin kendi üzerine aldıklarının değil, üçüncü şahıslara geçenlerin bedelini de azınlık vakıflarına ödemeye hazırlanıyor. Bundan sonra Yargıtay’ın aldığı ve hukuk zeminine oturmayan 1974 kararı uygulanamaz. Zaten yasa filan da yok ortada. Yargıtay’ın imza attığı son derece hukuk dışı bir uygulama söz konusuydu. Bu karar Türkiye’nin AİHM’de yargılanıp tazminat ödemesine sebep oldu.
        <p>
         -Hükümetin attığı bu adımı nasıl değerlendiriyorsunuz?
         <p>
          Çok çok önemli buluyorum. AİHM kararlarına ve evrensel hukuka uygun bir adım. Bir bakıma, AİHM’in ihlal kararlarının uygulaması. Çünkü AİHM bu tür davalarda çoğunlukla malların hak sahibine iadesine karar veriyordu. Zira söz konusu malların büyük maddi değerlerinin yanında manevi değerlerinin karşılanması ancak aynen iade edilmeleriyle mümkün. En adaletli çözüm, sahiplerine iadesi oluyor. Mesela AİHM Büyükada’daki Rum Yetimhanesi’nin aynen iadesine karar verdi. Bu kanun hükmünde kararname AB ilerleme raporlarında sıklıkla vurgulanan önemli bir eksikliği de kapatıyor. Azınlık vakıfları mülk edinebilecek artık. Bu açıdan da Türkiye’ye önemli katkısı olacak. Çok yerinde bir karar.
          <p>
           -Kararın AİHM’deki yansıması nasıl oldu?
           <p>
            İnanılmaz bir yankı uyandırdı burada. Türkiye’nin aldığı karar dünya basınında da ilk haber olarak verildiği için Avrupa genelinde büyük bir pozitif etki oluşturdu. Başbakan Erdoğan’ın azınlık cemaatlerinin liderleriyle buluştuğu iftar yemeği, barışa vurgu yaptığı konuşması, orada oluşan barış ve demokrasi havası da burada çok etkili oldu.
            <p>
             -AİHM’de bu yönde kaç dava vardı?
             <p>
              AİHM’e azınlık vakıfları ile ilgili fazla bir dava gelmedi aslında. Mahkemede 30-35 dava görülüp karara bağlandı. Şu an bekleyen bir dava yok.
              <p>
               -Yüzde kaçı Türkiye’nin aleyhine sonuçlandı?
               <p>
                Hepsi. Bunun yanında milyon avroluk tazminatlara mahkûm oldu Türkiye. Nasıl lehine sonuçlanabilir ki? Mallara haksız bir şekilde el konulmuş. Lehine sonuçlanması mümkün değil elbette.
                <p>
                 -Yeni düzenleme bu tür davaların gelişini bitirir mi?
                 <p>
                  Elbette. Kanun hükmündeki kararname bu tür talepleri olan vakıfların bir yıl içinde ilgili mercilere başvurmasını istiyor. Hak talebi olanlar da başvuruyor zaten. Önümüzde bekleyen bir dava olsaydı Türkiye’deki yeni iç hukuk yolunun tüketilmesi istenirdi. Ancak şöyle bir durum da var. Geçmişte el konan malların iadesi, üçüncü şahıslara geçen malların tazmini de hüküm uyarınca doğru bir şekilde yapılmalı. Eğer uygulama belirtilen şekilde olmazsa, hak talep eden hakkını rayiç bedel üzerinden alamazsa yine AİHM’e gelir.
                  <p>
                   -Sizce uygulamada sorun çıkar mı?
                   <p>
                    Hükümetin kararlı olduğu görülüyor. Ancak dikkat edilmesi gereken noktalar da yok değil. Örneğin, kararnamede üçüncü şahıslara geçen malların tazmin edileceği açıkça belirtilirken, Hazine’ye geçen mallarla ilgili net bir ifade yok. Gerçi Hazine üzerinden üçüncü şahıslara geçen malları dahi tazmin edecek olan Türk devletinin Hazine’de kalan azınlık mallarını iade etmemesi düşünülemez. Açık yazılmayan bu kısım, uygulamaya geçildiğinde soruna dönüşmemeli. Zaten Hazine’de kalan azınlık mülklerinin çoğunu kilise, manastır, mezarlık ve çeşmeler oluşturuyor. Bunlar da ilgili vakıf üzerine tescil edilmeli. Bu tür taşınmazların manevi değeri daha büyük. Hangi mezarlığa değer biçilebilir? Onun için aynen iade edilmeleri gerekiyor.
                    <p>
                     -Hükümet başka ne tür adımlar atmalı?
                     <p>
                      Vakıfların dışında bir de ‘gerçek kişilerin’ mülkiyet sorunları var. Zamanında Türkiye’de yaşayan, çeşitli sebeplerle yurtdışına göçen Rum, Musevi, Ermeni kökenli Türk vatandaşlarının geride bıraktıkları mallarına da el konmuş. Bugün o kişilerin mirasçılarının mallarını geri almak için yaptıkları başvurular reddediliyor. Bu da hukuksuz bir durum.
                      <p>
                       -Neden reddediliyor?
                       <p>
                        ‘Mütekabiliyet’ ilkesi uygulanıyor. Yunanistan ile mütekabiliyet ilkesi gereği Türkiye’den göçen azınlıkların mallarına el konulduğu söyleniyor. Bana göre, yargı organları mütekabiliyet ilkesini yanlış uyguluyor. Çünkü bu ilke bu tür işlerde uygulanamaz. Çünkü malın sahibi kendi vatandaşınız, göçtüğü ülkenin vatandaşlığına sonradan tabi olmuş. Dolayısıyla Türk vatandaşına ait olan bir malın başka bir devletin vatandaşlığını taşıyan mirasçılarına verilmemesi durumu söz konusu. AİHM bu tür davalarda malların ilk sahiplerine iade etmesine karar veriyor. Mesela AİHM en son, Türkiye’yi Ekaterina Ağnidis ve Evridiki Ağnidis adlı Rum kökenli iki kişiye 4 milyon avro tazminat ödemesini kararlaştırdı. Burgaz ve Büyükada’daki gayrimenkulleri Türk mahkemelerince iptal edilmişti bu şahısların. AİHM davacıların mülkiyet haklarının ihlal edildiğine hükmetti. Mallar Hazine’nin üzerinde bulunuyordu. Dolayısıyla, azınlıklar hususunda vakıflar için uygulamaya giren bu kararnamedeki zihniyet şahıs mülkiyetleri için de söz konusu. Zira malların bir kısmına bizzat devlet, Hazine el koymuş. Zaten bu yönde AİHM Türkiye’yi devamlı mahkûm ediyor. 1974 ve 2002 kararları ile sürdürülen uygulama milliyetçi bir politikanın eseriydi. Ortadan kaldırılması çok yerinde.
                        <p>
                         -Azınlıkların hükümetten çifte vatandaşlık, çifte pasaport gibi talepleri de var. Bu istekleri karşılanabilir mi? Karşılanmalı mı?
                         <p>
                          Bence bu tür talepler de karşılanabilir. Özellikle komşularla sorunsuz ilişkiler kurmak istiyorsak, azınlıklardan gelen bu tür talepleri karşılamamız yerinde olur. Hazırlanan kararname bu tür adımların ilk basamağı niteliğinde aslında. Yanlış politikaların, uygulamaların kaldırılması bir bakıma. Devamı gelirse de uzun vadede Türkiye kazanır.
                          <p>
                           -Hükümet son birkaç yıldır demokratikleşme yolunda önemli reformlar yapıyor. Özellikle de yargı alanında mevzuatı evrensel değerlere yükseltmeye çalışıyor. Bu çerçevede azınlıkların tarihten bugüne gelen köklü sorunlarının halli için önemli adımlar atıyor. Avrupa, Türkiye’deki bu olumlu dönüşümü görebiliyor mu?
                           <p>
                            Türkiye’nin hem AB’de hem de Avrupa Konseyi’ndeki algısının değiştiği Strasbourg’da çok açık görülüyor. Çok olumlu yönde bir algı var artık. Türkiye’nin son dönemdeki yasal reformlarını yakından takip edip süreci destekliyorlar. AB’nin kasım ayında açıklanması beklenen yeni ilerleme raporunda yargı reformlarının yanında azınlık cemaatleri için tarihî önemdeki kararnameye de çok olumlu atıf yapılacağı hissediliyor. Zaten hukuka aykırı, din özgürlüğünü kısıtlayan bir uygulamaydı. İleri demokrasilerde yeri yoktu. Düzeltmemiz gereken bir ayıbımızdı. Hükümet atılması gerekli adımları atıp bu ayıbı düzeltti.  Kendi demokrasimiz için gerekli düzenlemelerdi bunlar. Sonuçta yargı, özgürlükleri genişletmek için çalışmalı. Bizde bir dönem yargı, özgürlükleri daraltan taraf olmuş. Sonuçta bu ve benzeri düzenlemelerin hayata geçirilmesi demokrasimize, AB üyelik sürecimize katkı sağlayacak elbette.
                            <p>
                             -“Yasaların değişmesi yetmez, yasaları uygulayacak yargıçların zihniyetinin de değişmesi gerekli.” demiştiniz. Bir dönüşümü hissediyor musunuz Türkiye’de?
                             <p>
                              Yasaları uygulayan yargıçların evrensel değerleri, demokrasiyi, özgürlükleri gözeterek hüküm vermeleri çok önemli. 1974 ve 2002’de Yargıtay’ın azınlık vakıfları hakkındaki söz konusu kararları milliyetçi bakış açısıyla alınmış, hukuk dışı kararlardı. Türkiye’ye maliyeti ortada. Dolayısıyla yargı mensuplarının zihniyeti çok önemli. İdeoloji penceresinden değil, hukuk penceresinden hüküm verilmeli. Bu yöndeki değişim AİHM’ye gelen dava sayısından anlaşılır. Eğer ileriki dönemde Türkiye ile ilgili davalarda azalma olursa yargı zihniyetinin değiştiğini söyleyebiliriz. Hâlihazırda eski zihniyetin kırılıp kırılmadığını söylemek için erken.
                              <p>
                               -Türkiye ile ilgili kaç dava var AİHM’de? Düşüş var mı?
                               <p>
                                Henüz bir düşüşten bahsetmek söz konusu değil. AİHM’de Rusya’dan sonra en çok davası bulunan ikinci ülkeyiz. 19 binden fazla davamız var. Rusya’nın 40 bin davası var ama onlar AB’ye girmeye hevesli değil. Ancak Türkiye’deki anayasa değişikliklerinin bu sayıyı düşüreceği öngörülebilir. En başta Anayasa Mahkemesi’ne bireysel başvuru imkânının tanınması bize gelen dava sayısını azaltacak. Artık Türkiye eski Türkiye değil; 1936, 1974 hatta 2002’deki Türkiye değil. 2001’de başlayan Avrupa üyelik süreciyle paralel olarak büyük değişimler yaşandı. Bu açıdan anayasa değişikliklerinin tümünü olumlu, yeni anayasayı da gerekli görüyorum.
                                <p>
                                 -1982 Anayasası’nın değişmesi Türkiye’deki dönüşümü hızlandıracak bir bakıma.
                                 <p>
                                  Reformlar yapılıyor ama 1982 Anayasası tümden değişmeli. Devlet, vatandaşlarının özgürlüklerini genişletmeli. Bunun yanında, azınlık vakıfları hususundaki gibi yanlış kararların yol açtığı kısıtlayıcı uygulamaları kaldırabilmenin en kolay yolu da yeni bir anayasadan geçiyor.
                                  <p>
                                   -Avrupa’da Türk yargısına dönük bir eleştiri de çift başlı olmasına yol açan askerî mahkemelerin varlığı. Mahkemeleri çift başlılıktan kurtarma vakti geldi mi?
                                   <p>
                                    Avrupa’da suça bulaşan askerler de sivil mahkemede yargılanıyor. Burada askerî mahkeme-sivil mahkeme ayrımı yok. Tek mahkeme var. Orduların kendi içine dönük disiplin uygulamaları olabilir ama bu yargılama boyutunda değil. Mesela bir ‘disko’ cezasını anlatamazsınız burada. Çift başlı yargıdan kurtulmalı Türkiye. Yeni anayasanın gündemlerinden biri de askerî mahkemeleri kaldırmak olmalı. Asker de olsa suç işleyen her şahıs sivil mahkemede yargılanmalı. Neden asker özel bir mahkemede yargılanacak?
                                   </p>
                                  </p>
                                 </p>
                                </p>
                               </p>
                              </p>
                             </p>
                            </p>
                           </p>
                          </p>
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30520-176-reformlar-turkiyenin-avrupadaki-imajini-duzeltiyor.html), [web.archive.org (arşiv bağlantısı)](http://web.archive.org/web/20111222002128/http://www.aksiyon.com.tr:80/aksiyon/haber-30520-176-reformlar-turkiyenin-avrupadaki-imajini-duzeltiyor.html)
