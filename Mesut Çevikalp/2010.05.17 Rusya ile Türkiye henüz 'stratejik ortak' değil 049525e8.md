# Rusya ile Türkiye henüz ‘stratejik ortak’ değil

*Mesut Çevikalp 2010.05.17*

<font class="agenda2NewsSpot">
 Türkiye ile Rusya arasındaki 25 milyar dolarlık anlaşmaların anlamı ne? Ruslar için büyük bir ihale mi yoksa iki ülke arasındaki stratejik ortaklığın temelleri mi?
</font>
<font class="newsDetail">
 <p class="MsoNormal">
  Bir asra yakalaşan Türkiye-Rusya ilişkileri, tarihî bir boyuta taşındı geçtiğimiz hafta. 11 Mayıs’ta beraberindeki kalabalık heyetle Türkiye’ye çıkarma yapan Rusya Devlet Başkanı Dimitriy Medvedev, Türk mevkidaşı Abdullah Gül’ün yanında Başbakan Tayyip Erdoğan’la son 20 yılın en stratejik anlaşmalarına imza attı. Enerjiden güvenliğe, vize muafiyetinden turizme ve eğitime kadar geniş alana yayılan 17 farklı anlaşma, iki ülke arasında bir dönüm noktası olarak değerlendirildi.
 </p>
 <p class="MsoNormal">
  Ancak bazı uzmanlar, toplam değeri 25 milyar doları aşan imzalara temkinli yaklaşıyor. Adı ne olursa olsun Rus müttefikliğinin ABD müttefikliği ile karşılaştırılamayacağı vurgulanıyor. Yeni dönemde, özellikle Kafkasya üzerinde, Ruslarla hem müttefik hem de rakip olabiliriz! İlk bakışta tezat gibi görülen bu durumu Tatar asıllı Dr. İlyas Kamalov ile masaya yatırdık. Ortadoğu Stratejik Araştırmalar Merkezi (ORSAM) Avrasya Danışmanı Kamalov, anlaşmaların Kafkasya ve Orta Asya’daki serin Rus-Türk mücadelesini sonlandırmayacağını vurguluyor.
 </p>
 <p class="MsoNormal">
  -17 anlaşmanın ardından oluşan yeni ilişki boyutunu nasıl adlandırıyorsunuz?
 </p>
 <p class="MsoNormal">
  Bu aşamada isim koymak zor tabii ki. Bu sene diplomatik ilişkilerin 90. yıl dönümüydü. Son dönemde Türk-Rus ilişkileri hızlı bir şekilde gelişti gerçekten. Diplomatik ilişkilerin yanında ticari ve kültürel ilişkiler de arttı. Ancak yeni dönemi “stratejik ortaklık” olarak değerlendirmek henüz erken. Özellikle Rusya açısından... Başbakan Erdoğan, Rusya ziyaretinde ‘stratejik ortaklığı’ telaffuz etmişti. Fakat Rus liderden bu tür bir beyanat gelmedi. Ruslar temkinli. ‘Stratejik işbirliği’ tanımına vurgu yapıyorlar. Son ziyaretle birlikte ‘Yüksek Düzeyli İşbirliği Konseyi’, yeni işbirliği zeminini daha üst bir noktaya çekme potansiyeline sahip.
 </p>
 <p class="MsoNormal">
  -Rusya, başka ülkelerle bu tür konseyler kurdu mu?
 </p>
 <p class="MsoNormal">
  Ruslar, Almanya, Fransa ve İtalya ile buna benzer üst düzey konseyler oluşturdu. Türkiye dördüncü oldu. Rusya’nın Türkiye’ye verdiği önemin bir göstergesi bu. İlişkilerin stratejik ortaklığa dönüşmesinin yolu bu konseyden geçecek bir bakıma.
 </p>
 <p class="MsoNormal">
  -Yakınlaşmadan ABD’ye dönük bir mesaj çıkar mı?
 </p>
 <p class="MsoNormal">
  Öncelikle şunu belirtelim: Türk-Rus münasebetleri her şeyden bağımsız ele alınmalı. Eğer bağımsız ele alınırsa olumlu sonuçlar doğurur. Bu ilişkiler hiçbir şekilde Rusya’nın Batı’yla sorunlarına ya da Türkiye’nin ABD, AB veya İran sorunlarına çözüm sağlamaz. Birbirine alternatif politikalar da değil. Zaten konumu ve özü itibariyle Rusya, ABD’ye alternatif olamaz.
 </p>
 <p class="MsoNormal">
  -30 günlük vize muafiyeti ilişkilere ne katacak?
 </p>
 <p class="MsoNormal">
  Vize muafiyeti sadece sınır güvenliği açısından değerlendirilmemeli. Elbette en başta iki ülke arasındaki güvenlik sorununun çözüldüğünü yansıtır. Ama bununla birlikte politik ilişkilerin de geliştiğini gösterir. Önceki yıllarda Türkler, Rusya’dan bir Avrupa vatandaşı gibi kolay vize alamıyordu. Şimdi vizesiz girebilecekler. Demek ki eski algılar da değişiyor. Muafiyet aynı zamanda turizme, ticarete, ortak kültüre katkı sağlayacak. ‘Vize muafiyeti’ deyip geçmeyin, özünde çok önemli bir gelişme.
 </p>
 <p class="MsoNormal">
  -Bir de enerji anlaşması var. Türkiye’de “Zaten petrol ve doğalgazın yüzde 70’ini Ruslardan alıyorduk. Nükleer tesis anlaşmasıyla birlikte enerjide Moskova’ya bağımlı kalacağız.” yorumları yapılıyor. Anlaşmalarla Rusya’ya Türkiye aleyhine yeni bir kart mı verildi?
 </p>
 <p class="MsoNormal">
  Böyle bir kart oluşmadı. İki ülke, enerji alanında işbirliğine, 1984’te imzalanan ve 1987’de faaliyete geçen bir anlaşmayla başladı. Türkiye, ilk gazını batı hattı üzerinden Rusya’dan aldı. Geçen 23 yılda (Ukrayna krizi hariç) enerjiyle ilgili sorun yaşanmadı. İkinci husus, bağımlılık tek taraflı değil. Rusya da kendi petrol ve gazını Avrupa ve uluslararası pazara ulaştırma noktasında Türkiye’ye yüzde 70 oranında bağımlı. Ruslar, Beyaz Rusya ve Ukrayna’ya bağımlı kalmaktansa Türkiye’ye bağımlı kalmayı tercih eder. Mavi Akım–1 vardı, şimdi Mavi Akım–2 söz konusu. Diğer taraftan Samsun-Ceyhan var. Güney Akım-2 projesi hayata geçirilecek. Bütün bunlar Rusya’nın enerji kaynaklarını Türkiye üzerinden Batı’ya taşıyacağı anlamına geliyor. Üçüncüsü, Türkiye enerji köprüsü olacaksa bu ancak Rusya’yla mümkün. Alternatif kaynaklarda (Kazakistan, Irak, Türkmenistan) sorunlar var. Nabucco’nun hayata geçmesi zor görünüyor. Enerji işbirliği Ankara’yı güçlendiriyor.
 </p>
 <p class="MsoNormal">
  -Nükleer tesisin yüzde 100 oranında Ruslara ait olması sakıncalı değil mi?
 </p>
 <p class="MsoNormal">
  Yanılmıyorsam başlangıç itibariyle böyle bir oran söz konusu. İlerleyen yıllarda şartların değiştirileceğini biliyorum. Detayı için anlaşma metnine bakmak gerek.
 </p>
 <p class="MsoNormal">
  -Türkiye geçen yıl Rusya ile 19,7 milyar dolarlık ithalat, 3,2 milyar dolarlık da ihracat gerçekleştirdi. Yeni anlaşmalar aradaki ticaret açığını kapatabilecek mi?
 </p>
 <p class="MsoNormal">
  Açık Rusya lehine büyümeye devam edecek. Ortak ticaret hacmi 100 milyar dolar da olsa Rusya lehine açık devam edebilir. Bu biraz da satılan ürünle ilgili. Rusya enerji satıyor ve bu ürünün fiyat değişimi çok hızlı oluyor. Bununla birlikte Türklerin Rusya’daki yatırımları her geçen gün artıyor.
  <span>
  </span>
  Her yıl daha fazla Rus turist geliyor.
 </p>
 <p class="MsoNormal">
  -Yakınlaşma Türkî Cumhuriyetleri nasıl etkiler?
 </p>
 <p class="MsoNormal">
  Rusya ile Türkiye, uluslararası arenadaki birçok konuda aynı düşüncelere sahip. Sadece Karadeniz’de değil, Orta Doğu’da da durum aynı. İki ülke Kafkasya’daki dondurulmuş sorunların bile barışçıl yollardan, diplomasiyle çözümlenmesine vurgu yapıyor. Buradan yüzde yüz aynı düşünüyorlar anlamı çıkarmayalım. Zira Türkiye ile Rusya, Orta Asya ve Kafkasya’da ‘gizli bir rekabet’ içinde. Rusya, bu coğrafyayı kendi arka bahçesi olarak görüyor. Buraya her kim müdahale ederse etsin, hoş karşılamıyor. ABD, AB, Çin ve Türkiye fark etmez, Ruslar kimseyi sokmak istemiyor bu bahçeye. Sonuç itibariyle yakınlaşma Türkî Cumhuriyetleri pek etkilemez.
 </p>
 <p class="MsoNormal">
  -Ankara-Erivan normalleşmesine katkı sağlar mı?
 </p>
 <p class="MsoNormal">
  Son dönemde Rusya’nın bu açılımı desteklediği hissediliyor. Bu yönde adımlar atıyor. Ama şunu biliyoruz; genel olarak gelişmeler Rusya’nın çıkarına değil. Rusya kendi arka bahçesinde gördüğü Ermenistan’da kendisine rağmen bir çözüm istemiyor. Batıya açılmasını istemiyor. Ancak süreci engelleyemeyeceğini bildiği için çözüm masasında oturuyor. Çözüm olacaksa bunu kendisi getirip çözüm sonrası etkinliğini korumak istiyor. Artık Türkiye ile Rusya olmadan Kafkasya’daki hiçbir sorun çözülemez. İki ülkenin de bölgede ciddi inisiyatifleri var. Türkiye’nin son dönemde, Dağlık Karabağ sorununun çözümü için Avrupa Güvenlik ve İşbirliği Teşkilatı’nca (AGİT) oluşturulan Minsk Grubu’na üye olmaya hazır olduğunu bildirmesini, sonuç verebilecek bir gelişme olarak görüyorum.
 </p>
 <p class="MsoNormal">
  -Rusya, Ankara’nın hinterlandını genişletmesinden rahatsız mı?
 </p>
 <p class="MsoNormal">
  Rusya yakından takip ediyor Türkiye’yi. Özellikle Vladimir Putin’in iktidara gelmesiyle birlikte Rusya’nın Türkiye’ye verdiği önem arttı. Onlar da küresel güç olmak için önce bölgesel güç olmak gerektiğinin farkında. Ruslar, Türkiye’nin gücünü artırdığını kabul ediyor. Gürcistan savaşının ardından Türkiye’nin bölgede aktif diplomasi yürütüp çözüm için ‘Kafkasya İstikrar Paktı’nı ortaya atışı, Rusların dikkatinden kaçmadı.
 </p>
 <p class="MsoNormal">
  -Rus askerleri bu yakınlaşmayı destekliyor mu?
 </p>
 <p class="MsoNormal">
  Sadece askerler değil, silah şirketleri, iş adamları da siyasiler gibi bu yakınlaşmayı destekliyor, istiyor. Türkiye iyi bir pazar, bir açılım alanı.
 </p>
 <p class="MsoNormal">
  -Bölgede etkin olma rekabeti sürecek mi?
 </p>
 <p class="MsoNormal">
  Rekabet var. Gelecekte de farklı konular üzerinde devam edecek. Orta Doğu’da müttefik olurken, Kafkasya ve Orta Asya’da rakip olabilir. Mesela, Rusya ile Çin, ABD’ye karşı müttefik, Orta Asya’da rakipler. Rusya ve Türkiye sorunlarını ayrı ayrı ele almalı.
  <span>
  </span>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1FFB2EE503A06A8B8549855A7A7A163C?newsId=26796), [web.archive.org (arşiv bağlantısı)](http://web.archive.org/web/20100526185909/http://www.aksiyon.com.tr:80/aksiyon/newsDetail_getNewsById.action;jsessionid=1FFB2EE503A06A8B8549855A7A7A163C?newsId=26796)
