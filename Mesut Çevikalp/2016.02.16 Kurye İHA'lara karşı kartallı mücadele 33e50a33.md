# Kurye İHA'lara karşı kartallı mücadele

*Mesut Çevikalp 2016.02.16*

<div class="pNewsDetailMainContent ctx_content" itemprop="articleBody">
 <p>
  Cepheden lojistiğe, sinemadan tarıma hayattaki yeri her geçen gün artan insansız hava araçları (İHA) artık suç örgütlerinin gözdesi. Suç şebekeleri havada uzun süre kalabilen yeni teknoloji ürünü dijital kuşları uyuşturucu kuryeliği, casusluk, hırsızlık ve sabotajda kullanmaya başladı. Bunda, ele geçirildiğinde sahibini ele vermemesi büyük rol oynuyor. İngiltere Adalet Bakanlığı, 2015 yılı zarfında İngiltere ve Galler’deki bazı hapishanelere İHA’larla cep telefonu ve uyuşturucu sokulduğunu tespit etti.
 </p>
 <p>
  ABD’de de İHA’lar hırsızlık, röntgencilik ve kuryelik davalarına konu olmaya başladı. Mevcut hava trafiği mevzuatının sınırlandıramadığı bireysel İHA kullanımı sivil-askerî hava trafiğine dönük de büyük tehditler oluşturuyor. Batılı istihbarat servisleri son dönemde, IŞİD gibi radikal örgütlerin basit İHA’larla kitlesel saldırılara girişebileceğine dikkat çekiyor.
 </p>
 <p>
  Hollanda merkezli güvenlik şirketi Guard From Above (GFA) ise havada artan İHA tehdidine karşı eğitimli kartallarla mücadele stratejisini geliştirdi. GFA, eğittiği kartallarla gerçekleştirdiği testlerde büyük başarı sağladı. Gökyüzünde süzülen keskin görüşlü kartalların yerden havalanan İHA’ları saniyeler içinde fark edip düşürdüğü kayıtlara girdi. Hollanda’nın ardından İngiltere de tehditkâr İHA’lara karşı bir kartal gücü kurma kararı aldı. Buna göre yeni dönemde İngiliz polisi de tehditkâr İHA’ları eğitimli kartallarla düşürecek. Çevreye ve insanlara zararı olmayan hava muhafızı kartal ilk etapta pilot bölge seçilen Londra’da görev yapacak; havaalanı, askerî üs gibi stratejik bölgeleri tehdit eden dijital kuşları bertaraf edecek.
 </p>
 <p>
  Londra Polis Teşkilatı Başkanı Sir Bernard Hogan-Howe, İngiltere’de hırsızlık, röntgenleme, uyuşturucu sevkiyatı gibi suçlarda İHA kullanımının hızla arttığını, yeni dönemde tehditkâr İHA’larla Hollanda gibi mücadele edeceklerini açıkladı. Bireysel İHA kullanımının sivil-askerî uçuş trafiğini tehdit ettiğini vurgulayan Hogan-Howe, eğitimli kuşların söz konusu tehditleri kolayca bertaraf edebildiğini vurguladı: “Tüm yeni girişimci fikirler ilgimizi çekiyor. Hollanda polisinin kartal kullanma önlemini inceliyoruz.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/kurye-ihalara-karsi-kartalli-mucadele_553867), [web.archive.org (arşiv bağlantısı)](http://web.archive.org/web/20160217093001/http://www.aksiyon.com.tr/karakutu-dunya/kurye-ihalara-karsi-kartalli-mucadele_553867)
