# Asya’nın ‘kalbi’ne by-pass

*Mesut Çevikalp 2012.06.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dinmeyen terör, artan istikrarsızlık ve ekonomik düşüş, Afganistan’ın ‘yoğun bakım’a girdiğini gösteriyor. 14 komşusunu Kabil’de toplayan Türkiye, hastaya ‘acil müdahale’ çağrısında bulundu.
  </font>
 </div>
 <div id="newsText">
  <font class="detail-text">
   <p>
    Afganistan’ın hâli, kalp damarlarından bir kısmı tıkalı hastayı andırıyor. Terörün yanında ekonomik gidişat da kötü. Yolsuzluklara bulaşmış Kabil hükümetinin ülke genelinde etkin olduğu da söylenemiyor. Öyle ki ülkedeki istikrarsızlık çoktan sınırı aşıp Pakistan gibi yakın komşuları etkilemeye başladı. 2001’de Taliban’ı devirip ‘demokratikleştirme’ vaadiyle Afganistan’a giren Batı İttifakı da savaşı her alanda kaybettiğini kabullenmiş durumda. ABD-NATO, 2014’teki çekilme öncesinde, iç istikrarı sağlamak için Taliban’la Katar üzerinden yürüttüğü barış müzakerelerinden de sonuç alamadı. Kabil hükümeti gibi komşuları da  2014’teki çıkışın ülkeyi yeni bir iç savaşa sürüklemesinden endişeli. Zira hükümet karşıtları hâlâ silahlı ve zinde.
    <p>
     Afganistan’daki riskli gidişat 14 Haziran’da Kabil’de düzenlenen Asya’nın Kalbi Dışişleri Bakanları Konferansı’nda da masaya yatırıldı. Türkiye’nin öncülüğünde, 14 komşu ülke, 24 destekçi devlet ve kuruluşun katılımıyla dışişleri bakanı seviyesinde yapılan toplantıda, 2014’teki çekilme ve cumhurbaşkanlığı seçimleri öncesinde ülkedeki iç uzlaşının sağlanabilmesi için komşuların yanında ABD, İngiltere gibi büyük destekçi ülkelerden aktif, somut destek istendi. 2014-2025 arasında planlanan geçiş döneminin sorunsuz ilerleyebilmesi için katedilmesi zor bazı hedeflerlere ulaşılması gerekiyor. Bunların başında iç uzlaşının sağlanması geliyor. Yani Taliban’ın (en azından ılımlı kanadının) silah bırakması sağlanmalı. Paralelinde merkezî hükümet ile Afgan güvenlik güçleri tüm ülkeye hâkim olmalı. Yolsuzlukları ayyuka çıkmış ara dönem siyasetçilerin koltuklarını halkın onay verdiği isimlere bırakmasına da ihtiyaç var. Tüm bu aşamaların adım adım hayata geçirilmesine başta Pakistan olmak üzere İran, Hindistan ve Çin gibi bölge ülkelerinin ‘samimi’ desteğine ihtiyaç duyuluyor. İlki geçen yıl İstanbul’da yapılan konferansta komşu ülkelerden ‘ellerini taşın altına koymaları’ istendi. Zira Asya’nın kalbi olarak görülen Afganistan’daki tıkanıklık tüm bölgeyi kilitleme potansiyeline sahip!
     <p>
      Bir üst düzey Türk yetkili, Ankara’nın, komşu ülkeleri Afganistan’ın yeniden ayağa kalkmasında rol almaya çağıracağını ifade ediyor. Ülkede kronikleşme eğilimine giren istikrarsızlığın frenlenmemesi hâlinde Türkiye de dâhil tüm bölge ülkelerinin zarar göreceğini belirtiyor. Bu bağlamda Ankara’nın, 20-21 Mayıs’ta ABD’nin Chicago kentinde düzenlenen NATO Zirvesi’nde konuşulduğu gibi tüm taraflardan üzerine düşen rolleri harfiyen yerine getirmelerini isteyeceğini aktarıyor: “Chicago’daki NATO Zirvesi’nin ana gündemlerinden biri Afganistan’dı. Ülkedeki kötü gidişatı frenlemek üzere bazı reçeteler ortaya kondu. Mesela yerel güvenlik birimlerinin eğitimi ile teçhizatlarının sağlanması gerekiyor. Bunun yanında merkezî hükümetin güçlendirilmesi lazım. İç uzlaşı sürecinin özellikle yakın komşuların desteğiyle ilerletilmesi gerekiyor. Türkiye, Kabil’de, daha önce ortaya konan ama ilerleme sağlanamayan bu gündemleri bir kez daha dile getirdi. Eğer Afganistan’a bu yönde destek olunamazsa 2014 sonrası bölge daha büyük sorunlarla karşı karşıya kalacak.”
      <p>
       2001 öncesinde olduğu gibi sonrasında da Afgan halkını yalnız bırakmayan Türkiye, Afganistan’da NATO şemsiyesi altında olmasına rağmen İttifak’ın vizyonunu aşan başarılı projeler geçekleştirdi. Ankara, yakaladığı bu ritmi çekilme sonrasında da yürütme arzusunda. Kabil hükümetiyle yapacağı ikili anlaşmalar çerçevesinde Afgan güçlerinin eğitimi, sivil halka yardım ve kalıcı kalkınma projelerini sürdürecek. Bu yöndeki isteğini Kabil’de bir kez daha dile getirdi. Türkiye bugün gibi yarın da Asya’nın ‘kalbi’nde olma arzusunda…
       <p>
        Peki, geçiş dönemi kotarılamazsa... Uluslararası ilişkiler uzmanı Fikret Ertan, geçiş dönemi zarar görür de merkezî hükümet kontrolü ele alamazsa Afganistan’ın birkaç parçaya bölünebileceğini söylüyor. Ertan, böylesi bir durumda Pakistan, Hindistan ve İran’ın da işe karışacağını, bölgenin daha kötü bir ortama sürükleneceğini vurguluyor.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32870-asyanin-kalbine-by-pass.html), [web.archive.org (arşiv bağlantısı)](http://web.archive.org/web/20120701091647/http://www.aksiyon.com.tr:80/aksiyon/haber-32870-asyanin-kalbine-by-pass.html)
