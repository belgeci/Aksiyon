# El Kaide’yi demokrasi bitirir

*Mesut Çevikalp 2011.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Üsame bin Ladin’in öldürülmesinden sonraki en önemli soru El Kaide’nin akıbetin ne olacağı. Uzmanlara göre, uyuyan örgüt hücreleri kısa vadede hareketlense de uzun vadede El Kaide’nin marjinalleşip küçülme ihtimali bir hayli yüksek.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    ‘Başdüşman’ı okyanus ötesinde düzenlenen operasyonla öldürmek rahatlatmadı Amerikalıları. Asimetrik saldırılarıyla 20 yıldır kanlı eylemlere imza atan terör örgütü El Kaide’nin Üsame bin Ladin sonrası belirsizliği sadece Washington’u değil, tüm Batılı başkentleri tedirgin ediyor. Zira intikam alma arzusuyla hareket etmesi beklenen El Kaide ile taşeronlarının daha gözü kara saldırılar gerçekleştirme ihtimali var. El Kaide’ye yakınlığı ile bilinen internet siteleri intikam duyurularına başladı bile. İlk somut tehdit Güney Kore’de görüldü. Ülkede faaliyet gösteren bir firmaya gönderilen isimsiz e-postada, aralarında Türkiye’nin de bulunduğu bazı Ortadoğu ülkelerinin elçiliklerine yönelik bombalı saldırı tehdidinde bulunuldu. Benzer bir tehdit Pakistan Talibanı’ndan (Tehrik-i Taliban) geldi. Tehdit mesajlarını değerlendiren ABD Merkezî Haber Alma Teşkilatı (CIA) Başkanı Leon Panetta, El Kaide’nin, liderleri Bin Ladin’in intikamını almaya çalışacağının ‘beklenen bir durum’ olduğunu vurguladı: “Bin Ladin’i öldürmek, El Kaide’yi öldürmek anlamına gelmiyor. Teröristler, kesinlikle onun intikamını almaya çalışacaklar. Uyanık ve kararlı olmak zorundayız.”
   </p>
   <p class="MsoNormal">
    Bin Ladin’in öldürülmesi El Kaide’ye bugüne kadar indirilen en büyük darbe şüphesiz. Örgütü, karizması ve ünüyle yöneten Bin Ladin’in yerini doldurmak kolay gözükmüyor. Bin Ladin’in yokluğu uzun vadede El Kaide’de güç kaybına sebep olacak. Bugünden başlayan Bin Ladin’i efsaneleştirip örgüt üzerindeki birleştirici motivasyonunu devam ettirme çabasının verimli olmayacağı kesin. Zaten ABD, efsaneleşmesini önlemek için cesedini denize atmayı tercih etti. ‘Ölü ele geçirme’ stratejisi Bin Ladin’in konuşmasını önleyip, onu sırlarıyla tarihe gömme hedefine hizmet ediyor. Ancak Bin Ladin’in ardından örgütün hemen dağılacağını öngörmek de gerçekçi değil.
   </p>
   <p class="MsoNormal">
    En başta El Kaide, lider odaklı bir örgüt değil. Bin Ladin, El Kaide eylemcilerine güçlü bir ‘ilham’ veriyor; ama onları doğrudan yönetmiyor. Eylemcileri ile sempatizanları, ademimerkeziyetçi hücre yapılanmasıyla, genel kaideler çerçevesinde başına buyruk hareket ediyor. Herhangi bir El Kaide liderinin talimatıyla da harekete geçen hücreler değil bunlar. Yerel düzeydeki hücreler, merkezin koyduğu genel kurallar çerçevesinde kendilerinin hazırladığı planlarla eylemlere girişiyor. 11 Eylül’ü de böyle bir hücre gerçekleştirmişti. Dolayısıyla liderin düşmesi Yemen, Afganistan, Irak, Somali, Pakistan gibi birçok ülkede konuşlanan, vakti gelince harekete geçecek olan hücreleri yok etmiyor. Bin Ladin’in 11 Eylül saldırılarından bu yana toplam 15 sesli mesaj ve video mesajı verdiği göz önüne alındığında örgütteki esnek liderlik yapısı anlaşılıyor. Çoğu uzman, örgütün önümüzdeki günlerde ‘intikam’ saldırılarına girişeceğine, öncekilere nazaran daha özensiz ve olgunlaşmamış bu eylemlerin kitle ölümlerine yol açabileceğine işaret ediyor.
   </p>
   <p class="MsoNormal">
    2001’de Dünya Ticaret Merkezi ile Savunma Bakanlığı’na düzenlenen eş zamanlı saldırılarda 2 bin 982 kişiyi öldüren El Kaide, geçen 10 yılda frenlenemedi. Tam aksine örgütün operasyon gücü Afganistan-Pakistan coğrafyasından önce Irak’ın işgaliyle Ortadoğu’ya, ardından Sahra Altı Afrika’ya ulaştı. Endonezya’dan İngiltere’ye, Cezayir’den Türkiye’ye kadar çok farklı ülkelerde kanlı eylemlere imza attı, çoğu sivil yaklaşık 7 bin kişinin ölümüne yol açtı. Peki, dünyanın ‘süper gücü’ nasıl oldu da El Kaide gibi yarısı ‘sanal’ bir örgütü bitiremedi?
    <span>
    </span>
   </p>
   <p class="MsoNormal">
    El Kaide, Sovyetler’in Afganistan işgaline karşı bir hareket olarak doğdu. Ruslara karşı savaşmak için Pakistan, Suudi Arabistan, Yemen gibi ülkelerden Afganistan’a geçen mücahitler, burada kurulan eğitim kamplarında ‘cihad’ düşüncesi çerçevesinde gayrinizami harp eğitiminden geçirildi. Bu eğitime katılan, daha sonra da cephede sergilediği performansla öne çıkan mücahit komutanlardan biri Üsame bin Bin Ladin’di. Gayrinizami savaşan Bin Ladin ve grubu Ruslara ağır zayiatlar verdiriyordu. Bin Ladin ve mücahitlerin bir bölümü, o günlerde Sovyet işgalini bitirmek isteyen ABD, Suudi Arabistan ve Pakistan istihbaratlarınca eğitildi. El Kaide kuruluşunda bu istihbarat servisleri de rol aldı, hatta para ve silah yardımında bulundular.
   </p>
   <p class="MsoNormal">
    1988’de gayrinizami harp amacıyla kurulan El Kaide’nin ana kaidesi emperyal güce karşı silahlı direnişti. Asimetrik vur-kaç taktiklerini kullanıyor, hedefine ulaşmak için her türlü yolu mubah sayıyordu. Yoksulu ve ezilen Müslümanları koruduğunu söyleyen El Kaide hareketi Afganistan ve Pakistan’da kısa zamanda zemin bulmuş, halk desteğini kazanmıştı. Bu kabullenmede dinî ve millî duyguları güçlü bölge halkının Sovyet işgali sırasında uğradığı zulmün büyük etkisi vardı.
    <span>
    </span>
   </p>
   <p class="MsoNormal">
    1988-2000 arasında bulunduğu Pakistan ve Afganistan’da El Kaide ve Taliban konusunu çalışan Yıldız Teknik Üniversitesi ve Fatih Üniversitesi Öğretim Üyesi Yrd. Doç. Dr. Süleyman Doğan, El Kaide ile mücahitlerin bir bölümünün istihbarat servislerince desteklendiğini doğruluyor: “1980’lerin sonunda Afganistan’da savaşan yabancı mücahitler için Ürdün’den gelen Suudi Arabistan destekli Prof. Dr. Abdullah Azzam önemli bir liderdi. Azzam, cihadın irşatla birlikte sınırlı olması fikrini savunuyordu. Bin Ladin o günlerde Azzam’ın yanında yer alıyordu. Azzam şüpheli bir bombalı saldırıda iki oğlu ile öldürülünce kısa zamanda sonuca ulaşmak için daha radikal cihadı savunan Bin Ladin ekolü öne çıktı. Bu ekolün adı ‘El Kaide’ oldu. O günlerde Bin Ladin ve ona bağlı savaşçıların ABD’den yardım aldığı, CIA ile temasının bulunduğu konuşuluyordu.”
   </p>
   <p class="MsoNormal">
    El Kaide’nin, Sovyet işgalinin ardından yeni hedefler belirleyip kontrolden çıkana kadar ABD, Suudi Arabistan ve Pakistan istihbarat servislerinden destek aldığını Almanya adına Afganistan’daki ISAF Psikolojik Harekât Komutanlığı’nda görev yapan (2004-2007) eski Binbaşı Esedullah Oğuz da söylüyor: “ABD, Suudi Arabistan ve Pakistan’ın El Kaide’yi ortaya çıkardığı doğru. Ama bu ülkelerin her birinin El Kaide’yi destekleme amaçları farklıydı. ABD, örgütü Sovyetler’e karşı kullanmak isterken, Pakistan ve Suudi Arabistan, onu Afganistan’da kendi emellerini gerçekleştirmek için kullanıyorlardı. Bu iki ülkenin amacı komünizm sonrası dönemde Afganistan’da kendi yandaşları olan bir yönetim kurmak veya kurdurmak. Ama, evdeki hesap çarşıya uymadı ve bir süre sonra El Kaide kontrolden çıktı, kendine yeni hedefler belirledi.”
   </p>
   <p class="MsoNormal">
    Sovyetler 10 yıl süren işgalin ardından 1989’da çekilince Afgan mücahitlerin büyük bölümü silahlarını bıraksa da El Kaide gibi bünyesinde yabancı mücahitlerin bulunduğu oluşumların bir kısmı yeni cephelere dağıldı. Çeçenistan’a, Bosna’ya, Keşmir’e gidip yeni düşmanlara karşı savaştılar. Bir kısmı da Pakistan’a çekilip ülkedeki gücünü artırdı. Örgütün Sovyetler’in ardından dünya hegemonyasına oynayan Amerika’yı hedefe koyması çok gecikmedi. El Kaide, 1998’de Kenya ve Tanzanya’daki Amerikan elçiliklerine düzenlediği, 224 kişinin ölümüne yol açan saldırılarıyla yeni düşmanını tüm dünyaya ilan etmiş oldu. Filistin’deki İsrail işgalinin başsorumlusu olarak gördüğü ABD’yi 3 yıl sonra evinde de vurdu. 11 Eylül’de gerçekleşen eş zamanlı saldırılarda yaklaşık 3 bin kişinin ölümüne sebep oldu. ABD, 11 Eylül’ün ardından El Kaide ve lideri Üsame bin Ladin’i yok etmek için küresel işgallere girişti. 2001’de Afganistan, 2003’te de Irak’a girdi. Ancak aradan geçen 10 yılda sonuca ulaşamadı. Kovalamaca, 2 Mayıs 2011’de Bin Ladin’in Pakistan’da öldürülmesiyle yeni bir aşamaya girdi. Çünkü Bin Ladin’in öldürülmesi kanlı terör eylemlerinin son bulması anlamına gelmiyor. Kendine özgü yapılanması örgütün ‘Tamil Kaplanları’ gibi bir çırpıda imha edilmesini mümkün kılmıyor.
   </p>
   <p class="MsoNormal">
    Peki, El Kaide’nin diğer terör örgütlerinden farkı ne? Küresel amaçlara şiddet ve terör yoluyla ulaşmak isteyen El-Kaide, başından bu yana farklı bir yapılanma uyguladı. Maddi yapıdan ziyade, düşünceye, ideolojiye dayalı bir yapı kurdu. Bu, aynı ideolojiyi paylaşan dünyanın değişik bölgelerindeki radikal örgütlerin El Kaide adına eylem yapabilmesi anlamına geliyordu. Hücre yapılanmasını kullanan ademimerkeziyetçi örgüt, kendine ulaşan değişik eylem planlarına mali ve lojistik destek verip, olmadığı coğrafyalarda bile kanlı eylemlere imza attı.
   </p>
   <p class="MsoNormal">
    Örgütün kısa zamanda kendinden söz ettirmesinde giriştiği intihar eylemlerinin de hatırı sayılır etkisi var. El Kaide’nin intihar terörüne başvurmasının sebebi, az bir masrafla gerçekleştirilebiliyor olmasıydı. Saldırının ardından eylemcinin ölmesi örgütün sırlarının ifşasını önlüyordu. Bununla birlikte örgüt yer ve imkâna göre farklı eylemlere de girişti. Mesela Afganistan ve Pakistan’da intihar eylemlerini tercih ederken, Irak’ta cephe savaşına girişebiliyordu. Avrupa’da metro ve otobüsleri, Afrika’da elçilikleri hedef aldı. 2001’de Afganistan’daki ABD kamplarının vurulmasından sonra hedef ülkeleri içinden vuracak şekilde esnek hücre yapılanmasına ağırlık verildi.
   </p>
   <p class="MsoNormal">
    Kadir Has Üniversitesi Öğretim Üyesi Dr. Ahmet K. Han, El Kaide’nin 11 Eylül’ün ardından bir örgüt olmaktan ziyade fikir formuna evrildiğini söylüyor: “11 Eylül’ün ardından Afganistan’daki eğitim kamplarının ortadan kalkmasıyla zaten gevşek olan hücrelerle merkezin irtibatı minimum seviyelere çekildi. Irak ve Afganistan’da ani saldırılar ve terör taktikleriyle gerilla veya ayaklanma karakteri daha ziyade ağır basan bir mücadele sürdürse de, dünyanın diğer noktalarında nispeten bağımsız hücre yapılanmasıyla Batı hedeflerine saldırdı. Bu arada örgütün formel yapısının ötesinde ona özenen, ondan ilham ve işaret alan bir dış daire oluştu. Bu daire âdeta franchise (imtiyaz) veren bir örgütün alt yüklenicisi gibi çalışıyor ve merkezî El Kaide ile ilintisi asgari. Onun ismiyle hareket ediyorlar. Ama bu hâlde El Kaide diye bir örgütten ziyade ‘El Kaidecilik’ diye bir fikir söz konusu. Yani onun yolundan, örneğinden giderek aynı fikri benimseyen büyük ölçüde muhtar örgütçükler karşımızdaki.”
   </p>
   <p class="MsoNormal">
    Örgütün, Bin Ladin sonrasında motivasyon kaybına uğrasa da eylem kapasitesini kaybetmeyeceğini düşünüyor Dr. Han: “Bir moral kaybı söz konusu olsa bile örgütün vadesi Bin Ladin’inkine bağlı değil. El Kaide, örgütlerin tabi olduğu kurallardan ziyade fikirlerin tabi olduğu kurallarla muhatap. El Kaide’nin Bin Ladin sonrası bildiğimiz anlamda dağılmayacağını düşünüyorum. Bu kadar gevşek bir organizasyon dağılsa ne olur? Fikir yaşadıkça... Fikirler popülaritelerini yitirebilir veya artırabilir ama yok olmaz.” Afganistan’da görev yapan eski Binbaşı Oğuz, Bin Ladin’in öldürülmesinin örgütte büyük bir psikolojik çöküntü oluşturacağını düşünüyor. Ama kısa vadede çözülme beklemiyor: “Bin Ladin’in öldürülmesi örgütün ortadan kalkacağı anlamına gelmiyor. Çözülmesi zaman alacak. 10 yıl sonra geriye dönüp baktığımızda Bin Ladin’in öldürülmesi, El Kaide için sonun başlangıcı oldu diyebileceğiz belki.”
   </p>
   <p class="MsoNormal">
    2008’deki Mumbai saldırısından bu yana ciddi bir eyleme imza atamayan El Kaide için gerileme süreci başlamıştı zaten. Irak, Afganistan ve Pakistan’da sivil Müslümanların kitle ölümlerine yol açan eylemleri tabandaki desteğine zarar vermişti. Bin Ladin, eskisi gibi medyaya yeni kasetler gönderemiyor, örgüt saldırıları üstlenmekte pek gönüllü davranmıyordu. Eğer örgüt Bin Ladin’in intikamını almak için ciddi eylemlere girişmezse, içinde bulunduğu süreç çözülmeye doğru gidiyor.
    <span>
    </span>
   </p>
   <p class="MsoNormal">
    Dr. Han, El Kaide’nin bundan sonraki kaderinin Ortadoğu’daki dönüşüme bağlı olduğunu düşünüyor: “El Kaide fikrinin çekiciliğinin devam edip etmeyeceğini belirleyecek olan Bin Ladin’in ölümü değil. Bunun belirleyicisi Arap Baharı olarak adlandırılan gelişmelerin sonunda Ortadoğu’da daha hakça, insanların geleceklerine umutla baktıkları, hesap verebilir, şeffaf ve demokratik yeni düzenin kurulup kurulmayacağıdır. El Kaide fikrinin çekiciliğini kaybetmesi bununla mümkün.”
   </p>
   <p class="MsoNormal">
    Bin Ladin’siz El Kaide’nin siyasal alana daha kolay çekilebileceğini vurguluyor, Yrd. Doç. Dr. Doğan. ABD’nin doğru adımlar atması durumunda örgütün içinde ılımlı bir kanadın çıkarılabileceğini, zaman içinde hareketin Hamas’a dönüştürülebileceğini iddia ediyor: “Bin Ladin sonrası El-Kaide’nin yeni bir konsept oluşturacağını ve bu konseptte şiddete daha az yer verileceğini düşünüyorum. Eğer süreç doğru yönetilirse El Kaide zamanla Taliban, Hamas gibi siyasallaşabilir. Bin Ladin’in ölümü İslam dünyasında yeni bir bakış açısı açabilir. Terörle bir yere varılamayacağı anlatılmalı. Kaldı ki İslami düşüncede asıl olan barıştır. Türkiye bu anlamda rol model ülke olabilir. Onlara özellikle demokrasi noktasında öncülük edebilir.”
   </p>
   <p class="MsoNormal">
    Gelinen noktada El Kaide’nin, ses getirecek eylemler düzenlemeye çalışacağı su götürmez bir gerçek. Sürpriz yapıp, kimsenin beklemediği ülke ve hedefe saldırabilirler. Bir müddet daha adından söz ettirebilir El Kaide. Ancak Bin Ladin’in öldürülmesi örgüt için uzun vadede sonun başlangıcı anlamına geliyor. Zira El Kaide’nin meşruiyet zemini olarak gördüğü çatışma alanları barış atmosferi solukluyor. Ortadoğu’da değişim isteyen kitleler eşitlik, özgürlük için sokağa çıkıyor, ‘cihad’ için değil.
   </p>
   <p class="MsoNormal">
    Son tahlilde El Kaide’nin bundan sonraki kaderi biraz da ABD’nin takınacağı tavra bağlı. Eğer Washington yönetimi, Ortadoğu’daki haksız uygulamalarına ve kayıtsız İsrail desteğine son verirse meşruiyet zemini bulamayan El Kaide’nin çözülmesi kaçınılmaz. Mevcut politikaların sürmesi durumunda yeni ‘Ladin’ler, ‘El Kaide’ler türemeye devam edebilir.
   </p>
   <p class="MsoNormal">
   </p>
   <p class="MsoNormal">
    YENİ LİDER KİM OLACAK ?
   </p>
   <p class="MsoNormal">
    Eyman el Zevahiri: Mısırlı doktor. El Kaide’nin iki numaralı ismi olarak biliniyor. Liderlik için adı en çok geçen isimlerden. Ancak karizması düşük, saygınlığı sınırlı. 1980’lerin ortasında Bin Ladin gibi Afganistan’da Rusya’ya karşı savaşmaya gelen mücahitlerden. Bin Ladin’le o günlerde tanıştı, onu tedavi etti. Zevahiri, Bin Ladin’in saklandığı yıllarda örgütün dışa dönük yüzü oldu. 11 Eylül saldırısını planlayan ‘beyin’ olarak biliniyor. Türk kamuoyu onu Türkiye’yi tehdit ettiği videosuyla hatırlıyor. Bin Ladin’in yerini bilerek deşifre ettiği yönündeki haberler muhtemel yönetim kadrolarını çatlatmayı hedefliyor.
   </p>
   <p class="MsoNormal">
   </p>
   <p class="MsoNormal">
    Saif el Adel: El Kaide’nin askerî komite üyesi. 1998’de ABD’nin Kenya ve Tanzanya’daki büyükelçiliklerine yapılan saldırıların planlayıcısı olmakla suçlandı. O günlerde Mısır ordusunda albay rütbesiyle görev yapıyordu. 11 Eylül saldırganlarına bomba eğitimi verdiği, Somali’de terör kampı kurduğu söyleniyor.
   </p>
   <p class="MsoNormal">
   </p>
   <p class="MsoNormal">
    Süleyman ebu Geyt: Aslen Kuveytli. Saddam Hüseyin’in 1991’de Kuveyt’i işgal etmesine karşı direnenlerden biri. Örgütle tanışması bu döneme rastlıyor. El Kaide’deki gençlerin sesi olarak biliniyor. Adı ABD’nin en çok aranan teröristler listesinin ilk sıralarında geçiyor.
   </p>
   <p class="MsoNormal">
   </p>
   <p class="MsoNormal">
    Enver el Awlaki: New Mexico doğumlu. Yemen ve ABD vatandaşı. İleri düzey İngilizce bilmesi örgütün görünen yüzü olmasına kapı aralıyor. El Kaide’nin Arap Yarımadası sorumlusu olarak biliniyor. Yeni lider olmasa bile yalnız hareket etmeyi tercih ettiği için kitlesel eylemler gerçekleştirme potansiyeli taşıyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29354-el-kaideyi-demokrasi-bitirir.html), [web.archive.org (arşiv bağlantısı)](http://web.archive.org/web/20121020082230/http://www.aksiyon.com.tr:80/aksiyon/haber-29354-el-kaideyi-demokrasi-bitirir.html)
