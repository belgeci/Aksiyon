# Gelinos Latinos

*Sema Sak Bilinmeyen-tarih*

<div>
 <p>
  <font>
   Latin Amerika"dan geldiler. Türklerle evlendiler. Gün düzenliyor, mantı pişirip Tarkan dinliyorlar. Seymen Ağa"yı ise hiç kaçırmadan izliyorlar. Latin gelinlerimiz hem "çok Türk" hem  "çok yabancı". Suadiye"de nezih bir apartmanın geniş salonundayız. Mekanı bizimle 15 bayan daha paylaşıyor.
   <br/>
   <br/>
   Ev sahibi Laura rahat ve sempatik tavırlarıyla bizi odadakilerle tanıştırıyor: "Arkadaşlar bir dergiden gelmişler, bizimle röportaj yapmak istiyorlar." Dikkatler üzerimizde yoğunlaşıyor. Selamlaşmalar, halhatır sormalar... Sonrasında kahkaha ve dedikodu soslu konuşmalara devam ediyorlar yokmuşuzcasına. Buraya kadar her şey bildiğimiz bayan kabul günü tekdüzeliğinde. Ancak bu bayanların ortak bir özelliği var: Peru, Venezüela, İspanya, Meksika gibi Latin ülkelerinden, Türklerle evlenerek buraya gelmişler. İlk etapta yaşadıkları kültür şoku ve sıkıntılar, farklı milletlerden olsalar da onları birbirine yakınlaştırmış.
   <br>
    <br>
     Sonrasında "Las Chicas" (kızlar) adlı bir grup kurarak bağlarını daha da sağlamlaştırmışlar. Ayda iki kere evde ya da bir restoranda toplanarak hayata dair her şeyi paylaşıyorlar.
     <br>
      <br>
       Grupta yaklaşık 60 bayan var. Büyük çoğunluğu işleri nedeniyle Avrupa yakasında yaşamayı tercih ediyor. Patlıcan ezmesi ve mantıya bayılıyorlar. Seymen Ağa onların da kalbine taht kurmuş. Yanlarında Tarkan demeye korkuyoruz çünkü hemen çığlık atıyorlar. Ev rahat bir tarzda döşenmiş. O canım halılara ayakkabı ile bastığım için içim sızlıyor. Odadaki elektronik eşyaların ya da sehpaların üzerinde hiç örtü yok. Bu onlarda çeyiz olmamasından kaynaklanıyor. Ayrıca Türk kabul günlerinde olduğu gibi ev sahibi misafirin peşinde elinde tabak ve çatalla koşmuyor. Çeşit çeşit salatalar, pastalar, börekler salondaki masanın üzerine dizilmiş. Acıkan istediği kadar alıyor. Konuşmalara Latin ezgiler eşlik ediyor. Anlayacağınız hem çok Türkler hem çok yabancı...
       <br>
        <br>
         Bayanların rahatlığı bana da yansıyor ve bir elimde elma suyu bir elimde teybim, gözüme kestirdiğim ilk bayanla başlıyorum röportaja/sohbete...
         <br/>
         <br/>
         Yabancı kültürler bir çatı altında...
         <br/>
         <br/>
         32 yaşındaki Monica Belevi, 1995 yılından beri Türkiye"de. Aslen Perulu olan Monica, eşiyle Miami"de işletme okurken tanışmış. Bu evlenmeye aileleri fazla tepki verememiş. Çünkü iki ailenin de karşı ülke hakkında bilgisi yokmuş. Peru"da evlendikten sonra eşinin askerliği için Türkiye"ye gelmişler. Ailesini, arkadaşlarını ve dilini terk ederek geldiği Türkiye"de kültür farklılığı yüzünden ilk yıl çok zorlanmış. Bir bayan olarak kendini Peru"da daha özgür hissediyor. İki çocuğuna her iki kültürü de vermeye çalışıyor. Çocukların iki farklı kültür arasında bölündüğüne inanmıyor. "Türkiye"deyken Türk, Peru"dayden Perulu gibi davranmayı öğrendiler" diyor. Türkiye"de yaşamaktan memnun. Tek şikayeti erkeklerin kaba davranışları. Özellikle Türk yemeklerine bayılıyor. Türkiye"de aile içi kültür problemi yaşamamasını eşinin modern bir ailesi olmasına bağlıyor.
         <br/>
         <br/>
         Ev sahibi Laura Meksikalı. Kendi ülkesinde bu tarz "gün"lerin hiç yapılmadığını belirtiyor. Batı Dilleri"nde öğretmenlik yapıyor. Buraya alışmasında en çok dil engeli onu zorlamış. Evine bir tamirci çağıracağı zaman ya da süpermarkette alışveriş yaparken komşularından yardım istermiş. İlk yıl İngilizce ile idare etmeye çalışmış. Sonrasında "Las Chicas" ile tanışmış. Toplantıların ana teması eğlenceden çok dayanışma. Çocukların hangi okula gönderileceği, nereden alışveriş yapılacağı, hangi doktora gidileceği gibi konular bize basit gibi gelse de bir yabancı için önemli. Sözgelimi grubun adını taşıyan dergilerinde "akbil" hakkında geniş malumat veriliyor. Laura diğer bayanların aksine Asya yakasında yaşamayı daha çok seviyor: "Bu şehrin en çıldırtıcı sorunu trafik. Bu yakada hayat daha düzenli. Sadece konserler ya da kültürel faaliyetler için Avrupa yakasına geçiyorum. Bir de çocuğum olmamasının avantajını yaşıyorum. Çünkü bütün uluslararası okullar ve kreşler karşıda" diyor.
         <br/>
         <br/>
         Laura"nın eşi Alman ve eşinin işinden dolayı Türkiye"ye gelmişler. Aynı Las Chicas gibi Alman bayanlardan oluşan bir grupla da sürekli irtibatta. Türk yemeklerini seviyor ama Meksika yemeklerini pişirememekten şikayetçi. Çünkü burada orijinal malzemeler yok. Halihazırdaki Meksika lokantalarını da pek sevdiği söylenemez. Çünkü buradaki yemekler ticari kaygılarla servis yapılan, Amerikan etkisiyle özlerini kaybetmiş yemekler. Grup olarak sadece evde toplanmakla kalmayıp sosyal hayattaki faaliyetlere de katılıyorlar. Örneğin geçen yıl Kadıköy Belediyesi"nin düzenlediği Latin Karnavalı"na ve bir defileye misafir olmuşlar. Türkiye"deki her insan gibi onlar da güncel meseleler ve ekonomiyle ilgililer. Laura İstanbul"u Meksika"ya kıyasla daha pahalı buluyor. Üniversitelerde yaşanan başörtü problemini algılamakta güçlük çektiğini söylüyor. Türkiye"nin Avrupa Birliği macerasının ise 11 Eylül"den sonra zora girdiği düşüncesinde. Ona göre Avrupa"da belirgin bir din ayrımı var. Tatillerini genellikle ülkesinde geçirmeyi tercih ederken, Türkiye"den en çok Kapadokya"yı beğeniyor. Sıkı bir Asmalı Konak izleyicisi. Dünyaca ünlü Meksika dizilerinden farklı olarak bu dizideki konuyu daha gerçekçi ve mekanı daha mistik buluyor. Türkiye ve Latin Amerika arasındaki en büyük problemin birbirini tanımamaktan kaynaklandığına inanıyor.
         <br/>
         <br/>
         Ah şu kaynanam!
         <br/>
         <br/>
         İsmi bizde saklı Venezüelalı bayan da eşiyle Miami"de tanışmış. Ailesi başta problem çıkarsa bile sonradan bu fikre alışmış. Ancak eşinin ailesi için aynı şey geçerli değil. Türkiye"deki en büyük sorununu sorduğumuzda başlıyor dertli dertli anlatmaya: "Kayınvalidem beni asla kabullenmedi. Onu suçlayamıyorum. O da her anne gibi oğlunu kendi çevresinden bir kızla evlendirmeyi istedi. Özellikle Hıristiyan olmam sorunları daha da artırdı." Eşi ile bir sorunu olmamasına karşın kayınvalidesinin bu tutumu bazen evliliğinde de problemlere sebep oluyor.
         <br/>
         <br/>
         Venezüelalı bayan ilk etapta yemeklere de alışamamış. Ancak şimdi özellikle domates çorbası ve patlıcan ezmesine bayılıyor. Sanatçılardan Tarkan, Zerrin Özer ve Işın Karaca hayranı. Çocuğuna hem Türk hem de Latin kültürü aşılamak istiyor. Türklerdeki büyüklere saygıyı ve aileye verilen önemi çok beğeniyor.
         <br/>
         <br/>
         Kendi vatanında gurbeti yaşamak
         <br/>
         <br/>
         Jazmin Natour bir Türk anne ile Filistinli babanın 23 yaşındaki kızı. Dört yıldır İstanbul"da. Yıldız Teknik Üniversitesi Mimarlık ikinci sınıf öğrencisi. Babasının işinden dolayı Arjantin doğumlu olan Jazmin kendi ülkesine ilk defa gelmiş ve birçok uyum sorunu yaşamış. İlk problem tabii ki dil hususunda. Şu anda bile dersleri anlamakta zorlandığını belirtiyor. Arjantin"deki gençliği daha hareketli ve özgür buluyor. Ona göre Türkiye"deki gençler daha çok aile güdümü altında. Birbirlerine fazla karışmıyorlar ve bayan-erkek ilişkileri Arjantin"den çok farklı. Türkiye"de hiçbir şeyin ortası olmadığını düşünüyor. "İnsanlar ya çok içine kapanık ya da tamamen uçuk. Örneğin bir Bağdat Caddesi beni ülkemde hissettirmiyor. Çünkü orası da çok aşırı. İnsanlar içlerine sindirmediklerini hayatlarına geçirmeye çalışınca abartı oluyor." Bir genç olarak henüz kesin karar vermese de Türkiye"de yaşamak istemiyor. Türklerin sıcakkanlı olmasına karşın dostlukların soğuk olduğunu düşünüyor. "Sınıfımdaki insanların bana  samimi davrandıklarını hissetmiyorum. Bu onların kötü olduğu anlamına gelmez ama bana hep bir "merak duygusuyla" yaklaşıyorlar." Arkadaş meclislerinde anlatılan fıkralar herkesi güldürürken kendisinin tepkisiz kalmasını "espri anlayışının farklılığına" yoruyor ve espri anında yaşadığı şeyi trajikomik bir durum olarak açıklıyor. Bu sırada annesi devam ediyor: "Türkiye"den çok küçük yaşta ayrıldım ve döndüğümde hiçbir şeyin bıraktığım gibi olmadığını gördüm. Benim zamanımın sıcak komşuluk ilişkileri ve dostlukları yok artık. Bir Türk olmama karşın kendimi bu toplantılarda daha rahat hissediyorum. Ev sahibi ne pişirmiş, falanca ne giymiş gibi basit konulara takılmıyorlar. İnsanları oldukları gibi kabul ediyorlar."
         <br/>
         <br/>
         Jazmin"in şikayet ettiği diğer önemli konu da kimlik bunalımı. "Ben şu an nereli olduğumu bilmiyorum. Mesela Latin Amerika"da doğan bir çocuk oranın vatandaşı kabul ediliyor. Ama Almanya"da doğan kişi babası nereliyse oralı oluyor. Aynı mantalite burada da var. Bu zihniyet burayı benimsememi zorlaştırıyor. Arjantin"de ise İtalyan, Alman, Rus hiç fark etmez, eğer orada doğmuşsan oranın vatandaşı olursun." Türk dizilerinden en çok Çocuklar Duymasın"ı izliyor. Ancak oradaki ailenin özellikle de Meltem karakterinin Türk aile yapısını yansıtmadığına inanıyor. Türk gençlerinin yeni bir şeyler üretmek yerine eskileri taklit ettiğine inanan Jazmin"e "Buraya dört değil on dört yıl önce gelseydin hiç uyum sağlayamazdın" dediğimizde şaşırıyor.
         <br/>
         <br/>
         Toplantıda dikkatimizi çeken bir başka bayan da hem eşi hem kendisi Türk olan Aydan Şengül. Aydan Hanım, eşinin işi dolayısıyla 6-7 yıl Meksika"da yaşamış. Latin bayanların Türkiye"de yaşadığı uyum sorununu o da Meksika"da yaşamış. "Buradaki bayanların hepsi bizim koyu geleneklerimizden ve dindarlığımızdan dem vuruyor. Ama onlar bu konuda bizden daha abartılılar" diyor ve ekliyor: "Bizde inancın dışavurumlarının çok fazla olması ilk etapta onları korkutuyor. Kurban, namaz, başörtüsü. Ancak bunlar inancın kişiyi bağlayan yönleri. En çok eleştirdikleri kurban ibadeti bile artık göz önünde yapılmadığından ürkütücü bir tarafı yok. Arjantin, Katolik bir ülke ve her tarafta Hz. İsa"nın ikonları var."Aydan Hanım"ın küçük kızı geceleri uyanıp ağlamaya ve "O kanlı adam gitsin" demeye başlayınca ikonlardan korktuğunu anlamışlar. Okula dilekçe vererek din dersinin saatinin değişmesini istemişler. Okul idaresi bu tekliflerini kabul etmiş. "Bize çok garip gelen âdetleri var. Mesela şu ortamda kimin ev sahibi olduğu belli değil. Oysa bizde ev sahibi kendini belli eder, misafiri ağırlar. Misafir ev sahibine fazla zahmet vermediğinden çok sık buluşabiliyorlar. Bu kültüre sanırım ben de çok alıştım. Birine oturmaya giderken elimde içeceğimle gidebiliyorum. Bize çok ayıp gelen bu davranış onlarda çok normal" diyor.
         <br/>
         <br/>
         Dergileri de var...
         <br/>
         <br/>
         Sosyal hayatta da seslerini duyuran grup bir de dergi çıkarmaya başladı. Birinci sayısı eylül ayında çıkan dergide yeni gelenler için "Taksim"de kapkaç olayları çok yaygındır, çantanıza dikkat edin. Yanınızda ikametâh senedinizi ya da pasaportunuzu taşıyın, silahlı saldırılar olabileceğinden karakollara fazla yaklaşmayın. Taksilerde gece ve gündüz tarifeleri bulunur, taksimetrede yazandan fazla para ödemeyin. Temizliğe gelen Türk bayanların gündelik ücretleri İngilizce bilen Filipinli bayanlarınkinden daha ucuz" gibi oldukça ilginç öneriler var.  Ayrıca "indirim", "akbil" ve "telefon kodları(212-216)" gibi yardımcı bilgiler de bulunuyor. Son sayfalar ise sağlık sorunlarına, kültür takvimine ve çeşitli duyurulara ayrılmış.
         <br/>
         <br/>
         Latin gelinlerince yapılan Türkiye"ye özgü kabul günleri elbette bizden biraz farklı; ama onlar bir Türk geleneği içinde kaynaşmanın yolunu bulmuşlar. Latin Amerika ve Türkiye farklı kültürlerdeolsalar da "evlilik göçleri" sayesinde birbirlerine çok şey katıyorlar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1111 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=3011), [web.archive.org (arşiv bağlantısı)](http://web.archive.org/web/20050217132426/http://www.aksiyon.com.tr:80/yazdir.php?id=3011)
