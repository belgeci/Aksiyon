# Eymen el Zevahiri'nin anatomisi

*Sema Sak 2005.02.28*

<font class="agenda2NewsSpot">
 NEW YORK - Mısırlı yazar Montasser Al Zayyat, son kitabı 'El-Kaide'ye Giden Yol'da Üsame bin Ladin'in sağ kolu olan ve Amerika'nın 11 Eylül saldırılarından sorumlu tuttuğu Eymen el Zevahiri'nin hayatını, fikirlerini ve El Kaide'ye katılış öyküsünü anlatıyor.
</font>
<font class="newsDetail">
 Kitabı ilginç yapan Al Zayyat ve Zevahiri'nin bir zamanlar aynı safta mücadele veren iki eski dost olmaları. Biyografi ve eleştiri türündeki kitabın Arapça ilk basımı 2002 yılına rastlıyor. Ancak, Mısırlı İslami hareket temsilcileri kitaptaki eleştirilerin Amerika ve İslam dünyası arasındaki gerginliği artırmasından endişe ettiklerinden kitabın Arapça ikinci baskısı yapılamamış. Henüz dilimize çevrilmeyen kitabın 2003'te basılan İngilizce baskısı Zevahiri'nin 11 Eylül saldırılarını övdüğü ve yeni saldırıların haberini verdiği bir döneme denk geliyor.
 <br/>
 <br/>
 Amerika'da Hartford Seminary'de ders kitabı olarak okutulan kitap Amerikalı öğrencilerin ve burada yaşayan Müslümanların da ilgisini çekiyor. Kitabın önsözünü yazan ve İslamiyet hakkındaki akademik yazılarıyla tanınan İbrahim Abu Rabi'ye göre, kitap bu alanda şimdiye kadar yazılan en doyurucu eser. Yazarın olaylara bizzat tanık olması ve bir İslamcı olarak İslam dünyasını eleştirmesi de kitabın objektifliğini besliyor. Amerikalı öğrencilerin genel olarak İslam hakkında hiçbir şey bilmediklerini ve ilk izlenimlerini bu kitaptan edindiklerini vurgulayan Abu Rabi, kitabın öğrenciler tarafından ilgiyle karşılandığını söylüyor: "Kitabı okuyanlar genellikle başka arkadaşlarına da okutmaya çalışıyor. Bu da Amerikalıların açık görüşlü ve yeniliğe açık olmalarından kaynaklanıyor."
 <br/>
 <br/>
 Kitabı okuyan ve 11 Eylül saldırılarında eniştesini kaybeden Christine Lovejoy, "Kitabı okurken önyargılarımı bir kenara kaldırdım. Kitapta Mısır ve İslamcı hareket konusunda bir sürü bilgi var. Kitabı ayrıca karşı tarafa verilen bir söz hakkı olarak da görüyorum." diyor. Al Zayyat, kitabında 11 Eylül saldırılarının arkasındaki isim olarak  El Kaide'yi gösteriyor. Üsame bin Ladin, Zevahiri ve diğer ünlü elit İslamcı hareket liderlerinin sosyal ve kültürel yaşamlarından kesitler sunan yazar, İslamcı hareketlerin fakirlik ya da geri kalmışlıktan kaynaklandığını ileri süren tezi çürütüyor.
 <br/>
 <br/>
 Sekiz bölümden oluşan kitap Zevahiri'nin hayatına ve El Kaide'ye katılmadan önceki görüşlerine yer veriyor. İnsan hayatına önem veren ve vahşi bulduğu için güreş bile seyretmeyen Zevahiri'nin Amerikan elçiliklerinin bombalanmasını ve 11 Eylül saldırılarını planlayacak psikolojiye bürünmesinin öyküsü kitapta ayrıntısıyla anlatılıyor. Yazarın olayları bizzat yaşamış olması da kitaba ayrı bir zenginlik katıyor. Okuyucu ayrıca Mısır'daki İslamcı hareketlerin tarihi ve örgütlerin yapısı üzerine küçük bir yolculuğa çıkıyor.
 <br/>
 <br/>
 Amacı Mısır hükümetini devirerek yönetimi ele geçirmek olan Zevahiri, bir türlü başarılı olamaz. Zamanla grup içinde inandırıcılığını kaybeder ve hükümet tarafından yakalanıp işkence altında örgütün sırlarını açıklamak zorunda kalır. Tüm bu yaşadıklarını unutamayan Zevahiri, kaybettiği popülariteyi kazanmak için Afganistan'a gider ve orada Ladin'le birleşir. Ilımlı tavrını Mısır'da bırakan Zevahiri için artık düşman değişmiştir. Eskiden en büyük düşmanı (yakın düşman) seküler hükümet olarak gören Zevahiri için yeni hedef uzak düşman olan Amerika ve İsrail'dir.
 <br/>
 <br/>
 Kitapta her zaman Zevahiri'ye saygı duyduğunu ve onu bugünlere getiren sebepleri anladığını dile getiren yazar, buna rağmen onu sert bir dille eleştirmekten de geri durmuyor. Zevahiri'nin yaptıklarının cezasını Müslümanların ödediğinin altını çizen yazar, 11 Eylül'ün dünya için bir milat olduğunu vurguluyor.
 <br/>
 <br/>
 Kitap İslamcı hareketler üzerine araştırma yapan ve bu konuya ilgi duyan herkes için bir kaynak. Ayrıca azınlıktaki aşırı İslamcı bir grubun nasıl dünyanın gündemine oturduğunu merak edenlere tavsiye edilebilir. Yazarın tek eksik noktası İslamiyet hakkındaki şahsi görüşlerini tüm Müslümanlar için genelleştirmesi. Kitabın bu eksikliğini kapatmak da İslam dünyası ve İslamcı hareketler konusunda detaylı bilgi veren giriş bölümüne düşüyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-14452-13-eymen-el-zevahirinin-anatomisi.html), [web.archive.org (arşiv bağlantısı)](http://web.archive.org/web/20110102162227/http://www.aksiyon.com.tr:80/aksiyon/haber-14452-13-eymen-el-zevahirinin-anatomisi.html)
