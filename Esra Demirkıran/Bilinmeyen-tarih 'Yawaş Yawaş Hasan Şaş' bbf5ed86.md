# 'Yawaş Yawaş, Hasan Şaş'

*Esra Demirkıran Bilinmeyen-tarih*

<div>
 <font>
  <img border="0" height="1" src="/web/20041213074813im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041213074813im_/http://www.aksiyon.com.tr/resim/504/74.jpg" vspace="5"/>
  </p>
 </font>
 <font class="content">
  Mısır, tarih boyunca bilinen en eski uygarlıklardan biri. Sivilleşmiş, yerleşik düzene geçip kentleşmiş coğrafyaların en eskilerinden. Mısır denildiğinde ilk akla gelenler ise piramitler, çöl ve develer. Halbuki, Mısır'ı Mısır yapan başka özellikleri de var.
 </font>
 <p>
  <font class="content">
   Tarih kokulu coğrafyalar ziyaret edilirken hissedilen şey ‘zamansızlık’tır. Zamandan sıyrılır kişi. Renkler, sesler, yüzler geçmişe dönmüştür. Gezilen yöre bir masal diyarıymış gibi içine alır modern zaman seyyahını. Mısır, tarih boyunca bilinen en eski uygarlıklardan biri. Cümledeki “uygarlık” kelimesine dikkat. Çünkü Mısır, sivilleşmiş, yerleşik düzene geçip kentleşmiş, organize olmuş devlet yapısına sahip coğrafyaların en eskilerinden.
   <br/>
   <br/>
   Mısır denildiğinde ilk akla gelen nedir? Piramitler. Çöl. Develer. Bir Mısırlıya göre ülkesi önce Nil Nehri demektir. Nil’i asırlardır yaşam kaynağı görüp kutsayan Mısır halkı için nehir vazgeçilmez bir unsur. Öyle ki, geniş topraklara sahip Mısır’da hayat yalnızca Nil çevresinde dönüyor. Geçim kaynakları, zevkler, inançlar Nil ile çakışıyor bir noktada.
   <br/>
   <br/>
   Sürekli yaşam belirtisi görülmeyen çöller ise toprakların büyükçe kısmını oluşturuyor. Sıcaklık temmuzda gölgede 40 dereceye kadar çıkıyor. En düşük sıcaklık ise ocak ayında 25 derece. Asırlardır heybesinde tarih taşıyan Mısır, her yıl dünyanın dört bir yanından piramitleri, Nil’i görmeye gelen milyonlarca konuğa konak oluyor.
   <br/>
   <br/>
   Mısır’a, özellikle de başkent Kahire’ye ayak bastığınız anda karşınıza mintanlı, çekik gözlü, puşili, şapkalı rengarenk insanlar çıkıyor. Herhangi bir otoparka göz attığınızda ise her on arabadan ikisinin Tofaş Şahin marka olduğu dikkatleri çekiyor.
   <br/>
   <br/>
   Fenalaşan Avrupalı, yardıma koşan Türk
   <br/>
   <br/>
   Çok sıcak bir memleket olsa da, çöl ikliminin kuru etkisiyle sıcaklık dayanılır düzeyde. Giza bölgesinde piramitlerin olduğu yer düz bir alan olduğu için güneşin etkisi daha fazla hissediliyor. Birkaç adımda bir, fenalaşmış turist görmek mümkün. İşin enteresan tarafı, sıcağa dayanamayan turistler genelde serin yurtlara alışmış Avrupalılar; ilk yardımı yapan, kolonya, su tedarik edenlerse “yardımsever” Türkler.
   <br/>
   <br/>
   Baharatlarıyla, tropikal bitkileriyle, hurma ağaçlarıyla meşhur Mısır’a giderken damak tadı hususunda heyecan duysanız da, hevesin kursakta kalacağı daha yolculuk esnasında kendini belli ediyor. Şayet Mısır’a ait bir ulaşım şirketi ile yolculuk yapıyorsanız, ikram edilen yiyecekler aşırı tuzlu ve yağlı ürünlerden oluşuyor. Güzel tarafı İstanbul—Kahire arasında iki saate yakın yolculuğun neredeyse tamamında çay servisinin yapılması. Mısır halkı da çay söz konusu olduğunda Türklerle aynı tutkuya sahip!
   <br/>
   <br/>
   Ölüler Şehri’nde kimsecikler yok!
   <br/>
   <br/>
   Giza bölgesi, yerel yönetimi Kahire’den ayrılmış, Kahire’nin ve Nil’in batı kıyısında kalan bir vadi. Piramitlerin çoğu bu vadide. Havaalanından Giza’ya ulaşmak için ‘Ölüler Şehri’nden geçmek gerekiyor. Ölüler Şehri mezar evlerden oluşan genişçe bir bölge. Mezarlıklar; kapısı, penceresi olan ve odalardan oluşan evler biçiminde yapılmış. Tek katlı evler görünümündeki mezarlıklar, belki de Antik Mısır’da firavunlara piramitler, tapınaklar, mumyalar yaptıran ‘ölümsüzlük arzusu’nun bir başka versiyonu. Kahire çok fazla göç alan bir şehir olduğu için zamanla yoksul göçmenler bu mezar evlerde yaşamaya başlamış. Toprağın altına ölülerin gömüldüğü, içinde ise insanların yaşadığı evleriyle Ölüler Şehri Kahire’nin keşmekeşine nazaran her zaman sessiz. Adeta, yaşayan kimse yok.
   <br/>
   <br/>
   Göç yüzünden Kahire’nin nüfusu oldukça fazla. Buna rağmen trafik uygulamaları yok denecek kadar az. Trafiğin sıkışık olmasının sebebi, şehir içi yollarda trafik ışıklarının ve yol çizgilerinin olmayışı. Dileyen sürücü dilediği yola sapıyor, dilediği şeride dalıyor. Arabalardaki darbe izlerine bakılırsa, tüm sürücüler düzensiz trafikten nasibini almış durumda.
   <br/>
   <br/>
   Açık büfedeki en güzel tatlı
   <br/>
   <br/>
   Dünyanın yedi harikasından biri olan piramitler yıllardır birçok gezginin Mısır seyahati için ilk sebep. Üç büyük piramit olan Keops, Kefren ve Mikerinos, isimlerini, mumyalarına yataklık ettikleri firavunlardan almış. Özellikle Keops devasa bir yapı. Her biri 10—15 ton ağırlığındaki 2 milyon 300 bin blok taşın üst üste yerleştirilmesiyle ve 100 bin işçi tarafından 30 yılda tamamlanmış. Ölümsüzlüğü arayan Mısır kralları ölümden sonra yaşamın varlığına inanarak yaptırdıkları büyük yapılarla, heykelleriyle Mısır’ın birçok noktasında hâlâ isimlerinden söz ettiriyor. Belki de ölümsüzlük arzusu insanlığın her döneminde değişmeyen arayışlardan, tutkulardan biri.
   <br/>
   <br/>
   Mısır Arkeoloji Müzesi, Mısır tarihinden izler taşıyan her ayrıntıyı rahatlıkla inceleyebileceğiniz çok büyük bir müze. Öyle ki her eseri incelemek için 3 dakika ayırsanız dahi müzenin tümünü gezmek için 6 aya ihtiyacınız var. İçerisinde mumyadan heykele, kral Tuthankhamun’un hazinelerinden altın mezarlara kadar yüz bin eser barındıran müze arkeologların gözdesi: “Mısır zengin bir açık büfe, Mısır Müzesi büfedeki en güzel tatlı” diyorlar.
   <br/>
   <br/>
   Hasan Şaş’tan Ahmed Hassan’a futbol
   <br/>
   <br/>
   Kahire’nin en ünlü ve en eski çarşısı El Halil Çarşısı. İstanbul’daki Kapalı Çarşı’ya benziyor, çünkü genelde hediyelik eşyalar bulmak mümkün ve satıcıların tümü Arapça ve İngilizce hariç en az bir dil biliyor. Ağır baharat, yemek kokuları ve sıcakta bunalmışken, Türk olduğunuzu anladıklarında sıcacık yaklaşımları yüzlerde tebessüm oluşturuyor. Mısır’daki en meşhur Türk, Hasan Şaş. Tüm şehirlerde “Türk müsünüz?” sorusunun akabinde, “Yavaş Yavaş Hasan Şaş” diyorlar, “yavaş”ın anlamını bilmeseler dahi.
   <br/>
   <br/>
   Hasan Şaş’ı bu kadar çok sevmelerinin iki sebebi varmış: Birincisi Hasan isminin Arapça oluşu, ikincisi de Şaş’ın Dünya Kupası maçlarındaki iyi oyunculuğu. Hatta komşu dükkan sahiplerinden biri “Yavaş Yavaş Hasan Şaş” derken diğeri “No, Ahmed Hassan” diyerek tartışmayı başlatıyor, Beşiktaş’ın Mısırlı oyuncusundan dem vurarak. Eski Mısır’a dair tüm simgeleri, kişileri bilseler de söz konusu bilgileri  yalnızca ticari maksatla kullanıyorlar; taştan hediyelik piramitler, sfenksler, firavun heykelleri satarak. El Halil Çarşısı’nda oldukça uygun fiyatlara altın, gümüş, mercan, turkuaz gibi mücevherler mevcut. Zaten Mısır’ın genelinde taşlar, altın ve deri çok ucuz.
   <br/>
   <br/>
   Nil’de gezinti olmazsa olmazlardan
   <br/>
   <br/>
   Dünyanın en uzun nehirlerinden Nil, Mısır’ın ortasından geçen, halka yaşam ve geçim sağlayan bir kaynak. Üzerinde 14 köprü, 3 ada var. Tüm sanayileşmeye rağmen hâlâ tertemiz ve yeşil. Nil’de gezinti Kahire seyahatinin olmazsa olmazlarından. İki alternatif var: “Felluka” adındaki beyaz yelkenli teknelerle ya da ‘Nile Cruise’da akşam yemeği ve geleneksel Mısır gecesi eşliğinde Nil gezintisi yapılabilir. Mısır eğlencesinin en renkli kısmı “tennure” adı verilerin beyaz elbisesinin üzerine giydiği rengarenk eteğiyle kendi ekseninde dönen erkek dansçının gösterisi.
   <br/>
   <br/>
   Kahire’nin ünlü camileri İmam Şafii Camii, Amr İbn—i As Camii ve El—Refai Camii de mimari anlamda Türkiye’den farklı özelliklere sahip. Kahire’de ısrarla önerilen bir başka etkinlik “Piramitlerde Ses ve Işık Gösterisi”. Açık havada, üç büyük piramidi, onların “koruyucusu” Sfenks’i ve tapınakları görebileceğiniz bir yere konuşlanmış koltuklarda etkileyici ışık ve lazer gösterisi ile müzik eşliğinde firavunların ve sfenksin ağzından (İngilizce olarak) Antik Mısır tarihini dinliyorsunuz. Bu unutulmaz gösteri mehter takımına benzer bir bando eşliğinde açılıp, kapanıyor.
   <br/>
   <br/>
   Mısır’ın İstanbul’u: İskenderiye
   <br/>
   <br/>
   İskenderiye için ‘Mısır’ın İstanbul’u diyor gezenler. Kahire’den 3 saat kuzeyde bulunan İskenderiye, caddeleri, mimarisi, sanatı ile geçmişi ve şimdiki zamanı bir arada barındıran bir kent. Akdeniz kıyısında, Büyük İskender’in Kleopatra’yı tanıdığı, Helenistik Medeniyet’in temellerinin atıldığı kent. Dünyanın yedi harikasından, bugüne kalıntıları dahi ulaşmamış olan İskenderiye Deniz Feneri’nin olduğu yerde bir kale bulunmakta. Giriş ve çıkışlarında İngilizce ve Yunanca “Alexandria” yazan tabelalar olan kentin görülesi yerleri: Kral Faruk’un yazlık sarayı, 2001’de yeniden inşa edilen İskenderiye Kütüphanesi ve Ebu Abbas Camii.
   <br/>
   <br/>
   Kahire’den Şarm el Şeyh’e giderken Süveyş Kanalı’nı ziyaret etmek mümkün. Süveyş Kanalı’nın karşısında Hz. Musa’nın asasını vurarak su çıkardığı yerde taşlarla Arapça “Ayn Musa” yazıyor. Şarm el Şeyh, Mısır’ın güneyinde Kızıldeniz kıyısında bulunan turistik bir şehir. Kızıldeniz kıyısına yan yana konuşlanmış yüzlerce otel ve tatil köyü özellikle İtalyanların ve Rusların akınına uğruyor. Zaten birçok otel İtalyan ve Rus firmalara ait. Kahire ve İskenderiye’den tamamen farklı bir yüzü olan Şarm el Şeyh, “Kahire gibi başkenti olan bir ülkede böyle bir kent olabilir mi?” sorusunu akla getirse de, durum bizi yadırgatmıyor.
   <br/>
   <br/>
   Kızıldeniz, mercanları ile meşhur. Kızıldeniz’de altı camdan teknelerle açılıp, mercanları ve yüzlerce çeşit su canlısını izlemek de mümkün. Şarm el Şeyh’te gezilecek çarşılardan biri “Eski Çarşı”. Kahire’ye nazaran daha pahalı olan Şarm el Şeyh’te de Türklere karşı şaşırtıcı bir sıcaklık var. Bir hediyelik eşya dükkanında alışverişimizi yaptıktan sonra “bize Türkiye’den bir hediye verin” diyen satıcıya bir kalem uzatıyoruz, gözleri dolarak kabul ediyor. Karşılığında “Kuran—ı Kerim” hediye ediyor, duygulanma sırası bizde...
   <br/>
   <br/>
   Şarm el Şeyh’te, Kahire’de olduğu gibi “Muslim Price (Müslüman Fiyatı)” geçerli. Müslüman olduğumuzu öğrenen satıcılar “Oo, Elhamdülillah” ve “Muslim Price, Arkadaş Price” diyerek fiyatları birden indiriyor. Şarm el Şeyh’lilerin Türkçe’de gözdesi ise “Arkadaş, Hasan Şaş”. Ve bir dükkan sahibi “Bir Türk arkadaşım vardı. Siz de Mısırlılar gibi sürekli ‘yani’ diyorsunuz” diyor, İngilizce cümlelerine Türkçe ‘yani’ler katarak.
   <br/>
   <br/>
   Mısır çölün ortasından geçen yaşam kaynağı Nil ile hayat bulmuş, asırlar evvel yapılanmış “medeniyet”iyle, tarihî, hâlâ sıcak, fedakar insanıyla bir Müslüman Arap ülkesi. Türkleri çok seviyorlar, “arkadaş” diyorlar. Mintanlı taksicilerin sürdüğü taksilerde taksimetre yok, pazarlık usulü geçerli. Sinemalarında dövüş filmleri ağırlıkta ve “global” (bizim için neredeyse yöresel) tat McDonald’s Mısırlılarla dolup taşıyor, herkes Coca—Cola, Fanta içiyor, çayı çok sevseler de!
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13571&yorum_id=1), [web.archive.org (arşiv bağlantısı)](http://web.archive.org/web/20041213074813/http://www.aksiyon.com.tr:80/detay.php?id=13571&yorum_id=1)
