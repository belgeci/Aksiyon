# Denetimin altın makası

*Esra Demirkıran Bilinmeyen-tarih*

<div>
 <font>
  <img border="0" height="1" src="/web/20041027115104im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027115104im_/http://www.aksiyon.com.tr/resim/449/60.jpg" vspace="5"/>
  </p>
 </font>
 <font class="content">
  Jan Brindizi... Eski bir Yeşilçam gediklisi. On yıldır Kanal 7’nin ‘Altın Makası”. İtalyan asıllı Katolik bir Hıristiyan aynı zamanda. İslami konularda en az bir Müslüman kadar bilgili ve hassas. Dolayısıyla görevini başarıyla yürütüyor. Kanaldakiler onun için “Mübarek gün ve geceleri biz unutsak Jan unutmaz” diyorlar. İşte Brindizi’nin hikayesi.
 </font>
 <p>
  <font class="content">
   “Batı müziğini çok seven Abdülmecid, saraya İtalya’nın en önemli bestekarlarından Donizetti’yi getirir. Donizetti bir gün rahatsızlanır, İstanbul’daki doktorlar ve eczacılar teşhis koyamaz. İtalya’dan kendisi için 50 doktor, 50 eczacı getirtilir. Dedemin babası da o eczacılardan biri olarak İstanbul’a gelmiş.” Bu sözler Türk sinemasının en verimli yıllarında birçok önemli filmde yönetmen yardımcılığı yapmış, sinemamızın kan kaybettiği dönemlerde Show TV’ye geçmiş ve kurulduğu günden bu yana da Kanal 7’de denetim sorumlusu olarak görev yapan Jan Brindizi’ye ait.
   <br/>
   <br/>
   Kendisi İstanbul’a yerleşmiş İtalyan bir ailenin çocuğu olarak İstanbul’da dünyaya gelmiş. Yeşilçam’ın en mühim yönetmenleriyle, en başarılı oyuncularıyla çalışmış, en titiz prodüksiyonlarda yer almış. Yeşilçam’a başlama öyküsü hayli enteresan ve keyif verici: Askerden evvel turist gruplarına rehberlik yapan Jan Brindizi, döndükten sonra bir süre işsiz kalır. Mahalleden tanıştığı bir arkadaşı da (Samim Utku) Kara Murat filminin yönetmen yardımcısıdır. Brindizi bir gün sete arkadaşını ziyarete gider. “Hidiv Kasrı’nda filmin Bizans kısmı çekiliyor. Set kurulmuş, devasa bir sofra var. Masanın ortasında 40 mumluk dev bir şamdan var. Rahmetli Feridun Çölgeçen de Bizans imparatorunu canlandırıyor. Filmin planları çekiliyor. Bilmediğim bir iş, aval aval bakıyorum. 1 saat çekimden sonra, maiyetin planları için ışık değiştirilirken sohbet ediyoruz. O anda kapıdan bir adam girdi. Setteki herkes önünü ilikliyor. Gelen, filmin yapımcısı Türker İnanoğlu. ‘Devam edin’ dedi set ekibine ve tam yanımdaki koltuğa oturdu. Maiyetin planları çekildi. ‘Paydos’ dedi yönetmen. Samim’i çağırdım. ‘Anlamam bu işten ama, az evvel çekilenlerle şimdi çekilenler birbirine bağlanacak mı?’ dedim. Onayladı. ‘Ama kralı çekerken mumlar yanıyordu, maiyet çekilirken yanmıyordu’ dedim. ‘Eyvah, durun, toplamayın seti!’ sesleri yükseldi. Türker Bey yaptığım işi sordu. Askerden yeni geldiğimi, işim olmadığını söyledim. ‘Yarın bana uğra’ dedi” diye anlatıyor tesadüf ve matrak olarak nitelendirdiği Yeşilçam’a başlama öyküsünü.
   <br/>
   <br/>
   Yeşilçam günleri
   <br/>
   <br/>
   1973’ten 1981’e dek Türk sinemasında başarılı işlere imza atan Brindizi, Türkan Şoray ve Kadir İnanır’ın Atıf Yılmaz yönetimindeki unutulmaz filmi Selvi Boylum Al Yazmalım’da ve “en rahat çalışabildiğim yönetmen” dediği Yavuz Turgul’un Muhsin Bey’i gibi daha birçok filmde yardımcı yönetmen olarak görev alır. 81’den sonra TRT’ye geçer ve Küçük Ağa, Osmancık gibi filmlerde yönetmen yardımcılığı yapar. Hep çalışmak istediği yönetmen olan Halit Refiğ ile bir sette çalışması —TRT için yapılan bir dizi ile— bu döneme denk gelir.
   <br/>
   <br/>
   1973—1975 arasını Türk sinemasının en iyi dönemleri olarak nitelendiriyor Brindizi. Bazı prodüktörlerin sinemaya ne denli özenle yaklaştıklarının, kendi ceplerinden harcadıklarının, dolayısıyla kaliteli filmlere imza attıklarının altını çiziyor. “Çok farklı insanlar da bulaşmıştı Yeşilçam piyasasına ve bunlar çoğu zaman ayıklanamıyordu. Bazı şeyleri elde etmek sinema yoluyla daha kolay geliyordu insanlara. Adamın teki, parası var, fındık tüccarı. Kadın meraklısı. ‘Sinemaya girersem daha kolay tanışırım’ diye düşünerek kendine sinemada yer ediniyor. Böyle adamların olduğu bir piyasada çok dürüst, kendini sinemaya adamış insanlar vardı elbet. Mesela Erman Film tüm filmlerini Londra’da yıkatırdı. Bu kadar önem verirdi yaptığı işe” diyerek rahatsızlığını belirtiyor Brindizi.
   <br/>
   <br/>
   Kanal 7'de Altın Makas görevi
   <br/>
   <br/>
   Jan Brindizi, Kanal 7’nin kurulduğu günden beri yayın denetim sorumluluğu görevini sürdürüyor. Yayın odasından giren bantların, filmlerin tümünü izliyor. Bantlardaki müstehcenlik, küfür, temel haklara saldırı gibi hassas konuları inceleyerek bunları gerek RTÜK yasasına göre, gerekse Kanal 7’nin yayın ilkelerine göre kestiriyor. Bir nevi altın makas olarak nitelendirilen Brindizi, Hıristiyan olmasına rağmen İslamiyet ve Türk aile—kültür yapısı hakkında geniş bilgiye sahip. Çalışma arkadaşları kendisi hakkında “Mübarek günleri, milli bayramları biz unutsak bile Jan unutmaz” diyecek kadar da eminler onun bilgisinden ve titiz çalışma üslubundan.
   <br/>
   <br/>
   Banttan yayınların yanında canlı programlardaki stüdyo görevlileri veya programı sunanın kendisi, muallakta kaldıkları konuları Jan Brindizi’ye soruyorlar, danışıyorlar. Brindizi gerek RTÜK kanunlarının gerekse Kanal 7’nin ilkeleri doğrultusunda uygunsa onay veriyor; değilse yapılmaması gerektiğini açıklıyor. RTÜK ceza ve yaptırımlarının boyutu hususunda “Bir şey diyemem” diyor ve ekliyor: “Ama bir ülkede muhakkak RTÜK gibi bir kurumun olması gerekir. Aksi halde oluşacak durumla başa çıkılmaz.”
   <br/>
   <br/>
   Kanal 7’ye gelen paket halindeki filmleri izleyerek içinden hiç gösterilmeyecekleri eleyip, geri kalanlar arasında da ince eleyip sık dokuyan bir kesme işlemi yaptıklarını anlatıyor: “Bazı filmlerde müstehcen sahneler yalnızca filmi daha fazla sattırmak içindir ve kurgudan çıkarılması hikayede hiçbir değişiklik yapmaz. Ama  bazı filmlerde hikaye o sahnelerle geliştirilir. İşte bu tip filmlerde sahneleri kesip hikayeyi öldürmektense, filmi hiç gösterime almamayı uygun buluyoruz.” Yardımcısıyla çalışan Jan Brindizi’yi tüm kanal çalışanları tanıyor ve gerekli bilgileri edinmek için birçok konuda kendine fikir danışıyorlar.
   <br/>
   <br/>
   Olympic Lion şakasının mucidi
   <br/>
   <br/>
   Brindizi aynı zamanda Kanal 7’de yayınlanan ‘Şakacı’ adlı programın beyin takımından, süpervizörü. “Çetin ile kanala geldikten sonra tanıştım; fakat 30 yıldır tanışıyormuş gibiyiz. Benim de şaka, mizah konularına kafam çok çalışır. Projeler, yeni fikirler hakkında konuşuyoruz. Yapılamaz diye düşündüğüm birçok şakayı hayata geçirmeyi başardı kendisi. Hele bunlardan ikisi bence dünya çapında şakalar” diyor. Fikrini kendisinin ortaya attığı bu iki büyük şakayı soruyoruz: “2 sene evvel Fenerbahçe, şampiyonlar ligine katılıyor. Fransa’dan İstanbul’a Olympic Lion takımı geliyor. Eyüp Şafakspor Amatör Küme futbolcularını aldık, Sirkeci’den iki siyahi adamı da kattık aralarına, özenle giydirdik, ellerine çantalar verdik, önüne Olympic Lion bayrağı astığımız bir otobüs tuttuk. Asıl takım gümrükteyken tam yarım saat tüm basın mensuplarını şakaladık. Diğer şaka ise 3 ay evvel Amerika’nın Irak’a açtığı savaş esnasında ‘Urfa’ya yanlışlıkla roket düştü’ haberlerinden sonra ‘Bağdat yerine İstanbul’a atlayan paraşütçüler’ şakasıydı” diyor.
   <br/>
   <br/>
   İstanbul’un kozmopolit yapısını etkileyici bulduğunu belirtiyor Brindizi: “Kalabalığı seviyorum. Sıkılınca kendimi insanların içine atıyorum. Ortaköy’de, Beyoğlu’nda yürümeyi seviyorum. Halkın içinde olunca çok da yaratıcı oluyor insan. Sürekli otobüsle gider gelirim her yere. Otobüslerde çok ilginç olaylarla karşılaşıyorum. Öyle ki Şakacı için birtakım halk otobüsü şakaları hazırlamıştık”.
   <br/>
   <br/>
   Jan Brindizi sinemada bundan böyle aktif olarak görev almayacağını “Artık yalnızca bir izleyiciyim, yoruldum” sözleriyle açık ediyor. 60’ların müziklerini, özellikle Beatles’ı ve Fransız ezgilerini severek dinliyor. Beatles’a ait sayısız albüme sahip olduğunu öğreniyoruz. Balık, deniz mahsulleri ve meze—salata konularında tam bir gurme olduğunu arkadaşlarından öğrendiğimiz Brindizi, yemek yemeyi, bolca yemeyi çok sevdiğini anlatıyor: “Ocakbaşı lokantaların daha yeni yeni çoğaldığı günlerden birinde rahmetli Necdet Tosun’la Beyoğlu’nda Onbaşılar’a gittik. Kebapçının tüm gün için hazırladığı kebapları ikimiz yedik. Tabii Necdet Abi 4 mislim yemiştir.”
   <br/>
   <br/>
   Televizyondaki ve internetteki bilgi yarışmalarında hiçbir soru kaçırmadığını öğrendiğimiz Brindizi, gerek Yeşilçam’da gerek televizyon yaşamında yaşadıklarını yazıya dökmeyi bir dönemler düşünmüş; fakat bu şimdilik ertelediği bir düşünce.
   <br/>
   <br/>
   Yavuz Turgul'un yeni filmi
   <br/>
   <br/>
   En rahat çalıştığı yönetmenin Yavuz Turgul olduğunu tekrarlıyor ve ekliyor Jan Brindizi: “Yavuz Turgul reklam kökenli bir yönetmen olduğu için 1 dakikalık reklam filmine gösterdiği titizliği 1,5 saatlik sinema filminin her planı için gösteriyor. Her şeyden önemlisi Yavuz Turgul filmlerini finanse edecek prodüktör buluyor. Prodüktörler eskiden yanaşmıyorlardı film projelerine; şimdi balıklama atlıyorlar. Örneğin Eşkıya, yapımcısını kurtardı. Şener Şen’le yeni bir projesi var Yavuz Turgul’un; onun hazırlıkları sürüyor duyduğum kadarıyla.”
   <br/>
   <br/>
   Bir sinema filminde castın çok önemli olduğunu, Türk izleyicisinin, star oynatınca işlenen konu çok matah olmasa bile keyif için o filmi gördüklerini belirtiyor. Zeki Ökten”in Güle Güle adlı filminde castın çok güçlü oluşunun filmi kurtardığını anlatıyor. Ve ekliyor: “Cannes meselesi öncelikli değil; Türk filmi yapıldıysa, önce Türk izleyicisinden beğeni almak gerek. Türk seyircisi starı izlemek ister. Bir yönetmen/yapımcı Cem Yılmaz’a ‘sen oyna bu filmde, vizyon grafiğine göre şu kadar para vereceğim sana’ derse; Cem Yılmaz kabul eder bu fikri diye düşünüyorum. Nuri Bilge Ceylan, Uzak ile Cannes’da ödül alıyor; ama sinemada yandaki filmin biletleri tükenmişken, Uzak’ın gösterildiği salonda 4 kişi var. Bu acı elbet. Asmalı Konak’ın izlenme oranı yüzde 78. Tekrar gösterimi yine reyting listesinde birinci sırada. Bunu anlayamıyorum, insan izlemediği bir şeyi izlemek ister. Benim iki kez izlediğim filmler çok azdır. ‘Ben Hur’u iki defa izlemişimdir mesela.”
   <br/>
   <br/>
   Oskar ödülleri belirleyici
   <br/>
   <br/>
   Adları gerçekleştirdikleri projelerle sıkça anılan Nuri Bilge Ceylan ve Zeki Demirkubuz gibi isimlerin film projelerinde maddi dayanaksızlıklardan ötürü çok kısıtlı şeyler yapmak zorunda olduklarını belirtiyor. “Çok küçük, fazla mekana gerek duyulamayan, az oyunculu prodüksiyonlar yapılıyor. Sinan Çetin Berlin in Berlin’de bir oda kullanırken, Nuri Bilge Ceylan oyuncuya para vermemek için akrabalarını oynatıyor. Bu tip prodüksiyonlar bana uzun metrajdan çok, kısa metrajlı sinema filmi gibi geliyor. Senaryo çok kısıtlı oluyor” diye ekliyor.
   <br/>
   <br/>
   Türk sinemasının Avrupa sinemaları içinde en iyilerinden biri olduğunu düşünüyor. Avrupa’da Fransız ve İtalyan sinemalarından başka bir ülke sinemasının Türkiye’dekiler kadar iyi ürünler veremediğini savunuyor. Sinema piyasasında Amerika’yı ölçü almak gerektiğini vurguluyor: “Oscar ödüllerinde yarışacak tüm filmler vizyona giriyor. Hasılat, seyircinin beğenisi, yazılan yazılar beraberce değerlendiriliyor. Antalya Altın Portakal Film Festivali’nde ise hiç vizyona girmemiş film, önce festivalde görücüye çıkıyor; dolayısıyla jürideki 8 kişinin seçimi oluyor.”
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2779), [web.archive.org (arşiv bağlantısı)](http://web.archive.org/web/20041027115104/http://aksiyon.com.tr:80/detay.php?id=2779)
