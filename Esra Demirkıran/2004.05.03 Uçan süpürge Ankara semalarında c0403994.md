# Uçan süpürge Ankara semalarında

*Esra Demirkıran 2004.05.03*

<div>
 <p>
  <font>
   Siyasetin başkenti Ankara,  Kadın Filmleri Festivali"ne 7. kez evsahipliği yapıyor. 10 gün sürecek festivalde kadınların elinden çıkmış 84 film gösterilecek.
   <br>
    <br/>
    <br/>
    Her ne kadar "sinema tarihi"nin mihenk taşları erkek yönetmenler olsa da, kadın gözünden ve kadının hayata açtığı pencereden kaydedilmiş filmlerin de saygınlığı var. Bir kadının yuvasıyla, mutfağıyla ve çocuğuyla ilgilenirken gösterdiği özeni hayata karşı gösterirken karşılaştığı yaşam kesitlerini, yine aynı özenle filme aktarması şaşılacak bir husus değil. Ankara"da konuşlanmış Uçan Süpürge de bu bilinçle Türkiye"nin ilk kadın filmleri festivalini 7 yıldır düzenliyor. Uçan Süpürge Kadın Filmleri Festivali, 6-16 Mayıs tarihlerinde Ankaralı sinema takipçilerine kadının gerek kamera önünde gerek arkasında yer bulduğu yapımları sunacak.
    <br>
     <br>
      Festivalin organizasyonunda görev yapan Semiramis Yılmaz, Didem Baltacı ve Ayşegül Oğuz en büyük desteği gönüllü öğrencilerden alıyor. Okullarından arta kalan zamanda festival bürosuna gelip işlerin ucundan tutma heveslisi gençlerle işler tıkır tıkır yürüyor. Festival yöneticilerine göre bir kadın yönetmenin filmini izlemek heyecan verici olsa da, bir o kadar da düşündürücü. Çünkü Türkiye"de ve dünyada izleyicilerde özellikle kadın filmleri söz konusu olunca "Sıkılır mıyım?" kaygısı mevcut. Kadınların da erkekler kadar keyifli, şiddetli, hüzünlü, kahkaha dolu filmler çektiği gerçeği, bu kaygının gölgesinde kalıyor. Dünyanın diğer kadın filmleri festivalleri de aynı problemle karşı karşıya. Şimdilik, "kamuoyunda belli bir anlayışın oturması için" kadın yönetmenlerin filmlerini göstermekte ısrarlılar. Çünkü kadınların filmlerini sinema salonlarına ve festivallere pazarlarken çok büyük zorluklarla karşılaştıklarını düşünüyorlar. Önümüzdeki yıllarda erkek yönetmenlerin kadın bakış açısını yansıtmış olduğunu düşündükleri filmleri de göstermeyi hedefliyorlar.
      <br>
       <br>
        Filmleri yıl içinde dünyadaki büyük festivallerle ve işin eksperi kişilerle iletişime geçerek seçiyorlar. Örneğin Montreal, Cannes gibi büyük bir festivalde ödüle koşan kadın yönetmen onlar için bulunmaz fırsat. Programda usta kadın yönetmenlerin yanında henüz ilk filmini çekmiş "umut vadeden" genç yönetmenlere de geniş yer veriliyor. Kataloğunu inceledikleri bir dünya festivalinden seçim yaparken filmin evvela kadın elinden çıkmış olması kendileri için yeterli. Fransa"daki dünyanın en eski kadın filmleri festivali ile sürekli iletişim halindeler; onların yaşadığı birçok deneyimden yararlanıyorlar. Bunun yanı sıra İsrail"de ve Kore"de yeni kurulmuş festivallere kendi deneyimlerini aktarıyorlar. Karşılıklı özel gösterimler düzenledikleri gibi, Türkiye"deki kadın yönetmenlerin filmlerinin yurtdışında bu tip festivallerde gösterilmesi için iletişime geçiyorlar.
        <br>
         <br/>
         Festivaller ve sair kültürel etkinliklerin kaynak kenti genelde İstanbul bilinir. Bu tip bir ilki, Ankara"da gerçekleştirmiş olmanın zorluklarını inkar etmiyorlar. Ankara"da düzenlenmesinin sebebi, festivalin Ankara merkezli Uçan Süpürge"nin bir projesi olması. Festival sorumlularından Ayşegül Oğuz, maddi kaynaklara ulaşmada sıkıntı çektiklerini söylüyor. "Festival çok maliyetli bir iş. Devletin bize sağladığı destek sınırlı. Özel sponsorluk arayışına girdiğimiz zaman da paranın merkezi İstanbul olduğu için kimse geri dönüşünü İstanbul"da almayacağı bir etkinliğe para yatırmak istemiyor. Çaldığımız çoğu kapıdan "Gelin şu festivali İstanbul"a taşıyın" önerisini alıyoruz. Ama İstanbul"da zaten yüzlerce festival var, insanların böyle bir etkinliğe açlığı yok."
         <br/>
         <br/>
         Küçük ama sadık bir izleyici kitlesi olan festivalin hedef kitlesinin çok da muğlak olmadığını düşünüyor Ayşegül Oğuz: "Kavaklıdere (Tunalı Hilmi Cad.) ya da Kızılırmak"ta (Kızılay) yapılan bir etkinlikte, tabandaki kadın diyebileceğimiz kadınları o salonlara çekmeye imkan yok. O kadın başka bir sebep için bile inmemiş şehir merkezine; kaldı ki sizin Fransa"dan getirttiğiniz bir filmi izlemek için gelsin. Ama bu kadınların da empati kurabilecekleri, kendilerini bulabilecekleri filmler var. Onlar gelemiyorlarsa biz onlara gideriz." Festival dışında, yıl içerisinde doğu şehirleri başta olmak üzere birçok şehri gezerek belgesel gösterimleri yapmışlar. Projenin ismi; "Köprüler Kuruyoruz".
         <br/>
         <br/>
         Ankara semalarında filmler göründü!
         <br/>
         <br/>
         Festival programına gelince. Bu yıl dünya üzerindeki birçok coğrafyadan 84 "kadın ürünü" film selamlıyor Ankaralı izleyiciyi. Dünya sinema klasiklerinin yanı sıra, çağdaş sinemanın dumanı üstünde filmleri ve Türkiye"den onlarca film de var. "Bir Ülke İspanya" bölümünde İspanyol sinemasının kendine özgü kadın yönetmenlerinden bol ödüllü filmler izlenebilecek. Özellikle Iciar Bollain"in Başka Dünyanın Çiçekleri (Flores De Otro Mundo) bu bölümün göze çarpan yapımı; ayrıca festival komitesinin de gözdelerinden"  "Köri Kadınları" başlıklı bölümde Hint kökenli İngiliz yönetmen Gurinder Chadha"nın göçmen bir kadın olarak çektiği ve büyük ses getiren iki filmi programa dahil edilmiş.
         <br/>
         <br/>
         "Her Biri Ayrı Renk" başlıklı bölümde ise her yıl olduğu gibi bu yıl da katıldığı festivallerden ödüller kucaklayarak dönen, izleyicilerden büyük ilgi gören, son iki yıl içinde çekilmiş filmler bulunuyor. Bu bölümdeki filmler yönetmenlerinin ilk ya da ikinci filmleri. Bu taze filmler arasından FIBRESCI Jürisi "en iyi film"i belirleyecek. Kategorinin öne çıkan yapımları: Dünyada ve Türkiye"de birçok festivalde gösterilen ve büyük beğeni toplayan Bir Deve İçin Daha Kolay (Yönetmen: Valeria Bruni - Fransa) ile İtalyan yönetmen Marie Sole Tognazzi"nin Mişli Geçmiş Zaman isimli filmi. Aynı bölümde Sibel Tunç"un 2004 yapımlı filmi "İki Dünya Arasında" da izlenebilir.
         <br/>
         <br/>
         7. Uçan Süpürge Kadın Filmleri Festivali bu sene bir ilke imza atarak Lotte Reiniger"in filmlerini de getiriyor. Lotte Reiniger, 1920"lerde Almanya"da sinema tarihinin ilk uzun metrajlı animasyon filmini çeken kadın sanatçı. Aşina olduğumuz Karagöz tekniğine benzer bir şekilde kağıtlar kesilerek ve perdeye gölgesi düşürülerek masalları ve opera eserlerini canlandırmış Reiniger. Bu gösterim üç perküsyon sanatçısının canlı müziği eşliğinde "deneysel bir deneyim" olarak kazınacak hafızalara. Performans 12 Mayıs Çarşamba saat: 19:00"da Kızılırmak Sineması"nda.
         <br/>
         <br/>
         Festivalde film gösterimlerinin yanı sıra "Kadın Yönetmenlerimiz" fotoğraf sergisi ve "Gösterecek Bir Şey Kaldı mı?" başlıklı panel de takip edilebilir. Sinemada kadın varlığı ve işlevi ile alâkalı kafasında soru işareti barındıranlara oldukça "özenle" hazırlanmış bir 10 gün sunuyor Uçan Süpürge Kadın Filmleri Festivali...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1402 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=11434), [web.archive.org (arşiv bağlantısı)](http://web.archive.org/web/20060103172820/http://aksiyon.com.tr:80/yazdir.php?id=11434)
