# Güldür yoksa batacaksın

*Esra Demirkıran 2004.02.23*

<div>
 <p>
  <font>
   Türk sinemasının yeni popüler filmlerinde tür korku ya da dram da olsa öne çıkan unsur komedi. Akademisyenlerle ve sinema eleştirmenleriyle komedinin olmazsa olmazlığını, sosyal ve ekonomik sebeplerini, sinema adına getirilerini/götürülerini konuştuk.
   <br/>
   <br/>
   Türk sinemasının yeni ve popüler örnekleri birer birer gösterime giriyor. Bu filmlerde dikkat çeken ortak özellik, teması ne olursa olsun "komik" olmaları. Örneğin "Okul" korku temalı bir gençlik öyküsünü mizah ile harmanlıyor; "Vizontele Tuuba" 1980"lerin politik yapısını aşk ve komedi ile bezeyerek anlatıyor; "Neredesin Firuze" Unkapanı gerçeğini işlese de güldürme gayretinden geri durmuyor. Bu durum dünyada olduğu gibi Türkiye"de de alıcısı çok olan komedi türünün sinemada kullanılış şekli ve amacı ile alâkalı soruları akla getiriyor: Türü dram da olsa, korku da olsa filmlerde komedi temasının mevcudiyeti ticari kaygılarla mı açıklanmalı? Komedinin bol keseden kullanımı sinemamız adına bir yerinde saymaya mı tekabül ediyor? Türk sinema izleyicisinin bu tür filmleri tercih etme sebepleri neler olabilir? Akademisyenler ve sinema yazarları bu hususlarda farklı görüşlere sahip.
   <br>
    <br>
     Sinema dünyada olduğu gibi Türkiye"de de geniş kitlelerce bir "eğlencelik" olarak görülüyor. Bahçeşehir Üniversitesi Sinema TV Bölüm Başkanı Prof. Dr. Deniz Bayrakdar, sinemada hep beraber aynı mekanda film seyretmenin başkalarıyla ortak yaşanan bir keyif olduğunu, dolayısıyla sinemanın insanlar tarafından "eğlencelik" olarak görülmesini doğal bulduğunu belirtiyor. Bilgi Üniversitesi"nden yönetmen İlker Canikligil ise yılda 20 milyonun altında bilet satılan sinemamızda "tanımlanabilir seyirci" olmadığı, böyle bir pazarda genel eğilimlerden söz etmenin zor olacağı görüşünde. Ona göre sinema kimileri için entelektüel bir eğlence, kimileri içinse saf eğlencedir. Bahçeşehir Üniversitesi öğretim üyelerinden Prof. Dr. Nezih Erdoğan ise sinemanın "eğlence" olarak algılanmasını anlatırken bir sinema ustasına atıfta bulunuyor. "Ingmar Bergman bile yönetmenlik ilkelerini anlatırken büyük harflerle yazar: "HER ZAMAN EĞLENDİRECEKSİN". Ama eğlencenin tek sinematik değer olması gerekmiyor. Karagöz de bir zamanlar en büyük eğlence mecramızdı; ama oyun metinlerine baktığımızda Bergman"ın bile kavramakta güçlük çekeceği sorunların ele alındığını görüyoruz." Türk sinema tarihçisi Giovanni Scognamillo ise sinemaya hâlâ "eğlence" amaçlı gidilmesi hususunda endişeli: "Sinemanın gerçek amaç ve değerlerini kavrayabilmek için temel bir sinema kültürü gerekiyor ki bu, ne yazık ki, halen çokça seyircilerde eksiktir."
     <br>
      <br>
       Ticari kaygı bu resmin ne kadarına hakim?
       <br>
        <br>
         Son dönem Türk sinemasında farklı türlerden örneklerde tercih edilen komedi unsurunu geleneksel yapıya ve tercihe bağlıyor. "Komedi, geniş halk kitleleri için tecimsel sinemanın olmazsa olmaz bir unsurudur, her şeyden önce bir eğlence olduğundan. Okul ya da Vizontele gibi filmlerde komedinin de bir hayli mevcut olması her şeyden önce o filmleri çekenlerin niyetlerinden kaynaklıyor. Yılmaz Erdoğan"ın bir komedyen olması, belki de kendisini en iyi şekilde komedide ifade edebilmesi onu böyle bir seçime itti, özellikle siyasal tonlamaları olan bir filmde. Okul filminin neden komedi ağırlıklı olduğunu aslında ben de pek anlayamadım. Yoksa ciddi bir korku filmi çekmekten bilinçli olarak kaçındılar mı?"
         <br/>
         <br/>
         Komedi ağırlıklı melez türdeki filmlerin ticari kaygılarla ilişkilendirilmesi hususunda Alin Taşçiyan, Scognamillo ve Erdoğan"ın gelenekselci fikirlerine katılıyor: "Bu tavır hem geleneksel, hem ticari. Yeşilçam"dan aşina olduğumuz melodramlar dahi olsa mutlu sonla biten, yumuşak, komik filmleri severiz biz. Filmler hayatın aslı kadar acı olmasın isteriz. Aksi takdirde hayat tümden katlanılmaz olur. İçimize işleyen filmler hep mizah unsuru da barındıran filmlerdir." İlker Canikligil ise durumu tümüyle ticari sebeplere bağlıyor: "Sinema sektörü açısından bakarsak komedinin kullanılması kesinlikle ticari bir karar. Aslında tüm dünyada komedi her zaman satan, aranan, istenen bir tür. Türkiye özelinde ise neredeyse başka bir tür düşünülemez oldu son yıllarda."
         <br/>
         <br/>
         Filmler "skeçleşiyor" mu?
         <br/>
         <br/>
         Komikliğin bu denli farklı türlerin içine sinmesi ile filmler neredeyse art arda sıralanmış "skeçler bütünü" haline geldi. Bu problemin sinemamızdaki ne gibi bir eksiklikten kaynaklanıyor olduğu hususunda farklı görüşler mevcut. Zaman gazetesi yazarı Nihal Bengisu Karaca, Türk filmi yapmanın, içinde mutlak surette "güldüren gaz" bulunan filmler yapmak anlamına gelmeye başladığını ifade ediyor: "Bunun nedenleri çok yönlü. Senaryo ya da özgün fikir üretiminin yeterli çapta olmaması nedenlerden biri. Ama bu nedenin de arka planına bakmak lazım. Güldürü ya da komedi unsurlarına ağırlık verilmesinin nedeni hem film yapanların söyleyecek sözünün olmaması, hem de halkın söylenecek söze itibar göstermemesi, kendisini zorlayacak şeylere rağbet etmemesi. Öte yandan söyleyecek sözü olanların "sözü" entelektüel ve son derece imgesel bir düzlemde iletmeyi tercih edip, sinemaya gelen seyirciyi sarmayan, tenine değmeyen bir üslup benimsemeleri de sinema gibi kitlesel bir aracın bir ayağının çukurda kalmasına neden olan bir boyut. Bu boyut yaptığı filmden "kazanmayı" birincil hedef olarak koyanlara "kötü" birer rol modeli oluşturdu."
         <br/>
         <br/>
         Yatırılan paralara ne olacak? Yönetmen İlker Canikligil fikir eksikliğinden çok parasal kaygıların ön planda tutulmasının bu probleme yol açtığını düşünüyor: "Bence yatırdıkları parayı geri kazanmaya çalışıyorlar ve bunun için de belli formüllere güveniyorlar. Yapılan filmler 7"den 77"ye herkesin hoşuna gitmeye çalışıyor. Böyle bir hedef kitleniz olabilmesi için de filmi curcunaya çevirmeniz gerekiyor." Prof. Dr. Bayrakdar ise filmlerin skeçlere dönüşmesini fikir eksikliğiyle beraber yapı ve kurgu problemlerine bağlıyor: "Türk sinemasında iç ve dış mekanlar arasındaki geçişlerin, zamanda ileri ve geri hareketin, paralel kurgunun akıcı işlemediğini düşünüyorum. Bunu iyi yapabilen filmler var, Yeşilçam döneminde de, son dönemlerde de; ama büyük bir çoğunlukla Türk filmlerini "elitist seyirci"nin izleme dairesi dışına çıkaran nedenler, bunlar. Sözlerle yerleri; zamanla zemini buluşturmakta başarılı olmak kolay değil. Komedinin hâlâ geçer akçe olması da bundan. Komedinin çok söze hacet duymaması, oyuncunun maharetiyle diğer kusurları örtmesi ya da eğlendirici olmasının uyuşukluğu içinde o atlama ve sıçramaları fark etmememiz."
         <br/>
         <br/>
         Alin Taşçiyan popüler Türk filmlerine karşı genel anlamda bir tatminsizlik olduğunu belirterek, bunu kurgu ve dramatik yapı sorununa ve ekiplerin acemiliklerine bağlıyor: "Skeçlerden oluşuyor demek istemiyorum. Sorun dramatik yapının sağlam olmayışından kaynaklanıyor. Zaten genelde ilk sinema deneyimlerini yaşıyor olan yönetmenler yalnızca promosyonu önemsiyor. Doğru dürüst bir sinema endüstrimiz olsaydı her şey farklı olurdu. Ustaların filmleri sevilirdi, tatminsizlik yaratan filmler ise "ilk" film olarak hoş görülürdü. Ne yazık ki, çekilen az sayıda film göze batıyor."
         <br/>
         <br/>
         Gülmecede ısrar etmek
         <br/>
         <br/>
         Son dönemdeki popüler Türk filmlerinde özen eksikliği olup olmadığı da başka bir unsur. Tanıtım ve medya planlamasına büyük paralar harcanan bu yapımlar, sansasyonel haberlerle basında yer alıyor. Örneğin "Okul" filminin web sitesinde Türkiye"de ilk kez bir filmin cep telefonunuza indirebileceğiniz oyunu mevcut. Promosyon işleri tam da Hollywood tarzı ilerliyor. Filmin, wallpaper"ları, cep telefonu melodileri vs. web sitesinden internet kullanıcılarının hizmetine açılıyor. Her yerde ekibin film çekilirken yaşadığı korkunç olaylardan söz ediliyor. Türkiye"de sinema seyircisi çok genç bir kitleden oluşuyor. Prof. Dr. Deniz Bayrakdar "Okul" için şunları söylüyor: "Okul"un, yönetmenleri, senaristi, montajcısı hep kısa film ya da amatör arenadan uzun metraja geçiş yapanlardan oluşuyor. Yanılmıyorsam sadece yapım Sinan Çetin"in, onun izleri de hissediliyor filmin bazı yerlerindeki dokunuşlarda. Ben yine de bu filmlere sıcak bakıyorum, çünkü okul çok önemli bir film türü olan gençlik filmlerine iyi bir giriş. Televizyon kanallarında gençlere yönelik dizilerin yapılması da şimdi arttı. Türk sinemasına baktığımızda uzun bir dönem gençlik filmi kıvamında bir film hatırlamıyorum."
         <br/>
         <br/>
         Nihal Bengisu Karaca, "özen" meselesini ve son dönem Türk filmlerini şöyle açıklıyor: "Okul bir Türk teen-slasher olmayı amaçlasaydı ve gülmece unsurlarında ısrar etmeseydi daha iyi bir film olabilirdi. Bu haliyle seyircide uyanması istenen duyguyu oluşturamıyor. Hababam Sınıfı ise geçmişteki tadı yakalayamıyor. Bu filmlerin kendi içlerinde, kendileriyle ilgili sorunları var; ama "özen" çok kişisel ve teknik bir şey burada, ben ekiplerin gösterebildikleri özeni maksimum ölçüde gösterdiklerini düşünüyorum."
         <br/>
         <br/>
         Dünyada olduğu gibi Türkiye"de de komedi "satıyor". Sitcom TV dizileri, popüler tiyatro örnekleri, tek kişilik gösterilerin son yıllarda hayatımıza oldukça girmesi bunu açıkça gösteriyor. Gişede iyi iş yapacağından emin olan yönetmenler ve yapımcılar için komediyi kullanmak, bir nev"i kolaya kaçmak manası taşıyor olabilir mi? Elbette, "her komedi satacak" diye bir durum söz konusu değil. Sinema üzerine yazan, düşünen, iş yapan insanlar komedinin belki de en zor tür olduğunu düşünüyor. Prof. Dr. Bayrakdar onlardan biri. Giovanni Scognamillo da aynı görüşte: "Güldürü zor olmasına karşın çok işlevsel bir türdür; en azından melodramdan ve aksiyon filminden daha zordur. Bence bir kolaya kaçma değildir; ama hasılat garantisini çoğu zaman getirir."
         <br/>
         <br/>
         Türk seyircisi neden
         <br/>
         <br/>
         komik olanı seçer?
         <br/>
         <br/>
         Peki nedir insanları komediye yakınlaştıran, sinemayı "eğlenceli bir hobi" olarak görmelerini sağlayan sosyal, psikolojik ve ekonomik sebepler? Bu, her ne kadar dünyada benzer olsa da, Türkiye özelinde insanların komedi ile ilgilenmesini açıklayacak sosyal ve geleneksel sebepler mevcut. Scognamillo, bu sebeplerle ilgili, "İnsanların sinemaya çoğunlukla eğlenmek için gitmelerine, dertlerini unutmak istemelerine, yaşamsal yüklerinden kurtulmak istemelerine bağlıyorum. Güldürü hafif bir tür görünebilir ama, unutmayalım, bir Chaplin için eşsiz bir eleştiri aracı olmuştur ve her zaman olabilir" yorumunu yapıyor. Deniz Bayrakdar da bu tercihin sosyal boyutuna değiniyor: "Yarın ne olacağını bilemiyoruz, bugünü zor geçiriyorken bir de içimizden atamadığımız bir deprem korkusu var. Sinemalardan o yüzden kaçmıyor muyuz? Okur-yazarlık oranımıza da bağlıyorum bu tercihi. Sinemanın da bir okur-yazarlığı var, kodlarla dolu bir Türk filmini açmakta kaç vatandaşın yetkin olacağını düşünebiliriz?"
         <br/>
         <br/>
         Popüler Türk sinemasının son ürünleri komediye ne denli aşina olduğumuzu ve sempati duyduğumuzu gösteriyor. Yeşilçam"ın şenlikli aile filmleri ve Hababam Sınıfı gibi örnekleriyle kurulan dayanıklı komedi sevdamız bir korku filmine esprilerle, bir trajediye türlü renklerle eklemleniyor. Ne de olsa bir zamanın sıcak Yeşilçam komedileriyle büyüyen "genç" nesil kotarıyor bu filmleri de"
         <br/>
         <br/>
         <br/>
         "O HALDE GÜLELİM"
         <br/>
         <br/>
         Prof. Dr. Nezih Erdoğan
         <br/>
         <br/>
         (Bahçeşehir Üniversitesi Sinema TV Bölümü):
         <br/>
         <br/>
         "KOMEDİDEN GELEN PARAYLA RİSK ALIRDIM!"
         <br/>
         <br/>
         Hem Türk tiyatrosunun hem de Türk sinemasının ve ardından televizyonun büyük bir komedi geleneği var. Korku ya da dramda şanslarını deneseler de komedi neredeyse garantili bir yatırım gibi görünüyor yapımcılara. Bunda seyircinin korku, bilim-kurgu gibi türlere başkalarının, başka ülkelerin yapımcılarının yapacağı işler olarak baktıklarını varsaymalarının da payı vardır. Düşünüyorum ve kısmen de olsa haklı görüyorum. Başka bir deyişle ben de paramı öncelikle komediye yatırırdım, çünkü iyi yapıyoruz. Ancak ondan gelecek parayla risk alırdım!
         <br/>
         <br/>
         <br/>
         <br/>
         Prof. Dr. Deniz Bayrakdar
         <br/>
         <br/>
         (Bahçeşehir Üni.Sinema TV Bölüm Başkanı):
         <br/>
         <br/>
         "HOLLYWOODLAŞMA VE ACILARLA DALGA GEÇME"
         <br/>
         <br/>
         90"lar Türk sinemasında yeniden bir canlanma dönemini simgeliyor. Bu canlanmanın altında yatan nedenlerin bir uzantısı olarak 2000"lerin filmlerinde de türü ne olursa olsun komedi unsuru yer alıyor. 90"larda Avrupalı yönetmenlerin gişe başarıları ve yapım koşullarıyla Hollywood"a yaklaşan filmler yapması; bazı Hollywood yönetmenlerinin de Avrupa"daki "auteur"ler gibi izini belli eden işler ortaya koyması sonucu bir dönüşüm yaşandı. Bu dönüşüm Türkiye"de çok hızlı gerçekleşti. Bir yandan Yeşilçam sinemasının seyirci hasılatına dayalı oluşu, öte yandan genç yönetmenlerin film dilinde yenilik getiren çalışmaları Türkiye"de Hollywood tarzı yapım ve tanıtım çalışmalarını, medya planlamalarını devreye soktu. İşte bu noktada, komedi özellikle, gişe hasılatını bir şekilde gözeten/gözetmek durumunda olan filmlerin içine türü "melezleştiren" bir öğe olarak katıldı. Bir başka bakış noktası da, 70"lerin "sosyal içerikli" diye nitelendirilen ve içine dönük, karamsar ve yaraları kanatan filmlerle baş edemeyen Yeşilçam seyircisinin, 90"larda hayatı biraz da kolayından alan, acıyı ve yarayı parodileştiren filmlere ihtiyaç duyacağı ve Türk sinemasına geri döneceği tahminiydi. Bu tahmin doğru çıktı; Vizontele, Komiser Şekspir, Dar Alanda Kısa Paslaşmalar acısıyla dalga geçebilen filmlere iyi örnekler. Bu açıdan, komedi unsurunun kullanılması birebir ticari kaygı ile yapılmıyor. Bence, bu yönetmenlerin sorunları aktarışında kendilerine ve seyircilere açtıkları bir ferahlama noktası. Şu sıralarda Okul, Firuze, Vizontele Tuuba da aynı minvalde işlev görüyor.
         <br/>
         <br/>
         Nihal Bengisu Karaca (Sinema Eleştirmeni):
         <br/>
         <br/>
         "İŞİN KOLAY TARAFI"
         <br/>
         <br/>
         Türk insanının kimlik sorunu çok derin, tarihiyle ilişkisindeki yaralar derin, modernizme uyumu sorunlu; öte yandan geleneksel değerlerde sebat edip etmeme noktasında da çok ciddi kararsızlıklar yaşıyor. Varoluşunu nerede konumlayabileceği konusunda çelişkili, Batı"ya koysa almıyor, Doğu"ya koysa dolmuyor; geleneğin sıcak ve kuşatıcı ikliminden de vazgeçmek istemiyor, modernitenin getirdiği görece refahtan, hırsı ve kazanma duygusunu fişekleyen dinamik değer yargılarından da. Bu malzemeden üretilebilecek yüzlerce film var. Ama malzemeyi hakettiği şekilde işleyebiliyorsanız; yaraların, çelişkilerin ve kontrastların derinliklerinde boy vermeyi, hatta dibe vurmayı göze alabiliyorsanız... Bu hem birikim hem de samimiyet gerektiren bir şey. Bu olmayınca, ancak yüzeyde kalan şeylerden güldürü malzemesi çıkarabilmek, gönderme ve atıflarla yetinmek ve evet işin en kolay tarafı olan, pratik zekaya dayanan komedi unsuruyla yetinmek kalıyor elde. İyi komedi ve iyi gülmece gerçekten zeka gerektiren bir şey ve Türk olarak her alanda salt zekaya yaslanmak gibi bir el çabukluğumuz, iş bilirliğimiz var. Nasıl işlediğini anlayamadığımız teknolojileri kullanmaya başladığımızdan beri bu böyle; yaşadığımız hayatın iplerini elimizde tutma lüksümüz yok, değişim o kadar hızlı ki "Bu nedir?" diye soramadan hayatımıza giren yeniliklere adapte olmuş buluyoruz kendimizi; bu durumda anlayamadığını aşağılamak ve kötülemek, basit ve kolay algılanır olanı göklere çıkarmak en temel davranış biçimi haline geliyor. Bugün kimse bir filmi ya da yazıyı anlayamadığı zaman sorunu kendinde aramıyor. İpin ucu bir kere kaçtı ve şimdilik sinema da bundan payını alıyor, ortak bir noktada buluşuluyor: "...O halde gülelim" noktası.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2585 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=11184), [web.archive.org (arşiv bağlantısı)](http://web.archive.org/web/20060103172542/http://aksiyon.com.tr:80/yazdir.php?id=11184)
