# Operanın 'Milli'si olur mu?

*Esra Demirkıran Bilinmeyen-tarih*

<div>
 <font>
  <img border="0" height="1" src="/web/20030826094231im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20030826094231im_/http://www.aksiyon.com.tr/resim/441/64.jpg" vspace="5"/>
  </p>
 </font>
 <font class="content">
  Batı kökenli bir sanat dalı olan operaya Türkiye’de sadece ‘elitler’in iltifat ettiği, geniş halk kitlelerininse ilgi göstermediği bir gerçek.  Geniş bir kesime hitap edebilmesi için operanın milli bir karaktere bürünmesi gerektiği, görüşlerden sadece biri. Tanzimat’la beraber yüzünü Batıya çeviren Osmanlı Devleti, Avrupa’ya öğrenciler, elçiler gönderir, bu elçiler gerekli donanımı kazanıp yurda geri dönerlerdi.
 </font>
 <p>
  <font class="content">
   Avrupa’da gördüklerini başta saray ahalisi olmak üzere ‘Osmanlı eliti’ne öğreten elçilerin anlata anlata bitiremedikleri arasında ‘opera’ denen bir ‘şey’ vardı ki, ne bizim yüzlerce yıllık Karagöz ve meddahlarımızın, ne de karadüzen ozanlarımızın yaptığına benziyordu. Benzemiyordu benzemesine ama bunlardan birtakım unsurlar içermiyor da değildi. Operalar, sarayda büyük ilgi gördü. İstanbul’da opera temsilleri yapılmaya başlandı. Zamanın gazetelerinde temsillerle ilgili yazılardan anlaşıldığı üzere opera oldukça geniş bir kesime hitap etmişti.
   <br/>
   <br/>
   Cumhuriyet’in ilanı ile Türk halk müziği temelli, Batı tekniğinin kullanılmasını öngören müzik politikası belirlendi. Cumhuriyet’in müzik politikasına uygun, konusunu Atatürk’ün belirlediği, hatta librettosunda (operada sözler) düzeltmeler yaptığı ilk eser 1934’te Atatürk ve İran şahı Rıza Pehlevi huzurunda sahnelendi. İranlılar ve Türklerin aynı kökten geldiğini savunan ‘Özsoy’ adlı bu eser Ahmet Adnan Saygun tarafından Türkçe bestelenmişti.
   <br/>
   <br/>
   1934 yılında Opera Cemiyeti’nin kurulması ile kurumsallaşan opera ve bale beraberinde birtakım tartışmalar doğurdu. Alaturka—alafranga sanat, tek sesli—çok sesli müzik gibi zaman zaman ideolojik açılımları da olan bu tartışmalar günümüzde farklı zaviyelerde sürmekte.
   <br/>
   <br/>
   Üzerinde düşünülmesi gereken bir başka konu da ‘halkın’ opera ve baleyi algılayışı ve bu gibi sanat dallarının kitleselleşmesinin gerekliliği/gereksizliği. Çok sesli/senfonik müzik ve opera, müziğin en yüksek biçimi olarak kabul edilir. Bu yüksek kültürel formların sevilmesi ve benimsenmesi için algının ve kulağın alışması gerektiği dile getirilir. Her ne kadar bu konuda yapılmış esaslı bir araştırma mevcut değilse de, Türklerin opera izleme oranının düşük olduğu gözlemlerden ve tecrübelerden anlaşılıyor.
   <br/>
   Halkın mı, elitin mi sanatı?
   <br/>
   <br/>
   Peki, Tanzimat’tan bu yana kültürel yaşamımıza eklenmiş bulunan opera ve bale neden sadece ‘elit’lere hitap eden, halka inememiş faaliyetler olarak kalmıştır? Bu konuda aydınların ve müzik uzmanlarının görüşleri doğal olarak farklı farklı. Hatta, opera ve bale gibi Batı kökenli sanatların Türk toplumu nezdinde kabul görüp görmediği noktasında da görüşler ayrılıyor.
   <br/>
   <br/>
   Ankara Üniversitesi Devlet Konservatuarı Opera Tarihi öğretim üyesi Hande Orhan, geleneklerimizden gelen sanatlar olmaması ve sözlerinin İtalyanca–Almanca olması gibi nedenlerle insanlarımızın opera ve baleyi algılamakta ve dolayısıyla sevmekte zorlandığını kabul ediyor. “Fakat, Ankara operasında çok az temsilin boş geçtiğini görüyorum. Örneğin ‘Saraydan Kız Kaçırma’ operasına günler öncesinden bilet bulunamıyor. Mersin’de, Antalya’da yıllar evvel opera açıldı. Talep yoksa bunların tümü boş yere mi?” diye bir soru yöneltmeyi de ihmal etmiyor. Beşir Ayvazoğlu konuyu Batılılaşma projesi çerçevesinde değerlendiriyor. ‘Meyhane Musikisiymiş!’ başlıklı yazısında, “Batılılaşma, bizde başından beri elitlerin meşgalesi. Senfonik müzik, opera, bale vb. yüksek sınıfların eğlence hayatının ayrılmaz bir parçasıydı. Bu hayatı kendi ülkelerine taşıdıkları takdirde terakki edeceklerini sanan ‘batıcılar’, halka bunu zorla kabul ettirmeye çalışıyorlardı ” ifadelerini kullanıyor.
   <br/>
   <br/>
   “Opera ve bale, Türkler tarafından kabul görmemiştir” şeklinde bir kesin yargıya varmak için henüz erken olduğunu düşünenler de var. Boğaziçi Üniversitesi öğretim üyesi Cem Behar onlardan biri: “Opera ve balenin Avrupa’da bile ‘popüler’ sanat olduklarını söylememiz zor. Kaldı ki opera Avrupa’da 400 yıldır var olan bir sanat dalıdır.”
   <br/>
   <br/>
   Opera’nın çıkış hikayesi ve bugüne kadar gelen seyri çerçevesinde Türkiye’de olan bitenleri yadırgamamak gerektiği dile getiriliyor. Müzik sosyolojisi üzerine önemli çalışmaları olan Galatasaray Üniversitesi Sosyoloji Bölümü öğretim üyesi Dr. Ali Ergur sözkonusu sanat dalı için “Burjuvazi’nin görkemli bir aynasıydı” nitelemesinde bulunuyor: “Birincisi; opera, bale ve senfonik müzik gibi sanatların hiçbir zaman ve kültürde ‘kitleselleşmek’ gayeleri olmamıştır. Tam tersine, özellikle opera, ekonomik ve kültürel birikiminin, siyasi egemenliğinin doruk noktasına varmış olan burjuvazinin görkemli bir aynasıydı. Burjuvazi o aynada kendi narsistik imgesine her defasında daha fazla hayran oluyordu. Geniş, hacimli, vurgulu akorlar, sonu gelmez kadanslar hep bu görkem aynasının kurulmasına yardımcı olmuşlardır.” Ergur, sözlerinin devamında sanat müziklerinin ‘halktan kopuk’ olmalarının yalnızca Türkiye’ye özgü bir olgu olmadığını, konser biletlerinin işçilere bedava dağıtıldığı, hatta bu kültür etkinliklerine katılmanın neredeyse zorunlu kılındığı Stalin dönemi Sovyetler Birliği’nde bile, gerçek sanat müziklerinin kitlesel bir nitelik kazanamadıklarını dile getiriyor ve “Ayrıca, Türk toplumu hızla değişmekte, köylülükten kentliliğe doğru evrilmektedir. Belli kültürel kodların hiç benimsenmediğini, gelecekte de böyle bir olasılık olmadığını iddia etmek bu değişmeyi yok sayar” diyor.
   <br/>
   <br/>
   Reformun dayatması mı?
   <br/>
   <br/>
   Tüm bunların ışığında bir soru ortaya çıkıyor: Opera ve balenin toplumun geneline hitap etmemişliği, Tanzimat’tan bu yana süregelen Batılılaşma hareketlerinin hayata geçirilmesindeki hataları ya da dayatmaları mı açıklıyor? Devlet Opera ve Balesi Genel Müdürü Remzi Buharalı bu konuyla alakalı; “Cumhuriyet’in ilanından sonra kültür ve sanat alanında da büyük gelişmelere tanık olunmuş ve halkımızın isteği ve ilgisi doğrultusunda çalışmalar gerçekleştirilmiştir. DOB, halkı ‘muasır medeniyetler seviyesine’ çıkarma misyonunu en iyi şekilde üstlenmiştir” diye konuşuyor. Beşir Ayvazoğlu, gelenekten beslenmeyen ‘muasır medeniyet’ projesinin nasıl gerçekleştiği/gerçekleşebileceği konusuna atıfta bulunuyor: “Bir topluma kendi kaynaklarından doğmayan, kendi ruhunu, heyecanlarını ifade etmeyen bir musikiyi dinletmek istiyorsanız bunu zorla yapmak mecburiyetindesiniz.”
   <br/>
   <br/>
   Süreçleri incelerken ‘o günün koşullarını’ dikkate alma gerekliliğine inanan Hande Orhan, dayatma tartışmasına ilişkin; “Herşey gibi müzikte de ne kadar dayatılırsa dayatılsın, projelerin ne denli başarılı olacağını zaman gösterir. O günün koşulları içerisinden bakılıp ‘Başka ne yapılabilirdi?’ diye sorulduğunda kimse bir yanıt vermiyor. Bugünden bakılıp dayatma demek kolay. Bu tavır tüm devrimlerde var; tarihsel bir kopuş yaşanır. Sonradan yapılanlar, sistem hataları olmasaydı ‘dayatma’ sözcüğü aklımızdan bile geçmeyecekti” diyor.
   <br/>
   <br/>
   Türkiye’deki Batılılaşma serüveninin birçok hatalarının bulunduğunu kabul etmek gerektiğini belirten Ali Ergur, “Fakat hiçbir siyasal dayatma, az gelişmiş bir boyutta dahi olsa belli bir toplumsal meşruiyetten ivme almıyorsa, hiçbir koşulda başarılı olamaz. Toplumsal meşruiyeti olmayan kültür politikaları başarısız olmaya mahkumdurlar; Türkiye’de de böyle olmuştur, olacaktır ” şeklinde konuşuyor.
   <br/>
   <br/>
   Opera ve bale Batıda dahi ‘üst kültür’e ait kabul ediliyor. Ve dolayısıyla çağdaşlaşmanın ölçütü, ‘Türkiye’de algılandığı biçimiyle’ opera olmasa gerek. Diğer yandan ülkemizde bu tartışmalar ideolojik boyutlara çekiliyor. Opera, bale gibi sanat dalları burada bir kişilik ve statü meselesine çevrilmeye çalışılıyor. Dolayısıyla toplumun seçme hakkı kısıtlanıyor. Üstelik, Beykent Üniversitesi Sanat Tarihi öğretim üyesi Aytül Papila’nın dile getirdiği Batı kültürünü ‘doğru’ değerlendirme gerekliliği de sözkonusu: “Batı kültürüne ilişkin kavramların tek doğru olmadığını, bunların bize evrensel doğrular olarak ‘dayatıldığını’ ve onların savaşla gerçek yüzlerini (en az bizim kadar ilkel ve saldırgan olduklarını) gösterdiklerini, uygarlığın ve evrenselliğin yeni tanımlarına ihtiyacımız olduğunu düşünüyorum.”
   <br/>
   <br/>
   Milli opera!
   <br/>
   <br/>
   Üzerinde durulması gereken bir başka husus da Türk/Anadolu kültürüne özgü bir opera tarzının oluşumu ve yankılarının ne olacağı. Azerbaycan Türklerinden Üzeyir Hacıbeyov 1900’lü yıllarda Fuzûlî’nin ‘Leylâ ile Mecnûn”unu bestelemiş. Bu eser Doğunun ilk operası olarak biliniyor. Bunun gibi deneysel çalışmalar Azerbaycan’da sahnelenmekte. İstanbul’da son birkaç senedir ‘Türk Dünyası Opera Gecesi’ adıyla düzenlenen etkinliklerde geleneksel Türk kültür motiflerinden yola çıkılarak gerçekleştirilen çağdaş opera yorumları sunuluyor. Bu tip girişimlere ve kültürel motiflere uyarlanmış opera eserlerine toplumun ilgisinin ne olacağı da düşünülmesi gereken başka bir konu.
   <br/>
   <br/>
   Ali Ergur’un bu konudaki yorumu şöyle: “Sanatsal müzikler hem özgünlüğü yakalamak ve taklit olmayan ürünlere dönüşebilmek açısından, hem de gerçek anlamda evrenselliğe açılabilmek bakımından, kaçınılmaz olarak yerel motiflere yöneleceklerdir. Türk/Anadolu kültür kaynakları bu nedenle elbette sanat müziklerinin çıkış noktası olmalıdırlar. Azerbaycan’da yerleşik olan müzik kültürünün, genel eğitim sistemi aracılığıyla ne denli yaygınlaşmış ve kurumsallaşmış olduğunu unutmamalıyız. Bu açıdan bakıldığında, Türkiye’deki genel müzik beğeni düzeyinin, özellikle ilk ve orta öğretimdeki teorik ve pedagojik eksikliklerden kaynaklandığını söyleyebiliriz. Türkiye’de sanatsal müziğin dinlenmemesinin nedenleri daha derinde, eğitim ve ona tekabül eden üretim örgütlenmesindedir.”
   <br/>
   <br/>
   “Milli opera” kavramı için biraz temkinli konuşan Hande Orhan; “Bu tip çalışmalara toplumun cevabı uygulanmadan kestirilemez; fakat son zamanlarda Türkiye’de de bu tip çalışmaların olduğunu biliyoruz. Selman Ada’nın bestelediği Aşk–ı Memnu kültürümüze ve o dönemin İstanbul’una ait motifler barındırıyor, Türkçe oynanıyor. Kendi ekolümüzü oluşturamadık operada, fakat bunun zamanla oturacağını düşünüyorum” diyor.
   <br/>
   <br/>
   Toplumu sarması için...
   <br/>
   <br/>
   ‘Opera ve baleyi daha geniş kitlelerin izlemesi, gerekli midir?’ sorusunu bir tarafa bırakıp bu sanat dallarının modernleşme sürecinde ilerleyen Türkiye’de toplumun çoğunluğuna hitap edebilmesi için neler yapılması gerektiğine cevap arayalım. “Balede davul–zurna, Türkçe librettolar ya da Panolarda Türkçe tercümelerin geçtiği temsiller... Bunların hepsi olumlu ve gerekli. Fakat, ortaya çıkan eserin iyi yapılıp yapılmadığı çok daha önemli” diyor Hande Orhan. Yerel motiflere yer veren senfoni orkestralarının Anadolu turnelerinde azımsanmayacak bir ilgi görmesini örnek gösteren Ali Ergur, yeni bakış açılarıyla aradaki mesafenin kapatılabileceği görüşünde: “Kentlileşme ve kapitalistleşme, kendi katmanlaşmalarını, kendi beğeni kalıplarını da oluşturmaktadır; sürekli değişen bu kalıpların opera, bale, senfonik müzik gibi sanat müziklerini de içermesi, ama bunlara ‘Batılı’ kodlardan çok daha başka anlamlar yüklemesi, bunlardan yeni kullanım/yarar biçimleri üretmesi hiç de uzak bir olasılık değildir, hatta bu yönde ipuçlarını bugünden görebilmekteyiz.”
   <br/>
   <br/>
   “Ben anlamayabilirim fakat torunum anlar”
   <br/>
   <br/>
   Türkiye’de operaya bakışımızı en iyi özetleyen olay, geçtiğimiz aylarda bir gazeteci arkadaşımızın başından geçmiş. Bilkent Senfoni Orkestrası’nın Anadolu’ya düzenlediği turnelerden birinde gazeteci arkadaşımız, torunuyla beraber salonun kapısında bekleyen yaşlı bir adama yaklaşmış ve “Sen neden geldin amca? Ne bekliyorsun konserden?” diye sormuş. Yaşlı adam torununu göstererek; “Ben bir şey anlamayacağım; ama belki torunum anlar” yanıtını vermiş.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2589), [web.archive.org (arşiv bağlantısı)](http://web.archive.org/web/20030826094231/http://www.aksiyon.com.tr:80/detay.php?id=2589)
