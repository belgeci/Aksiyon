# Zillet'ten Visâl'e yüz hamle: Şatranc-ı urefa

*Yusuf Çağlar 2008.08.04*

<div class="pNewsDetailMainContent" itemprop="articleBody">
 Ariflerin Satrancı… İlim, irfan, fazilet yolunda Zillet’ten Visâl’e yükselme çabası…Belgezar müptelaları bilirler ki iki sahaf müdavimi bir araya gelince konuştukları iki kelimeden biri mutlaka kitap üzerinedir. Sahaflarda yeni zuhur eden imzalı kitaplardan, Merhum Seyfettin Özege’nin eski eserler kataloğunda bile bulunmayan matbu Osmanlıca eserlerden, akla hayale gelmez yazma parçalarından ele geçen, satın alınan kıymetli evraktan bahisler açmak âdettendir. Öyle ya, vapur marifetiyle İstanbul’un Avrupa yakasına geçmek için Üsküdar’a ulaştınız. Ulemadan bir zat-ı muhterem ansızın yanı başınızda bir talih kuşu gibi zuhur etti. Ne yaparsınız o zaman? Eserlerini okumadığız bu zat-ı muhteremin iştigal ettiği hiçbir husustan da haberiniz yok. Bu hâl üzerine iki ihtimal yakanıza yapışacaktır. Ya bol bol gevezelik yapmaya kalkışacak ya da dut yemiş bülbül gibi sükûnetle oturmak isteyeceksiniz…
 <br/>
 <br/>
 Dut mevsimi geçtiği ve yanı başımızda zuhur eden zat-ı muhterem de pek yabancımız olmadığı için, Üsküdar’dan Karaköy iskelesine kadar mühim bir mevzuunun peşinde gezinip söyleşmeye başlamıştık. Kutuz hocanın meşhur yağmur duası bahsinden, Sözü Dilde Hayali Gözde kalmış eskilerin marifet yolculuklarına doğru pupa yelken denizin orta yerinde bitmek bilmez kadim bahislere doğru açılmışken ansızın çalan bir vapur düdüğüyle kendimizi sahilde bulduk. Sözü dilde kalacak sohbetlerin muhibbi İsmail Kara, her ayrılış vesilesiyle söylediği cümleleri yine orta yere saldı: “Ah ne çabuk gelmişiz, Visal’e ulaşıp sahil-i selamete ermişiz… Oysa Visâl bahsi pek uzundur… Bu bahis, faziletlerden ve reziletlerden geçen yüz kelime sonunda ariflerin kavuşmak çabasında oldukları yeri işaret eden bir şatranç gibidir. Yalnızca ariflerin bildiği bir yoldur şatranc-ı urefa…”
 <br/>
 <br/>
 Selamlar, kelamlar, bil vesile yeniden görüşüp kaldığımız yerden sohbete devam temennilerinden sonra yollar ayrılır, akıllarda ise bir türlü anlamını bulamayan şu şatranc-ı urefa peşinde yeni bir menzile düşülür…
 <br/>
 <br/>
 Belki de İsmail Bey’in ayaküstü bahsettiği irili ufaklı birtakım yılanların, sağa sola doğru savrulup atılmış okların içinden geçen 100 kelime sonunda varılan Visal’e kavuşmak heyecanıyla, bu mevzuunun peşine düşmekte gecikmemiştim. Zira, geçmiş zaman içinde sahaflardan, yılanlar ve oklarla bezenmiş büyükçe bir kâğıt parçasını aldığımı hayal meyal hatırlıyordum. Hafızam beni yanıltmamış, bir gecelik arayış sonunda iki dosya kâğıdından daha büyük ve müstakil bir kâğıda basılmış ‘Şatranc-ı urefa’ namındaki o muhteşem evrak hiç ummadığım bir yerden, Surre-i Hümayun belgelerinin içinden zuhur edivermişti.
 <br/>
 <br/>
 Biraz heyecan saikiyle biraz da sabırsız bir âdemoğlu olmamdan mülhem, telefonun ahizesine sarıldığım gibi İsmail Bey’i evinden rahatsız etmek kararlığına düştüm. Anlaşılan, o da kütüphanedeki bitmek bilmez yolculuklarından birindeydi… Selam, kelam ve münasebetsiz bir zamanda aradığım için özür beyanında bulunarak, mevzuu binbir heyecanla açıp, ‘Şatranc-ı urefa’yı bulduğumu ve bu oyunun kurallarını hemen öğrenip işe koyulmak istediğimi cesurca ifade ettim…
 <br/>
 <br/>
 İsmail Bey’in hafif bir tebessümle karışık hâlde peş peşe sıraladığı tavsiyelerini yazmak için elime küçük bir defter ve bir de kalem alıp gelmiştim. Önce, Visâl’e giden o çileli hayat yolu ve nefsin insanı kemâl noktalarından zillete kadar alaşağı eden tuzakları hakkında keyfiyetli bilgiye ulaşmak gayesiyle, gönül ehli bir zatın rahle-i tedrisinden geçmek iyi olabilirmiş. Ariflerin hikmet nazarıyla baktıkları 100 hamlelik bu satrancın kareleri içinde sıralanan kelimelerin önce kamuslardaki anlamına bakmak, bununla da kalmayıp gönül aynasından bakarak bu kelimelerin ne ifade ettiğini bilmek gerekiyormuş.
 <br/>
 <br/>
 En başa büyük harflerle Visâl’i yazdıktan sonra şu kelimeleri de peş peşe Kaza’dan Zillet’e kadar sıralayıp öğrenmek işin adabı, oyunun kuralı sayılırmış. Visâl: Kaza, Hâlet, Bâd-ı aşk, Mürüvvet, Hâl, Maksud, Aşk-ı hakikî, Rağbet, İftihar, Gurur / Vahdet, İzzet, Müşâhede, Muhabbet, Sabır, Nişat, Esrâr, Edeb, Şefkat, Cemâl / Mahv, Mücahede, Devam, Vefa, Ferah, Vicdan, Kerem, Aşk-ı mecazî, Ru’yet, Evham / İttihad, Güzel, Şûriş, Şüphe, Ahd-i necat, Sahra-yı cünûn, Uşşak, Teselli, Nazar, Tecelli /  Sadâkat, Haml, Hasret, Kesret, Tecrübe, Afiv, Ahlâk-ı hamide, Terahhüm, Zevk-i dil, Selâmet / Haslet, Ümid, Firkat, Celâl, Kûy-i cânân, İttisaf, Ârâm, Kemâl, Tisyâr, Âzar / Sitem, Sevda, Aşk, Fikr, Encâm, İntizâr, Nifâk, Akl, Ağyâr, Safâ / Devâm, Rakib, Eyyâm, Fırsat, Zaman, Merhamet, Cefa, Hased, Kin, İstiğnâ / Arzu, Adem, Hacâlet, Meşakkat, Zahmet, Ta’n-ı hulk, Zeval, Dûzah, Mihnet, Sohbet-i seg / Rızâ, Karar, Gurbet, Hicrân, Adavet, Nedamet, Kavga, Recâ, Teessüf, Zillet.
 <br/>
 <br/>
 Kelimeleri itina ile kayıt altına alıp, teşekkür ve selam ile telefonun ahizesini yerine koyar koymaz bir garib hayale dalmıştım. İsmail Bey’in onca kelli felli izahtan sonra yarı mizahi bir üslupla yaptığı açıklamalar, doğrusu aklımı başımdan almaya yetmişti.
 <br/>
 <br/>
 ‘Efendim, bakmayın bunca izahat ve kelli felli söz çabasına... Halkımız, hatta âlimlerimiz dahi pek muciddir. Her işin kolay bir yanını bulup kalan zaman için eğlence ararlar. Şatranc-ı urefa, eski zaman kıraathanelerinde oynanan bir oyun, muhibban-ı kütüp için de mühim bir uğraştır aynı zamanda.
 <br/>
 <br/>
 Kıraathanelerde, büyük bir kazaya uğramadan içinden çıkmak ve nefsin tuzaklarından kurtulmak için binbir çaba verilerek oynanan bu satranç, tek bir zar ve oyuncusu kadar piyon taşı ile başlıyor. Zarı atar atmaz altıyı tutturamazsanız vay hâlinize… Zira, altıyı tutturup ‘Zillet, Teessüf, Recâ, Kavga, Nedamet, Adavet’ kelimelerine bulaşmadan ‘Hicran’la oyuna dâhil olmanız oyunun başlama kuralıdır... Şatrancı urefa’nın hamleleri sağdan sola doğru ve attığınız zarla gelen sayı kadar mümkündür. Bu ilerleyişin ani yükselişleri ve belalı düşüşleri de vardır. İşte tam da bu noktada yılanlar ve oklar görünüyor. ‘Sohbet-i seg, İstiğnâ, Kin, Hased, Rakip, Ağyar, Akıl, Nifak, Sevda, Kemâl, Celâl, Kaza, Gurur’ karelerindeki yılan başlarına uğrayan faniler, bir anda bu hâllerden ‘Teessüf, Recâ, Dûzah, Mihnet, Adavet, Kavga, Nedamet, Ta’n-ı hulk, Zeval, Hacâlet, Zillet, Rıza’ gayyalarına doğru yuvarlanır giderler. Oyunun karelerinde selametle ilerleyip 91. karedeki Gurur’a talihsiz bir atışla denk gelenler İlk karedeki Zillet’e düşmekten kendilerini kurtaramazlar. Daha da vahim olanı ise 100. karedeki Kaza’dır. İşte Kaza’ya denk gelen biçareler kendilerini ansızın Rıza dairesinde bulurlar. Visâl’e ermek bir başka bahara kalır.
 <br/>
 <br/>
 Ariflerin Satrancı’nı oynarken, Sabır ve inançla Visal’e ulaşmak için verilecek çaba ve tevekkül pek mühimdir. Elbette, bu seyr-i süluk esnasında önümüze çıkan kolaylıklar, pek büyük ödüller de var. Cefa’dan Sefa’ya, Fırsat’tan Kûy-i cânân’a, Aşk’tan Sahra-yı cünûn’a, Azâr’dan Nazar’a, Tisyâr’dan Terehhüme, Ahlak-ı Hamide’den Cemâl’e, Sadakât’ten Ferâh’a, Aşk-ı mecâziden Aşk-ı Hakiki’ye, Vefa’dan Esrâr’a, Mücahede’den Müşahede’ye, Mahv’dan İzzet’e, Sabır’dan Maksud’a ve en mühimi de Muhabbet’ten Visâl’e ansızın ulaşmak kolaylığı sağlanmıştır.
 <br/>
 <br/>
 Bir de bu bahsi Necip Fazıl Kısakürek’in o pek âdâlı, pek şatafatlı lisanıyla özetlemek istersek şöyle bir hakikat çıkar karşımıza: ‘Şeyh-i Ekber Muhiddin-i Arabi Hazretleri’nin (1165-1240) Şatranc-ı urefa isimli meşhur mağfiret yolu tablosunda birtakım küçük yılanlar vardır ki, kötü huyları temsil eder ve insanı mütemadiyen aşağı kademelere düşürür. Yılanlı mıntıka geçildikten sonra da birtakım oklar vardır ki, iyi huyları temsil eder ve insanı mütemadiyen üstün kademelere uçurur. Fakat gurur, bu tabloda, her tehlike bittikten ve en üstün derece elde edildikten sonra kalan muazzam bir yılandır ki, başı kemalin taa yanında, kuyruğu da zevalin taa dibindedir. Bu yılanın başına basan, göğün yedinci katından yerin yedinci katına düşer ve mahvolur...’
 <br/>
 <br/>
 İşin hakikatini Allah (celle celâluhu) bilir. Şatranc-ı urefa’nın ravilerinden biri de Mevlid yazarı Süleyman Çelebi (1351-1422) görünüyor. Hem taş baskı nüshalardan farklı olarak, yazma nüshalar içinde sıralanan kelimeler arasında oklar yerine kuşlar kanatlanıp uçuyor da olabilir. Başka rivayetlere girmeden bu bahsi de burada tamama erdirelim ve evin pek meraklı hanım ablası Şehrazat’ın ısrarlarına baba şefkatiyle boyun eğerek başlayalım 700 yıllık satranca....
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/zilletten-visale-yuz-hamle-satranc-i-urefa_523288), [web.archive.org (arşiv bağlantısı)](http://web.archive.org/web/20150512133817/http://www.aksiyon.com.tr:80/dosyalar/zilletten-visale-yuz-hamle-satranc-i-urefa_523288)
