# 'Bünyan-ı Mersûs'

*Yusuf Çağlar 2008.05.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Unuttuğumuzu hatırladığımız kelimelerden biri de hiç şüphesiz Bünyan-ı Mersûs oldu.
  </font>
 </div>
 <div id="newsText">
  <font class="detail-text">
   Son günlerde mânâlarını bir türlü hatırlayamadığım kelimeler üşüşüyor hafızama. Mersiye, bu kelimelerden yalnızca bir tanesi... Şimdilerde pek bilmeyiz bu kelimenin anlamını. Mersiye geleneğimiz çoktan unutulup gitmiştir. Bizi biz yapan; bizi bu coğrafyanın sahibi hâline getiren kelimeleri de unutup gitmişizdir.
   <br/>
   <br/>
   Geçen hafta Kadıköy sahafları arasında yaptığı ‘mübadele’ faaliyetiyle efemera ve kitap meraklılarına kültür hizmeti veren Kafkas Sahaf’ın eski kitap rafları arasında, itinayla katlanmış dört sayfalık gazete ebadında bir el ilanına rast geldim. O zaman, unuttuğum kelimelerden birinin de ‘Diriliş’ olduğunu hatırladım…
   <br/>
   <br/>
   1 Aralık 1994’te ‘Diriliş Işığı’ logosuyla okurlarına ‘armağan’ edilen bu el ilanı, Diriliş’in bir ‘parti’ fikriyatıyla da var olacağını ilan ediyordu.
   <br/>
   <br/>
   Fakülte yıllarında ezberlediğim ‘Körfez-Şahdamar-Sesler’ kitabının şairi Sezai Karakoç’u, bu belgenin verdiği heyecanla, biraz da mahcup bir edayla hatırladım. İslâm düşüncesinin kaynaklarını annesinin ak sütü gibi dupduru tefekkürlerle anlatan bu düşünce adamının hâlâ diriliş çağrısıyla kıyımızda olduğunu biliyordum. El ilanını bir sayfa çevirince ‘Bir Kişiyi Dirilten’ başlıklı makalesinin hemen ilk paragrafında şu satırlarla yüz yüze kaldım: “Bir kişiyi öldüren bütün insanlığı öldürmüş gibidir, bir kişiyi dirilten bütün insanlığı diriltmiş gibidir’ der Ulu Kur’an. İslâmdan başka hiç bir din, hiç bir görüş, hiç bir ideoloji, hiç bir doktirin, Kur’andan başka hiç bir kitap, insanlığın ve insana değer vermenin bu son sınırına varamamıştır. Bir kişiyi bütün insanlığın özü kabul etmektir bu. Her kişide insanlığın tümünü kavrayıcı ve kurtarıcı bir imkân, bir vâd bulmak, tümüne açılan bir pencere görmektir...”
   <br/>
   <br/>
   Hem yıllardır kaleme aldığı makaleleriyle yeryüzündeki varlık sebebimizi hatırlatan hem de insanlığın hakiki Diriliş’ini eserlerinde müjdeleyen Karakoç’un, sahaflar âleminde denk geldikçe imzalı kitaplarını, Diriliş Dergisi’nin farklı dönemlerde çıkmış nüshalarını, şiirlerin yer aldığı mecmuaları, hakkında yazılan eserleri ve kitaplarının farklı basımlarını büyük bir merakla ve kararlılıkla aldım. Amacım mütevazı bir koleksiyon oluşturmaktı. Böylece bir nebze olsun, geçmişin geleceğini hatırda tutabilecektim.
   <br/>
   <br/>
   Bugün ülkemizde edebiyat ve düşünce ikliminde yer alan öncü isimlerin başında kim gelir, sorusuna yüksek sesle ve hiç tereddüt etmeden verebileceğimiz cevaplardan biri de Sezai Karakoç’tur. Geçmişin geleceğini keşfedenler hatırlayacaktır. 28 Şubat’tan bir gün önce Diriliş Partisi hakkında kapatılma kararı verilmişti. Bu siyasi müdahaleden yıllar sonra Sezai Karakoç, Diriliş düşüncesini yeniden siyaset alanında ‘Yüce Diriliş’ fikriyle inşa etti.
   <br/>
   <br/>
   ‘Yenilgi yenilgi büyüyen bir zafer vardır’ seslenişiyle de hafızalarımızda yer alan şairin haftalık parti toplantılarındaki mesajları da artık basında, internet sitesinde yayımlanıyor.
   <br/>
   <br/>
   Biraz da sahaflarda bulduğum el ilanının tazyiki ve muhibban-ı kütüpden aldığım havadis ile Üstad’ın yeni kaleme aldığı Bünyan-ı Mersûs’la ilgili muhteşem bir makalesine internet marifetiyle kısa sürede ulaştım. Bu makale bir kez daha geleceğimizi inşa eden hafıza kahramanlarını, kaynağa bizleri daima yakın olmaya davet eden âlimleri, ülkesine hizmet gayesiyle ‘gönüllü sürgün’lere düşen büyüklerimizi sevgiyle ve şükranla yâd etmemizi sağladı.
   <br/>
   <br/>
   Bünyan-ı Mersûs nedir, diyerek Allah Resulüne sorular tevcih eden ashaba, Âlemlerin Efendisi, iki elinin parmaklarını birbirine kenetleyerek cevap vermiştir: Müslümanların birbirleriyle muntazam bir şekilde kenetlenmesidir.
   <br/>
   <br/>
   Bütün bu güzellikleri vesile bilerek istedim ki, Kur’an’ın ve Peygamber Efendimizin bize öğrettiği Bünyan-ı Mersûs’u bir de Sezai Karakoç’un kaleminden okuyalım. Bakınız Sezai Bey, 7 Aralık 2007 tarihli basın bildirisinde okunan ‘Bünyan-ı Mersûs-Sağlam Yapı’ makalesinde neler paylaşıyor bizlerle:
   <br/>
   <br/>
   “(…)
   <br/>
   <br/>
   Bizi bir arada tutan, sadece hukukî, resmî bir bağ değildir. O kutlu bir bağdır. Ah, bilsek, o ne kadar kutlu bir bağdır!
   <br/>
   <br/>
   O, öncelikle “milletdaşlık” bağıdır. Aynı millete mensup olma bağı, aynı milletin “çocukları” olma bağıdır. Kutlu bir milletin çocukları olma bağıdır. Nedir bu millet? Bu millet, adıyla sanıyla “İslâm Milleti”dir. Hz. Âdem’den başlayarak, muvahhidler, müminler, Millet-i İbrahim adlarıyla gelen, Peygamber Efendimiz’den itibaren de “İslâm Milleti” adını alan, Allah’ın izni ile kıyamete kadar da sürecek, gerçek insanlığın ve insancılığın milleti olan millettir. Bu bağla biz birbirimize kopmaz bir biçimde bağlıyız. Kimse bizi birbirimizden ayıramayacaktır. (…)
   <br/>
   <br/>
   (…)
   <br/>
   <br/>
   Milletdaşlık, içi boş bir kavram değildir. İçi dolu bir kavramdır. Coğrafya, tarih doludur. Yurttaşlık, tarihdaşlık bu bağı çok güçlendirir. Vatandır bizi bağlayan. Vatan nedir? Millet nedir? Vatan ve millet, uğrunda ölünen toprak ve topluluktur. “Ben ezelden beri hür yaşadım, hür yaşarım” irade ve ruhudur. (…)
   <br/>
   <br/>
   (…)
   <br/>
   <br/>
   Evet, medeniyetdaşız. Ortak kültürümüz, şiirimiz, musikimiz var. Halk musikisi, klasik musiki, tüm etnik gruplar için ortak. Halk şiiri, Divan şiiri, Mevlâna, Hacı Bektaş, Y. Emre, Fuzulî, bu çeşitlilik, bu zenginlik, milleti ayırmaz, birbirine perçinler. Bunlardan ayrılmak, karanlığa düşmek, uçurumlara yuvarlanıp kaybolmak demektir. Çok ırklı, çok dilli, çok renkli bir milletiz. Evet, Tarihdaşız. Sevinç ve üzüntü, zafer ve yenilgi, övüncü ve utancı ortak bir milletiz. Binlerle ifade edilen yılları, devirleri, zamanı, kahramanlık, yiğitlik destanlarıyla ortakça doldurdu toplumumuz. İnanç, vatan, millet uğruna binlerce öldük, şehit olduk. Şehitlik, milletdaşlığın ana harcıdır. Ne tevafukdur ki, şehitlik, birlikteliğimizin, millet yapımızın horasanıdır. Kur’an-ı Kerim’in bünyân-ı mersûs ifadesi, millet yapımızın sağlamlığını, safların sıkılığını taşları birbirine kurşunla perçinlenmiş, kenetlenmiş, bir duvar benzetmesi ile gözlerimizin önünde canlandırıyor.
   <br/>
   <br/>
   Yurtdaşız. Dağlarımızı, ırmaklarımızı, yollarımızı, denizlerimizi, göğümüzü, toprağımızı birlikte tasarruf ediyoruz. Bu yurt, bu toprak, bizimle yoğrulmuştur, biz onunla yoğrulmuşuz. Hamurumuz, çamurumuz aynıdır. Şehirlerimizi, köy ve kasabalarımızı, kütüphanelerimizi, sebillerimizi, hanlarımızı, hamamlarımızı, hep birlikte sahiplenmiş bulunuyoruz.
   <br/>
   <br/>
   (…)
   <br/>
   <br/>
   Bu yol, Diriliş Yolu, bilinçli aydınların görev için koşacağı bir yoldur. Milletimiz büyük, kök sağlam, temel eşsizdir. Binbir hâtırayla örülü geçmiş, acı-tatlı ortak yaşantılı şimdiki zaman ve ancak birliktelik gücüyle gerçekleşebilecek gelecek umudu bulunmaz hazinemizdir…”
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-23788-34-bunyan-i-mers%C3%BBs.html), [web.archive.org (arşiv bağlantısı)](http://web.archive.org/web/20130525140418/http://www.aksiyon.com.tr:80/aksiyon/haber-23788-34-bunyan-i-mers%C3%BBs.html)
