# Yakup Kadri'nin Ergenekon'u

*Yusuf Çağlar 2008.10.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kahire’de doğdu; II. Meşrutiyet’te, İstiklal Harbi’nde, TBMM’de, CHP’de ve 27 Mayıs’ta rol aldı…
  </font>
 </div>
 <div id="newsText">
  <font class="detail-text">
   Ramazan Bayramı arefesinde sahafların yolunu tutmuş, birer ikişer borç takdimleriyle esnafın yüzünü az da olsa tebessüm ettirmeye ve Frankfurt Kitap Fuarı vesilesiyle gerçekleşecek uzun bir ayrılık öncesi helallik istemeye gayret etmiştim. Elbette hızlıca uğranıp geçilmesi planlanan bu kadim kitap mekânlarının birçoğunun rafları arasında sayısız kitaplar arasında ferahfeza makamında seyirlere dalıp gitmek belasına yine çaresizce kapılıp kaldım...
   <br/>
   <br/>
   Sahaflara yapılan bu zamansız ziyaretler sonunda elimde avucumda ne varsa, hoş sohbetler eşliğinde sahafların masasına bırakmayı da ihmal etmiyordum. Gazete bayiinden aldığım Aksiyon’un yeni sayısını takdim ediyor, buradan girizgâhla “İstanbul Kitapçısı’na Cihannüma Gelmiş” başlığı ile Belgezar’da zuhur eden makaleyi ballandıra ballandıra anlatıyordum. Elbette yeni havadislere de kulağımı kabartacak kadar vakit buldum bu ziyaretler esnasında.  Şimdiden söylemekte bir beis görmediğim şu müjdeli haberin kulaklara küpe olmasını isterim: Pek yakın bir zaman içinde, Gezi Parkı’nın Taksim Meydanı’na bakan bölümünde, şaşaalı bir buluşma gerçekleştirilecek ve hiçbir yerde tesadüf edilmemiş belgeler, kitaplar, hususi evraklar İstanbul Sahafları’nın yer alacağı stantlarda arz-ı endam edecekmiş.
   <br/>
   <br/>
   Elde avuçta ne varsa dağıtarak tamamladığım bu kitaplı yolculuğun sonunda uğradığım dükkân sahibinin nasibine ise, Zaman Kitap’tan Ekrem Dumanlı Bey’in yeni zuhur etmiş “Üç Mesele: İktidar-Medya-Ergenekon” isimli kitabı düştü. Eserin iki yıldır karileriyle birlikte her Pazartesi şahitlik yaptığı pek mühim memleket havadislerinin bu başlık altında yayımlanması dikkat çekici görünüyordu. Tozlu kitap rafları arasından el yordamıyla bulunup takdim edilen Yakup Kadri (Karaosmanoğlu / d.1899 - ö.1974)’nin ‘Ergenekon’ kitabı ise ustaca yapılmış bir satranç hamlesi gibi hayalimde çoğalmış ve “şah mat” olmuştum.
   <br/>
   <br/>
   Bayram günlerinin heyecanlı koşuşturmaları, ziyaretlerin peş peşe üç gün içinde tamamlanması ve mahalle çocuklarının neredeyse hepsinin kapı önünde karşılanıp “Bayramınız kutlu olsun!” nidalarına karşılık cep harçlıklarının verilmesi gibi pek mühim vazifeler içinde Yakup Kadri’yi de Ergenekon’u da unutup gitmiştim. Taa ki, bayram ziyareti için usulca uğrayıp yeni projelerinden birkaçını paylaşmak nezaketinde bulunan Tarık Tufan’ın konuyu “üç mesele”ye getirmesi işin ehemmiyetini biraz daha arttırmıştı. Aslında konuştuğumuz şeylerle benim zihnimde yankılanan sesler arasında fersah fersah uzaklıklar vardı.
   <br/>
   <br/>
   Misafirlerimiz gider gitmez aramakla bulunmaz kitaplar arasından bir mecmuayı bulma telaşına çoktan düşmüştüm. Saatler sonra pek alakasız bir köşede bulduğum ‘Kadro’ mecmuasının 27. sayısında Mart 1934 tarihi bulunuyordu. Sahaftan takdim edilen bayram hediyesi kitabın künyesinde ise; Ergenekon, İstiklâl Harbi Yazıları, Yakup Kadri, Hamit Matbaası, İstanbul, 1930 bilgileri sıralanıyordu. Elbette Ziya Gökalp’in o meşhur Ergenekon destanından ilhamla yazılan iki mısralık şiiri de resmi tamamlayan baş unsurlardandı: “Ergenekon yurdun adı, Börtüçene kurdun adı”
   <br/>
   <br/>
   Ekrem Dumanlı Bey’in ‘Üç Mesele: İktidar-Medya-Ergenekon’ kitabının yayımlandığı bir zamanda Yakup Kadri’nin Ergenekon’una rastlamış olmamız da hayretengiz bir hâl almıştı. Bu iki kitabın bir arada okunması 1908’den 2008’e uzanan 100 yıllık Ergenekon davasının bütün gri alanlarına ayna tutacak bir imkân veriyordu bizlere. Bakınız, Ergenekon’un ilk baskısını 1930’da gerçekleştiren Yakup Kadri, uzun bir aradan sonra 1964 yılında Remzi Kitabevi’nden yayımladığı eserinde şu ilginç satırlara da yer veriyor:
   <br/>
   <br/>
   “ Nerede ise yarım yüzyıllık bir hikâye bu. ‘Ergenekon’ zaten bir masalın adı. Millî Mücadele ise bir Bozkurt destanı. Biz o devri gerçekten yaşamış mıydık? Ben ki bugün bir demagoji çirkefinin içinde çırpınan, sokak kalabalığının uğultusuyla kulakları sağırlaşan zavallı bir ihtiyarım. Bir zamanlar düşman süngülerine kalemle karşı koymak cüretini gerçekten ben mi göstermiştim? O süngülerin arada bir delik deşik ettiği bu yazıların yazarı gerçekten ben miyim? Mustafa Kemal’in peşi sıra efsane kahramanı mertebesine çıkardığım kişiler arasında, meselâ bir İsmet Paşa nazarımda hâlâ aynı yüceliği muhafaza etmekte midir? Heyhat!
   <br/>
   <br/>
   “Çağdaş medeniyete doğru aldığımız istikamette kolaylıkla yürüyebilmek için bizi maziye bağlayan bazı bağlardan çözülmemiz zaruridir. Zira dün bugünün ve yarının zıddıdır. Bize hem asrileşmek hem de eski müesseselerimizi muhafaza etmek tavsiyesinde bulunanlar gayet acınacak bir tezat içindedirler. Bunlar bir taraftan Avrupalılaşalım, Avrupalılar gibi yaşayalım, onlar gibi giyinelim, onlar gibi yiyip içelim; memleketimizi onların hendesesine, zevkine, fennine göre kuralım, kafamıza onların düşünme usullerini uygulayalım, fakat siyasî ve edebî müesseselerimizde millî gelenekleri devam ettirelim istiyorlar.
   <br/>
   <br/>
   “Fikir ve söz… Biz bu mesleğin kişilerinden değil miyiz? İsteriz ki, kalem kılıçtan daha kuvvetli olsun. Fakat yukarıdan beri söylediğimiz gibi bizde kalem kılıca rekabet edebilecek durumdan henüz pek uzaktır. Tarihimizi yapan ve mukadderatımızın hatlarını çizen, bizi kurtarıp batıran birinci kuvvet olarak -hatta bugünkü günde bile- kılıcı görüyoruz.
   <br/>
   <br/>
   “Şu içinde bulunduğumuz çıkmazda kalem sahiplerimizden bazılarının, vatanî vazifelerini görmek şöyle dursun gerek bilerek gerek bilmeyerek daima vatanın menfaatleri zıddına hareket günahından kurtulamadıkları aşikârdır. Bu milletin silahlı kısmı tam yüz yıldan beri, durmadan, aydın olduğunu iddia eden bir zümrenin isyan ve hatalarını kendi bileğinin kuvveti ve kendi göğsünün kanıyla düzeltip temizlemekten başka bir şey yapmıyor.
   <br/>
   <br/>
   “Hiç kimse iddia edemez ki bugün Ankara’da mebus unvanı taşıyan kişiler, milletin en aydın, en seçkin ve en çok ilim ve dirayet sahibi şahıslarını temsil ediyor. Bunların çoğu doğrudan doğruya halktan çıkmış basit, mütevazı kimselerdir. Hüsnüniyetlerinden, milliyet ve imanlarına aşırı bağlılıklarından başka bir faziletleri yoktur…
   <br/>
   <br/>
   “İşte bu sebepten dolayıdır ki bu sade ve basit ekseriyet arasında bulunan mümtaz bir zümre, Meclisi henüz Avrupa parlamentolarına göre düzenleyip kurmayı başaramamıştır.
   <br/>
   <br/>
   “Meşrutiyetin ilk gününden bugüne kadar, bu memlekette ne kadar sivrilmiş baş varsa alnının üstünde hâlâ bu çamurun izlerinden bir şey taşıyor ve tarihî hadiselerin hiç birisi bunu tamamıyla silmeyi başaramıyor. Bu çevrede nice büyük ve temiz kişilerin kimine hırsız, kimine katil, kimine sarhoş, kimine kumarbaz, kimine dolandırıcı, kimine münafık denilmiştir. Menfi bir ruh taşıyan o müfterilere göre bu topraklarda kendilerinden yüksek adam yetişmemiştir. İyiliğe ezelden beri imanları olmadığı için herkeste bir fenalık olduğu kuruntusundadırlar ve her hadisenin arkasından kendi tabirleriyle -dalavere- bulunduğunu sanırlar.
   <br/>
   <br/>
   “Muhalefetin en büyük hatalarından biri de bu memlekette, kalbi yalnız vatan sevgisiyle çarpan ve vatanın selametini nerede görse oraya teveccüh eden bîtaraf bir zümrenin mevcudiyetini inkâr etmiş olmasıdır. Bu telakki tarzına göre mütarekenin iptidasından beri Türk milletinin münevverlerini İttihatçı ve İtilafçı diye iki kısma ayrılmış buluyoruz. Gerek harbi umumî esnasında, gerek mütarekeden sonra birçok hadiseler oldu ki bize bu iki fırkanın arasında kuvvetini doğrudan doğruya halkın şuurundan ve heyecanlarından alan bir sınıfın varlığını ispat etti.”
   <br/>
   <br/>
   Bunca zamandır bu kitabın yalnızca adını zikredip, ‘Aaa o eser mi, Yakup Kadri’nin İstiklâl Harbi yıllarına ait makalelerinden müteşekkil bir iddiasız çalışmadır.’ denilmesi dikkate değer bir ihmâldir doğrusu. Bence, Yakup Kadri’nin Ergenekon’u yeniden sahaf dükkânlarından ve internet satış sitelerinden (gittigidiyor, nadirkitap ve genclersahaf) sıkı bir takiple alınıp bugünlerde titizlikle okunması gereken kitaplar arasındadır. Bu vesile ile bir kez daha Belgezar’ın düsturlarından olan ‘Geçmişimiz geleceğimizdir’ cümlesini bir son söz alışkanlığı, kibar-ı kelam edasıyla hatırlatmama müsaade ediniz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-22810-34-yakup-kadrinin-ergenekonu.html), [web.archive.org (arşiv bağlantısı)](http://web.archive.org/web/20120413151850/http://www.aksiyon.com.tr:80/aksiyon/haber-22810-34-yakup-kadrinin-ergenekonu.html)
