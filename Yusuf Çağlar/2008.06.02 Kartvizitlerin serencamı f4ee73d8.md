# Kartvizitlerin serencamı

*Yusuf Çağlar 2008.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kartvizit de çoğu Batı icadı iş gibi ‘hayırlı bir taklit’tir vesselam…
  </font>
 </div>
 <div id="newsText">
  <font class="detail-text">
   Haftalardır mühim belgelerden, risalelerden, kadim kitaplardan, sahaflara yeni gelen âsâr-ı atîkadan, sahaf müdavimlerinin bin türlü hâllerinden söyleşip duruyoruz. Bu söyleşilerin zaman içinde birbirinden ilginç ve bir o kadar da mühim sayılacak havadislerle çoğalıp süreceğinden emin olunuz. Bu içinde cevelan eylediğimiz sahaflar âlemi öyle bir yerdir ki, müdavimleri için her daim hususi mevzulara kapılar aralar. Bu havadisi pek çok âlemin, yazacak hiçbir şeyi kalmasa; “Âlemde yazacak hiçbir şey kalmadı!” şikayetini yazarsınız.
   <br/>
   <br/>
   Demem odur ki, bu hafta kartvizitlerden bahsedeceğiz. Yıllar geçtikçe eşe dosta bir vesile ile verilen, şu üzerine kocaman harflerle isimlerin yazıldığı biçimli kâğıt parçalarından bahsediyorum.
   <br/>
   <br/>
   Şimdilerde, kendilerine bir vazife tevdi edilen veyahut bir masa işgal edebilen her zat-ı muhterem, ilk fırsatta en âlâsından bir kartvizit sahibi olmanın yollarını araştırıyor. Eski zamanlarda kartvizit sahipleri pek mühim zatlar olur imiş. Tâ Frenkistandan getirilen matbaalarda altın yaldızlı, kabartma baskılı, kallavi kâğıtlara yalnızca isimler nakşedilir ve sahiplerinin mevkilerine göre de, istifleri, malumatları pek âlâ değişirmiş.
   <br/>
   <br/>
   Şimdilerde öyle mi ya! Adınızı, soyadınızı, cümle müştemilatınızı yazıp bin türlü numaralara düşüyorsunuz ne çare. Kartvizitinize dönüp bakan, görüp kıymet veren yok.
   <br/>
   <br/>
   Bu hâl sahaflarda da böyledir. Bazen meşhur bir yazarın terekesinden çıkan onlarca kartvizit içinden, üç ya da en fazla mühim bulduğunuz beş meşhur âdemoğlunun kartını alıp kütüphanenize götürebiliyorsunuz.
   <br/>
   <br/>
   Şu Meşrutiyet Dönemi idaresinin ‘meşhur’ ettiği o kadar çok memurin var ki, varın olanı biteni siz hayal edin. Bu gösteriş meraklısı güruhun cümlesi, şaşaalı ve pek şatafatlı kartlar basmayı kendilerine vazife bilmişlerdir. İşin garip ve bir o kadar da şaşılacak yanı ise pek mühim eserleriyle tanıdığımız meşhur adamların hemen hemen hepsinin kartvizitleri olabildiğince sadedir. Elbette kelli felli paşaların, devlet erkânından hatırı sayılır kimselerin, Hazret-i Padişahi’nin şehzade ve sultanlarının, ulemadan şeyhlerin, vüzeradan ekabirin kartvizitlerini bu vadide saymıyoruz. Bu zevatın evrakını sahaflarda bulmanız, bulsanız da almanız pek de kolay değildir. Hem pahası çoktur bu evrak-ı metruke’nin hem de aranıp bulunması zordur. Yine de sahaf müdavimleri bıkmadan usanmadan hayale düşer ve sabırla beklerler… Zira, hiç ummayacağınız bir vakitte paha biçilmez evrakların da zuhur ettiği heyecanlı mekânlardır sahaflar âlemi.
   <br/>
   <br/>
   Ne bileyim ben dahi, Antikhane namıyla bilinen Kadıköy’deki bir antika dükkânından Abdülhamid Han-ı Sani efendimizin Şam’da bulunan bir arsasına ait tapusunu satın almıştım. Hazret-i Padişahinin doksan küsur adet tapusu o günlerde alınıp satılır olmuştu.
   <br/>
   <br/>
   Meşhur adamların kartvizitlerinin ne kadar sade olduğundan bahsediyorduk… İşte  bu zevat-ı muhteremden bazılarının kartvizitlerini burada sıralayıp geçmiş zaman içinde kısa bir yolculuğa çıkabiliriz. Ama önce, bu işlerin erbabı Turkuaz Sahaf’ın hamisi Nedret İşli Bey’e biraz kulak kabartalım isterim. Onu biraz olsun dinlerseniz pek harika malumatlar aktarıyor kartvizitin tarihçesi hakkında: “Gazeteciliğin piri Ahmed Mithat Efendi, 1894 yılında bastırdığı Avrupa Adab-ı Muaşereti Yahud Alafranga isimli eserinde ‘Kart dö vizit isti’mâli elyevm Osmanlılarımız içün dahi levazım-ı medeniye sırasına girmiştir.’ ifadesini buyurduktan az bir zaman önce Alasonyalı Süreyya da Zerrât namındaki cüz cüz neşrettiği mevkutede şu satırlara yer veriyordu: ‘Varakpâre-i ziyaret cümlesiyle tercüme edilen kartlar elyevm akvâm-ı medeniye arasında haiz olduğu ehemmiyet-i mahsusası nisbetinde mucidini aramak için erbâb-ı malumât pek çok tedkikâtta bulunmuş ve Fransızlı ‘Solanc’ın netice-i tetebbuatı olmak üzere Avrupa’da Parisli bir yazı hocası tarafından en evvel isti’mâl olunduğu anlaşılmıştır…’
   <br/>
   <br/>
   Bu ifade-i mahsusa’nın mabadından da anlaşılacağı üzere, İstanbul’da kartvizit kullanımı 1880’lerin başında yaygınlaşmıştır. Bu tarihten itibaren de Osmanlılar Batı’nın güzelliklerini taklitten geri kalmayarak kartvizit kullanımını yaygın bir hale getirmişlerdir.”
   <br/>
   <br/>
   Nedret Bey’in sahaflar âlemindeki malumat furuşluğu ve eline geçen, arşivine dahil olan nadide kartvizitlerin ehemmiyeti bizleri hiçbir zaman şaşırtmaz. Zira, uzun yıllar sonunda bir araya gelen bu koleksiyonun ardında, titiz bir çaba ve bir o kadar da merak saikiyle edinilen hatırı sayılır bir bilgi vardır.
   <br/>
   <br/>
   Uzun sözün kısası, Nedret İşli’nin kartvizit koleksiyonu içinde orta karar bir mevkii işgal edecek kadar bir kıymeti haiz bile olsa; işte kartvizitleriyle kütüphanemizi ziyaret eden meşhur adamların isimlerini şöyle rastgele sıralayıp bitirelim bu bahsi: “Hattat Mustafa Halim, Topkapı Sarayı Müzesi Müdürü Tahsin Öz, Şermin Nigâr, İsmail Hami Danişmend, Vedat Nedim Tör, Başbakanlık Basın ve Yayın Umum Müdürlüğü İç Yayın Dairesi Müdürü Feridun Fazıl Tülbentçi, Çalışma Bakanı Bülent Ecevit, Vaala Noureddine, İsmail Hakkı Baban, Telgraf ve Posta Müdürü Hafız Salih, Şerif Muhiddin H. Targan, Kitap Sarayları Tasnif Komisyon Başkanı Profesör Mehmed Ali Ayni, Matbuat U. M. İç Matbuat Müdürü Server R. İskit, Safiye Aylâ (Targan), Mahir İz, Orhan Seyfi Orhon, Hattat Halim Efendinin Kerimesi Şaziment, Mahmut Yesari, Hakkı Tarık Us, Nahid Sırrı, Reşat Ekrem Koçu, R. Oğuz Türkan, İzzet Melih…”
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-23729-34-kartvizitlerin-serencami.html), [web.archive.org (arşiv bağlantısı)](http://web.archive.org/web/20120421035504/http://www.aksiyon.com.tr:80/aksiyon/haber-23729-34-kartvizitlerin-serencami.html)
