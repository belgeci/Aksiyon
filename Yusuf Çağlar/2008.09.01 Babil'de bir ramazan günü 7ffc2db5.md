# Babil'de bir ramazan günü

*Yusuf Çağlar 2008.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hoş geldin Sultanım! Dualarla, müjdelerle, bereketli sofralarla geldin...
  </font>
 </div>
 <div id="newsText">
  <font class="detail-text">
   Bugün, Ramazan’ın ilk günü… Dilimiz damağımız, gecemizi ışıklarıyla taçlandıran sahurun hemen sona erdiği imsak vaktinde oruç sevinciyle mühürlendi. Mekke’den Medine’ye yapılan kutlu hicretin bereketiyle 1429 yıl sonra bir kez daha bir ay boyunca sofralarımız yoksulları doyurmak, kalplerimizdeki yoksulluğu bir nebze olsun azaltabilmek için, iftar vaktine doğru eşin dostun muhabbetleriyle kurulacak. Sonra da göklerden gelen o mübarek sesin yeryüzünde yankılanması beklenecek: Allahu ekber, Allahu ekber!..
   <br>
    <br>
     Bugünün bereketi ve sevinciyle hicri 1428 Ramazan’ında kurulmuş bir iftar sofrasından söz açmak ve mevzuu bu mübarek oruç zamanlarında kurulan sofraların sahiplerine getirerek şu duayı canıgönülden söylemek isterim: “Ey sofralarını yoksullara açarak dünyayı güzelleştiren fâniler! Ey yakınlarını bir sofra etrafında muhabbetle doyuran ve sevindiren âlicenab kimseler! Ey oruç günlerinin kahramanları! Kazançlarınız Fahri Kâinat Efendimizin alınlarından öptüğü yoksul ve yetim çocukların gözlerindeki sevinçler gibi bereketlensin, Allah’ın rahmeti üzerinizden eksik olmasın!”
     <br>
      <br/>
      Efendim, bu dualı sözleri de Ramazan’ın bizlere bahşettiği güzellikler hanesine yazarak gelelim esas mevzuumuza. Geçen sene bilmem kaçıncı ramazan günü sahaflar âleminde “Genç Lütfi” lakabıyla tanınan Lütfi Bayer’in; Dersaadet’in iki kıyısına Beşiktaş’tan Beyoğlu’na, Kadıköy’den Moda’ya kadar salıverdiği müjdeli haber kulaktan kulağa yayılıvermiş: “İki yakanın kitapçılarına duyurulur! Babil Sahaf’ın hazırladığı iftar sofrasına iki eli mürekkep deryasında olanlar dahi davetlidir!”
      <br/>
      <br/>
      Münadilerin orta yerde günlerdir çağırıp söylenmesine, “Sahaflardan Genç Lütfi’nin filan gün Kadıköyde’ki alamet-i farikası Babil Sahaf olarak bilinen dükkânında iftar sofrası kurulacaktır!” feryatlarına rağmen, olan bitenden habersiz bir hâlde o günün iftar saatini az bir zaman geçe Babil’in kapısından binbir telaş girivermişim. Pek âlâ biliyordum ki Sahaf Lütfi’nin Ramazan sofrası birbirinden leziz taamlarla ve akla hayale gelmez kıymetteki sohbetlerle her gün kurulur ve akşam ezanına kadar gelecek müdavimlerini beklerdi. Biraz da yakın bir caminin minaresinden yankılanan hoparlör sesinin heyecanıyla, imam efendinin eli kulağındadır, az bir zaman sonra akşam ezanı okunacak ve sofraları başında bekleyen müminlerin susuzluğun tesiriyle kurumuş dudaklarından “Sana şükürler olsun Allah’ım! Senden gelen emirle tuttuğum bu Ramazan orucunu yine Senden gelen emirle açıyorum...” duaları inci mercan gibi ortalığa dökülecek, diyordum.
      <br/>
      <br/>
      Acele etmeliydim… Randevuya geç kalmanın anlamı yoktu. Belki de Lütfi Bey’in konukları çoktan sofrada sıralanıp yüzyıllık sohbetlere, bereketli kitap söyleşilerine başlamışlardı.
      <br/>
      <br/>
      Tahminimde yanılmamıştım. Selamlar ve sevinçlerle dahil olduğum sofrada az bir zaman önce çekilen sahaflar toplantısının fotoğrafları konuşuluyordu.
      <br/>
      <br/>
      O günkü sofranın sakinlerini bir arada fotoğraflamak bile başlı başına bir hadiseydi.
      <br/>
      <br/>
      “Sofranın baş kısmına sahafların gediklilerinden Sami Bey kurulmuştu. Sol yanında, aynı zamanda bir sahaf müdavimi olan Tokyo Üniversitesi’nden  Türkolog Yoichi Takamatsu oturuyordu. Sağ yanında ise önemli bir mevzuu için dikkat kesbetmiş bir halde İsmail Kara Bey duruyordu. Beyoğlu sahaf eşrafından Halil Bingöl Bey’le oğlu Barış da sofranın sakinleri arasında yerlerini almışlardı. Babil’in ve iftar sofrasının ev sahipliğini yapan Lütfi Bayer’in az ilerisinde ise Nigâr Sahaf’ın sahibi Asuman Hanım oturuyordu. Elini şakağına dayayarak derin düşünceler içinde sohbete kulak kesilen Uğur’un hemen arkasında kitap raflarına göz atan şahıs ise sahaflar âleminde pek iyi tanınan sahaf müdavimlerinden Ali Birinci Bey’di.”
      <br/>
      <br/>
      Ramazan öncesi mühim bir vesilesiyle buluşan sahafların ‘Dersaadette Basılmış Eski Harfli Kitaplar Kütüphanesi’ hayaliyle başlayan ve sahaflar derneğine üyeliklerle uzayıp giden sohbetin rehavetinden olsa gerek, yanı başımdaki mecmua yığınının arasından Hayat Mecmuası’nın 5 Nisan 1957 tarihli sayısının kapağındaki “On İki Ayın Sultanı Ramazan” anonsu gözüme ilişti. Bu anonsun hemen alt kısmında ise gayr-ı ciddi bir şekilde “Görülmemiş Fotoğraflarla Japon Hamamı” ifadesi yer alıyordu. Ramazan günlerinde bolca hatırlanan Bektaşi fıkralarını aratmayacak “On İki Ayın Sultanı Ramazan” anonsunun da merakıyla mecmuanın orta sayfasını alelusul çeviriverdim.
      <br/>
      <br/>
      Mecmuanın muhabiri eski ramazan bilgilerini öyle ustaca birbirine ekliyordu ki ramazan davulundan Şehzadebaşı eğlencelerine kadar keyifli geçişler yapmayı da ihmal etmiyordu. Öyle ya, teravihten hemen sonra Şehzadebaşı’na gidip eğlenmek en iyisiydi, bunu yapmaya imkân bulamadıysanız doğruca eve gitmeniz ve fincan oyunlarına dalıp kahve falları açmanız gerekiyordu. Yoksa ramazanın ne eğlencesi olacaktı(!)
      <br/>
      <br/>
      İşin süsüne, eğlencesine dalınca, hakikatten nasıl da uzaklaşıveriyor insan. İlk satırından son satırına kadar dikkatle okuduğum bu ramazan yazısının gayesi giriş kısmındaki satırlarda kendini ele veriyordu: “On iki ayın sultanı diye anılan ramazan ayı, Tanrı ışığının milyonlarca Müslümanın ruhundaki iman, ümit, şefkat ve doğruluk yollarını aydınlattığı; maddi hayat ile mânevi hayatın bir kaynaşma içinde bulunduğu aydır. Bu kaynaşma kökleşmiş bazı âdet ve ananelerle Müslüman Türk âleminde en mütekâmil seviyesini bulmuştur.”
      <br/>
      <br/>
      Zihnimi bu ucube düşünceden aceleyle kurtarıp hiç yeri yokken, Zaman’ın meşhur yayın mümessili Ekrem Dumanlı Bey’in Bab-ı âli’nin şöhretli kalemlerinin bile muhalefetiyle karşılanan ‘ilahiyat muhabiri’ fikriyle meşgul hâlde buldum. Öyle ya, her ramazan ayında mecmualardan, televizyonlardan birbiri ardınca cehaletle ve cesaretle sıralanan yanlış malumatlar böylece bir nebze olsun azaltılabilirdi.
      <br/>
      <br/>
      Bu tatsız mecmua haberini bir kenara bırakıp sofranın neşeli mevzularına dönünce, dipsiz bir kuyudan usulca çekilmişim gibi kalbimi bir ferahlık kaplamıştı. Hayat, kitaplarla ve aşina yüzlerle çevrili bir sohbet evreninde anlamını buluyor ve usul usul çıkılan Babil kulesinin basamaklarından yıldızlara doğru hakikatli bir yolculuk başlıyordu…
      <br/>
      <br/>
      Geçen sene Ramazan’da Babil Sahaf’ın kitap rafları arasında kurulan bu iftar sofrası hepimiz için bir ilk olmuştu. Sade bir sofra etrafında inşaa olan muhabbet sarayının binbir renkli kapısından geçip gitmek bahtiyarlığına ermiştik.
      <br/>
      <br/>
      Ramazan sofralarının âdeti olduğu üzere benim payıma da bu iftar sofrasının bereketiyle, diş kirası olarak muazzam bir ramazan defteri düştü. Ya Fettah, ya Rezzak nidalarıyla açılan defterin hemen ilk sayfasında şu ifade yer alıyordu: “Masarifat-ı Ramazan-ı Şerif”
      <br/>
      <br/>
      Bir de onca sohbetten akılda kalan bir Hadis-i Şerif’in kırk yıl hafızamızda yeri olacaktı: “Men sâme Ramadâne îmânen vehtisâben gufira lehu ma tekaddeme min zenbihi.” ramazanla gelen berekete tam inanan, ihlas ve samimiyetle oruç tutup bu mübarek ayı ibadet ü taatle değerlendiren ve sevabını da yalnızca Allah’tan bekleyen mü’minlerin geçmişte işledikleri günahlarının dahi affedileceği müjdelenmiştir.
      <br/>
      <br/>
      Hayırlı Ramazanlar efendim.
      <br/>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-23095-34-babilde-bir-ramazan-gunu.html), [web.archive.org (arşiv bağlantısı)](http://web.archive.org/web/20130428144412/http://www.aksiyon.com.tr/aksiyon/haber-23095-34-babilde-bir-ramazan-gunu.html)
