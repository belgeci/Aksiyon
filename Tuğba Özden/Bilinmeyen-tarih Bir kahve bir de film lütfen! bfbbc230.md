# Bir kahve bir de film lütfen!

*Tuğba Özden Bilinmeyen-tarih*

<div>
 <p>
  <font>
   Sararmış kitaplar, antika gramofonlar arasında büyük büyük babanızdan kalma film makineleriyle siyah beyaz film izlemek hayal değil. Hayatı boyunca sinema makinelerini ve orijinal filmleri toplayan koleksiyoner Mehmet Yurtkuran, bütün arşivini sinema severlerin hizmetine sunuyor.
   <br/>
   <br/>
   Üsküdar, İstanbul'da geçmişe yolculuk yapılacak özel semtlerden biri. Ara sokaklarında, bu yolculuğa imkân tanıyan, hız katan farklı mekanları bünyesinde barındırıyor. Kırkambar bunlardan biri. İçeri girdiğinizde sahafın bulunduğu katta, önce eskimiş kitap kokusu karşılar sizi... Sararmış kitap sayfalarının arasından sıyrılıp üst kata çıkabilirseniz, antika koltuklarda, gramofondan gelen müzik eşliğinde kitap okuyabilirsiniz.
   <br>
    <br>
     Cafe'nin asıl sürprizi bodrum kattaki cep sineması. Burada, 35 mm, 16 mm, 9,5 mm ve 8 mm'lik filmleri, orijinal film makinelerinden hem de eski koltuklarda izlemek mümkün. Cep sinemasıyla aynı mekanı paylaşan kamera ve film makineleri sergisinde ise 1870 yılından başlayarak günümüze kadar üretilmiş makinelerin farklı versiyonları yer alıyor. Sinema tarihinin somut bir arşivi durumundaki bu mekanın mimarı ise hayatını bu koleksiyona adayan Mehmet Yurtkuran.
     <br>
      <br>
       Makine sevdası nereden geliyor?
       <br>
        <br>
         Mehmet Yurtkuran'ın makine sevdası, 1959 yılında babasına ait bir fotoğraf makinesini kaçırmasıyla başlar. Askeri okulda öğrenci iken yaptığı bu kaçamak, seneler boyu sürecek ilginin de başlangıcı olur. İki hafta boyunca, babasının 1928 model kutu fotoğraf makinesi ile fotoğraflar çeker. Bu deneyimle görüntü dünyasının içinde bulur kendini. Önceleri, biriktirdiği okul harçlıkları ile fotoğraf makineleri alan Yurtkuran, iş sahibi olduktan sonra da maaşının büyük bir bölümünü bu büyülü kutulara harcar.
         <br/>
         <br/>
         Yurtkuran, 1960'larda başlayan bu makine sevdasının ardına düşerek İstanbul'daki bütün sahafların, eskicilerin, hurdacıların, antikacıların altını üstüne getirir. İstanbul'la yetinmeyip şehir şehir dolaşır ve nerede karşısına tarihin tozlarını taşıyan bir fotoğraf makinesi, film makinesi ya da kamera çıkarsa satın almaya başlar. Makinelerin sayısı gün geçtikçe artar.
         <br/>
         <br/>
         Yurtkuran, 1998 senesinde, antika değerinde bin 100 tane fotoğraf makinesinin sahibidir. Tarihi değeri olan bu makineleri bir arada görme zevkini başkalarıyla paylaşmak isteyen Yurtkuran, 1998 yılında müteahhit arkadaşı Hilmi Nakipoğlu ile fotoğraf makineleri müzesi kurar. Daha sonra müzede sergilenen fotoğraf makinelerini arkadaşına devrederek bu ortaklıktan ayrılır. Fotoğraf makinelerini devreden Mehmet Yurtkuran, o dönemde elinde bulunan 250 civarındaki antika film makinesi ve kamerasını sergilemek ister. Fakat ağırlıkları 8 kilo ile 300 kilo arasında değişen bu büyük makineleri sergileyecek yer bulmakta başlangıçta zorlanır.
         <br/>
         <br/>
         Bir gün Üsküdar'daki sahaf arkadaşı Bayram Koç'un dükkanını ziyaret eder. Alt katın sahaf, üst katın kafeterya olması ve mekana sinen geçmişin ruhu çok hoşuna gider. Arkadaşı Bayram Koç'un, alt katta makinelerini sergilemesi için kendisine teklifte bulunması üzerine, iki aylık bir çalışma sonunda bunları sergilenmek üzere oraya yerleştirir. Böylece Mehmet Yurtkuran, Bayram Koç ve Davut Özgül, kameraların sergilendiği ve film gösterimlerinin yapıldığı kafeterya ve sahafın yer aldığı bölümlerden oluşan bir mekan düzenlemiş olurlar.
         <br/>
         <br/>
         Sesini duysam makineyi tanırım
         <br/>
         <br/>
         Hiçbir  ticari kaygı gütmeden, sadece elindeki film makinelerini insanlarla paylaşmak isteyen Yurtkuran, Üsküdar'daki Kırkambar adlı mekanın alt katında, 400 civarında makinesini sergiliyor. Bu makinelerin çoğunun diğer bir örneğine rastlamak mümkün değil. Kameralar, film makineleri ve fotoğraf makinelerinden oluşan bu sergide, görsel tarihin kaydını tutan cansız şahitlerin her çeşidini görmek mümkün. Sergide bulunan kameraların geçmişi 1870’lere dayanıyor. Sayısı yaklaşık 120 civarında olan kameraların, özellikle 1870 ve 1980 yılları arasındaki bazı modellerinin tek örnekleri burada sergileniyor. Film makinelerinin en yaşlısı ise 1923 yapımı. Elle ya da gazyağı gibi çeşitli usullerle çalışan analog kameraların hepsi işler durumda. Film makineleri 35 mm, 16 mm, 9,5 mm, 8 mm'lik filmleri, hazır ses düzeni ile izletme yeterliliğine sahip. Sergilenenlerin dışında 200 civarında onarılmayı bekleyen makine var. Mehmet Yurtkuran, makine almaya hâlâ devam ediyor. Hurda aldığı makineleri en ufak vidasına kadar sökerek tamirlerini yapıyor. Makineleri orijinal hallerine dönüştürebilmek için önce kataloglardan orijinal rengini, matlık derecesini ve gerekli olan diğer detayları araştırıyor. Ardından bu teorik bilgileri pratiğe aktararak, makineleri orijinal haline dönüştürüyor.
         <br/>
         <br/>
         Antika makinelerle cep sineması
         <br/>
         <br/>
         Yurtkuran, bu zorlu işin üstesinden gelebilmek için Yıldız Teknik Üniversitesi'nde restorasyon kurslarına gitmiş. Makineler hakkında edindiği bilgileri aktarmak üzere bir dönem fotoğraf makineleri üzerine, Yıldız Teknik Üniversitesi'nde ders de veren Yurtkuran, hâlâ Bilgi Üniversitesi'ndeki sinema bölümü öğrencilerine hem ekipman sağlıyor, hem de kendi bilgilerini aktararak yardımcı oluyor. Makinelerle dostluk kuran ve içini dışını kurcalayarak onların bütün sırlarını keşfeden Yurtkuran'ın, bir makinenin senesini, modelini bilmesi için sadece deklanşörün sesini duyması yeterli.
         <br/>
         <br/>
         Yurtkuran'ın arşivinde, makinelerin dışında eski filmler ve film afişleri de bulunuyor. Fakat kamera ve film makinesi koleksiyonunu daha güçlü tutabilmek için bu arşivler üzerinde çok yoğunlaşmamış. Antika değerindeki kameralar arasında, çoğumuzun tekrarını izlemekten usanmadığı, Yeşilçam dönemine ait filmlerin kameraları da var.
         <br/>
         <br/>
         Yurtkuran, koleksiyonu ile aynı mekanı paylaşan, on kişilik bir cep sineması düzenlemiş. Bu sinemada, ahşap koltuklara oturarak, eski bir film makinesinden, siyah beyaz filmleri izlemek mümkün. Tam bir nostalji ortamı yaşatan cep sinemasında yaşlı makineler, üzerlerindeki küçük bir düğmeye basılınca adeta hayat buluyor ve siyah beyaz görüntüler ile izleyiciyi geçmişe götürüyor. Şimdilik daha çok eş dosta açık olan bu cep sinemasından sinemaseverler de istifade edebiliyor.
         <br/>
         <br/>
         Koleksiyonunda bulunan eserlerin bazıları, tarihi anlara da şahitlik etmiş. Yurtkuran, sergide bulunan 1919 senesine ait 35 mm'lik Ernema kamerasının hatırasını şu şekilde anlatıyor: "Halide Edip'in Sultanahmet'teki mitinginde eski ahşap kameralarla çekimler yapılır. O filmde kameralardan bir tanesi miting alanını tararken, Sultanahmet Camii'nin revaklarından görüntü alır. Orada ahşap sehpasının üzerinde, ahşap bir kamera çekim yapmaktadır."
         <br/>
         <br/>
         Her makinanın bir hikâyesi var
         <br/>
         <br/>
         Her makinenin ufak da olsa macerası olduğunu söyleyen Yurtkuran, Ernema'nın Alman modeli olan 35 mm'lik bir film makinesini elde edebilmek için dört sene uğraşmış. Aksi bir satıcının dükkanında, yığınların arkasında kalan bu özel makineyi alabilmek için üç sene satıcıya dil dökmek zorunda kalmış. Satıcıyı sonunda ikna eden Yurtkuran, makineyi alabilmek için ayrıca bir sene daha beklemek zorunda kalmış. Az bulunduğu için "İmparator" adıyla anılan bu makineyi üç ay boyunca makineyi en ince ayrıntısına kadar elden geçirip koleksiyonuna eklemiş.
         <br/>
         <br/>
         Yurtkuran, koleksiyonundaki her makineyi tarihin bir parçası olarak görüyor: "Bu eskimiş makineleri alıp onarmadığım takdirde, bu makineler bir hurdacının eline geçecek ve bir potada eritilerek, bir tarih  yok edilecek." Koleksiyonunu toparlarken bu noktadan hareket eden Yurtkuran, bu şekilde kamera ve film makinelerini toparlamaya çalışan tek isim ve Yeşilçam'dan dahi bu bilince sahip olup, kendisine destek olan birisinin çıkmamış olmasından ötürü üzüntü duyuyor.
         <br/>
         <br/>
         Yurtkuran, özel bir makine ile karşılaştığında, onu alana kadar gözüne uyku girmediğini anlatıyor. Makineleri biriktirme isteği kendisinde bir aşka dönüşmüş ve kendi işi otomobil sanayiinden kazandığı bütün parayı makinelere yatırdığı için eşinden dahi ayrılmak zorunda kalmış. Zengin bir makine koleksiyonu olduğu halde 1998'e kadar bir ev alacak parayı biriktiremeyen Yurtkuran'ı hayatta en çok heyecanlandıran şey eskimiş film makineleri. Hayat yolculuğunda onların peşinden koşmaya devam ediyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 951 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14008), [web.archive.org (arşiv bağlantısı)](http://web.archive.org/web/20050413144826/http://www.aksiyon.com.tr:80/yazdir.php?id=14008)
