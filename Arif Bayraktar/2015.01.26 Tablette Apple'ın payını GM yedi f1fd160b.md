# Tablette Apple'ın payını GM yedi

*Arif Bayraktar 2015.01.26*

<div class="pNewsDetailMainContent" itemprop="articleBody">
 <p>
  Türkiye’nin tablet bilgisayar satışlarında 2014 yılı Apple’ın düşüşüne, General Mobile’ın ise beklenmedik yükselişine şahit oldu.
  <br/>
  Uluslararası Veri Merkezi (IDC) rakamlarına göre, 2013 yılında yüzde 20’lik pazar payı ile akıllı cihazlar piyasasının tablet segmentinde lider konumda bulunan Samsung, geçen yıl payını 3,5 puan daha artırarak liderliğini pekiştirdi.
 </p>
 <p>
  iPad serisi ile sektörün iddialı oyuncularından Apple bir önceki sene yüzde 16,4 ile ikinci sıradaydı, ne var ki geçen yıl 6 puanın üzerinde kaybederek yüzde 10 ile üçüncü sıraya geriledi. Sürpriz General Mobile’dan geldi. Amerikalı firma tablet sektörüne hızlı bir giriş yaparak yüzde 19,7’lik pay ile ikinci sıraya oturdu.
 </p>
 <p>
  2013 yılında üçüncü ve dördüncü sıralarda yerli markalarımız Casper (yüzde 11,5) ve Exper (yüzde 4,5) bulunuyordu. Geçen yılın dördüncüsü ise yüzde 6 pay ile alanını genişleten Tayvanlı teknoloji firması Asus oldu. Casper yüzde 5,4 ile beşinciliğe geriledi.
 </p>
 <p>
  Dünyada ve Türkiye’de  tablete olan ilgi bilgisayar satışlarını azaltmayı sürdürürken, satışlardaki hızlı artış devam ediyor. Nitekim Türkiye’de 2010’da 74 bin 600 tablet satılırken, bu rakam  2011’de 361 bine, 2012’de 978 bine ulaştı. 2013’te ise tablet satışı üçe katlanarak 3 milyona ulaştı. IDC’nin verilerine göre 2014’te ise sadece ilk üç çeyrekte 3 milyon 209 bin 469 tablet satışı gerçekleşti. Artık 100 lira civarında da tablet almak mümkün hâle geldiği için bu pazarın hızlı büyümesini sürdürdüğünü belirten uzmanlar, rakamın 2015’te 4 milyonu aşabileceği kanaatinde.
  <br/>
  IDC Kıdemli Araştırma Analisti Ayşe Kaptanoğlu, 2014’te Samsung’un  pazara sunduğu çok çeşitli ürün portföyü ve birden çok kanal vasıtasıyla yapmış olduğu promosyonlar sayesinde satışlarını artırdığını belirterek, “Ayrıca Apple’ın 4. çeyrekte gerçekleştirmiş olduğu lansmanı bekleyen bir kısım tüketiciler alımlarını ertelemişti. Tüm bunlar üreticilerin pazar paylarını ciddi anlamda etkiledi.” dedi. Tablet pazarının 2014’te yüzde 38 büyüyeceğini öngördüklerini belirten Kaptanoğlu, “Bu büyümeyi tüketici tarafındaki no name (isimsiz) ve ucuz markaların pazardaki varlığı ve büyük üreticilerin fiyatları çeşitli promosyonlarla aşağıya çekmesi tetikliyor. Kurumsal tarafta da FATİH projesinin bir kısmı için teslim edilen ürünler pazarı büyütüyor.” diye konuştu.
 </p>
 <p>
  Uluslararası Veri Merke-zi’nin 2014 verilerine göre, Türkiye’de en çok bilgisayar satan markalar da sırasıyla Lenovo, HP, Asus, Casper ve Acer oldu. Ancak bilgisayar satışında geçen yıl sert düşüş yaşandı. 2012 yılında 1,8 milyon olan bilgisayar satışı 2013’te 3,1 milyona yaklaşmıştı. Bu rakam geçen yıl ise ilk üç çeyrek itibariyle 1,9 milyona geriledi. IDC Kıdemli Araştırma Analisti Ayşe Kaptanoğlu, bunda tablet pazarındaki hızlı büyümenin etkisi bulunduğunu belirterek, yaşanan fiyat rekabetinin de talebi azalttığını kaydetti. Kaptanoğlu, bu sebeple IDC olarak, 2014 toplamında bilgisayar satışlarının bir önceki yıla göre yüzde 14 küçüleceğini öngördüklerini söyledi.
 </p>
 <p>
  <img alt="" src="http://web.archive.org/web/20150519032556im_/http://medya.aksiyon.com.tr//aksiyon/2015/01/27/552582.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/tablette-applein-payini-gm-yedi_541168), [web.archive.org (arşiv bağlantısı)](http://web.archive.org/web/20150519032556/http://www.aksiyon.com.tr:80/teknoloji/tablette-applein-payini-gm-yedi_541168)
