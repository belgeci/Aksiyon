# İtırafları sarsacak

*Abdülhamit Bilici - Erhan Başyurt 1999.02.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her milletin tarihinde sevinç ve acı içiçedir. 1984'te elini kana bulamaya başlayan PKK(Kürdistan İşçi Partisi)'nın sebep olduğu ve 30 bin insanımızın hayatına malolan acı da, elbette tarihin sayfaları arasındaki yerini alacak.
  </font>
 </div>
 <div id="newsText">
  <font class="detail-text">
   Çocuk, kadın, genç, ihtiyar, Türk, Kürt demeden insanlarımızı hunharca öldüren, geride gözü yaşlı şehit anneleri, şehit sevgilileri ve şehit çocukları bırakan örgütün elebaşısı Apo'nun yıllar sonra güvenlik güçlerimizin eline geçmiş olmasının tarif edilemez bir sevinç ve gurur vesilesi olduğu muhakkak.
   <br/>
   <br/>
   12 Kasım'da İtalyan polisi tarafından Apo'nun Roma'da tutuklandığının, zamanın başbakanı Mesut Yılmaz tarafından açıklandığı saatlerde de büyük bir sevgi seline şahit olmuştuk. Ama çok geçmeden bu sevgi seli yerini karamsarlığa, umutsuzluğa ve güvensizliğe bırakmıştı. Dikkat edilirse aynı zafer çığlıkları Suriye'ye yerinde ve koordineli şekilde verilen gözdağıyla Apo'nun buradaki ininden 9 Ekim tarihinde çıkışında da yaşanmıştı. O sırada birçok ciddi yorumcu, Suriye'nin bu kadar köşeye sıkıştığı bir anda Apo'nun ülkeden çıkarılmasıyla yetinilerek bizzat Apo'nun iadesinin istenmemesini stratejisizlik olarak nitelediler.
   <br/>
   <br/>
   Gerçi Türk devleti ve Türk milletinin dayanışmayla geç de olsa farkına vardığı gücünün Rusya gibi koca koca ülkeleri etkileyecek bir konuma geldiğini gösteren iyi bir fırsat da olmadı değil bu yaşananlar. Suriye'den sonra tarihi düşmanımız ve en ciddi rakibimiz Rusya'nın da, Türkiye'nin uyarılarıyla Apo'yu geri vereceğine ya da ülkesinde barındırmayacağına çok azımız inanmıştık. Ama oldu. Başında istihbarat kökenli bir başbakanın, Primakov'un bulunduğu Rusya, Duma'nın iltica talebine olumlu cevap verilmesi yönündeki tavsiye kararına rağmen, Apo'yu Türkiye'ye iade etmediyse de barındırmadı da.
   <br/>
   <br/>
   Gerilim ve güç diplomasisinin Suriye, Avrupa ülkeleri ve Rusya'ya karşı başarıyla uygulanmasında, Türkiye'nin Yunanistan üzerinde güç tehdidiyle sonuç aldığı Kardak ve S300 tecrübeleri etkili oldu. Bu anlamda başka bir faktörün de, Genelkurmay üst komuta kademesindeki son değişiklikler olduğuna dikkat çekiliyor. Özellikle de Genelkurmay Başkanı Org. Hüseyin Kıvrıkoğlu ve Hatay Samandağı'ndaki sert konuşmasıyla bu sürecin fitilini ateşleyen Kara Kuvvetleri Komutanı Org. Atilla Ateş'in TSK'ya getirdiği yeni rüzgara işaret ediliyor.
   <br/>
   <br/>
   Türkiye açısından dostdüşman ayırımı için bir nevi "turnusol" kağıdı haline gelen Apo, ne yazık ki NATO'dan müttefikimiz AB üyesi İtalya'da beklendiği gibi muamele görmedi. İtalya, ilk önce 30 bin kişinin katiline bir villa tahsis etti, Türkiye'nin iade talebini reddetmek bir yana terörle mücadeleye ilişkin uluslararası anlaşmaların getirdiği bir yükümlülük olan ele geçirdiği bir teröristin yargılanmasından kaçındı. Fakat Türk halkının İtalyan mallarına yönelik başlattığı şiddetli kampanya İtalya'nın PKK sempatizanı komünist başbakanı D'Alema'yı köşeye sıkıştırdı. Önce Almanya'nın kapısını çalarak bu ülkenin daha önce çıkardığı tutuklama emri gereğince (ki İtalya bu karar gereğince teröristi tutuklamıştı) Apo'yu alıp yargılamasını istedi, ama PKK'lılar'ı karşısına almaktan ve ülkesinde huzursuzluk çıkmasından korkan Almanya, iç kamuoyundan gelen korkaklık eleştirilerine rağmen D'Alema'yı eli boş geri gönderdi. D'Alema daha sonra teröristin geldiği Rusya'nın kapısını çalarak Apo'yu geri almasını istedi. Bu da mümkün olmayınca İtalyan mahkemeleri "Apo'nun serbest olduğu" kararını aldı. Muhalefetin, iş çevrelerinin baskısından bıkan siyasilere de Apo'ya kendi rızasıyla İtalya'yı terketmesini söylemek kaldı.
   <br/>
   <br/>
   Bu gelişmenin ardından, Apo'nun 'havadaki terörist' olarak nitelenmesine yol açan uçuşları başlamıştı. Öyle anlaşılıyor ki kabul görmediği Rusya, yeniden İtalya, Hollanda seferleri boşa çıkınca terörist, Türkiye'nin her türlü zaafını kullanmaktan çekinmeyen, PKK'ya desteği belgelenmiş Yunanistan'ın kapısını çaldı. Ortaya çıkan bilgi ve belgeler Yunanistan'ın, Apo'yu 2 gün ülke içinde bir yerde, 12 gün de Kenya Nairobi'deki büyükelçiliğinde sakladığını ortaya koydu. Teröristin üzerinden Rum Kesimi'nden verilmiş bir diplomatik pasaportun çıkmasıyla bu bilgi birleştirildiğinde, Yunan ve Rumlar'ın bir NATO müttefikinin baş düşmanına karşı gösterdikleri musamaha dünyaya anlatabileceği kalıpların dışına taşmış oluyor.
   <br/>
   <br/>
   Yunanistan, detayları peyderpey ortaya çıkan Kenya operasyonu sonrasında düştüğü durumdan dolayı acınmayı hak edecek bir konumda değil. Çünkü yıllardır beslediği karga gözlerini oyuyor. Yunanlılar'ın Nairobi'de Apo'yu ellerinden kaçırmaları ya da ABD ve Türkiye'nin baskılarıyla Türkiye'ye vermek zorunda kalmaları, dostluğunu kazandıkları örgütte öyle bir hayal kırıklığı oluşturdu ki, Türkiye'de halk Apo'nun yakalandığını öğrenmeden saatlerce önce Avrupa'daki onlarca Yunan temsilciliği örgüt elemanlarının işgaline uğradı. Avusturya'daki Yunan Cumhurbaşkanı, ziyaretini keserek geri döndü. Muhalefet ve iktidardaki PASOK içindeki muhalif hükümet istifa çağrısında bulundu ve bu satırların yazıldığı sırada Dışişleri Bakanı Pangalos'la birlikte İçişleri ve Kamu Düzeni bakanları istifa etmişti. Hükümetin de Apo depremine dayanması zor görünüyor.
   <br/>
   <br/>
   Atina bir yandan yurtdışındaki temsilciliklerini PKK'lıların işgalinden kurtarmak için sert açıklamalar yaparken, bir yandan da Öcalan'a ihanet etmediğini ispatlamakla vakit geçiriyor. En çarpıcı yaklaşım da Rum Kesimi'nden geliyor. Apo'nun sahte pasaportu adına düzenlenen "Kıbrıs Kürdistan Dayanışma Derneği'nin" Rum başkanı Lazaroz Mavros, yaptığı açıklamada, "Simitis hükümetinin Öcalan konusundaki tutumunun, Helenizmi küçük düşürücü nitelikte olduğunu" savunarak, "S300 füzeleri konusunda bizi donsuz bıraktığı gibi, Öcalan konusunda da aynısını yaptı" diyor.
   <br/>
   <br/>
   Ankara'da Dışişleri'ne yakın kaynaklara göre Türkiye, Öcalan'ın teslimi konusunda yaptığı işbirliği dolayısıyla, şimdilik Yunanistan'ın üzerine gitmeye niyetli değil. Dışişleri'nden yapılan resmi açıklamada gerek Öcalan'ın himayesi ve gerekse üzerinden çıkan Rum pasaportuyla ilgili durum için 'not edildiği' ifadesiyle yetinilmesi bu tezi doğrular nitelikte. Ama Sakık'ın söylediklerinden çok daha büyük anlam ifade eden Apo'nun örgütün yurtdışı bağlantılarıyla ilgili söyleyeceklerinin, gerektiğinde kullanılmak üzere Türkiye'ye büyük imkanlar sağlayacağı kesin.
   <br/>
   <br/>
   Ancak Apo'nun açıklamalarının etkilerinin sadece yurtdışına yönelik olmayacağı ve içeride de çok can yakacağı kesin. Örneğin Terör Uzmanı Melih Aktaş 'Apo konuşursa ve ben devletin adamıyım derse ne yapacaksınız?' diye soruyor ve Apo'nun Türkiye'ye getirilmek yerine yerinde imhasının daha hayırlı olacağını iddia ediyor. Nitekim, Emniyet İstihbarat Uzmanı Hanefi Avcı da 5 Temmuz 1998 tarihli 32'inci Gün haber programında devlet içerisindeki bir grubun PKK ile işbirliği içinde olduğunu söylemişti. Bütün bunların ötesinde uçakta sıcağı sıcağına yaptığı ilk konuşmasında 'İmkan verildiğinde her türlü hizmete hazırım' açıklamasını yapan Apo'dan, Sakık örneğinde olduğu gibi bir dezenformasyon sürecinde yararlanma ihtimali de bulunuyor.
   <br/>
   <br/>
   Türkiye ile ittifak kolay değil
   <br/>
   <br/>
   Yunanistan'ın başına gelen bunca sıkıntılar bir yere kadar düşmanlığının bedeli olarak nitelenirken, İsrail'in yaşadığı sıkıntı nasıl algılanacak? Türkiye'nin İsrail ile kurduğu stratejik işbirliği İsrail'e iyice ağır yükler getirmeye başlamışa benziyor. Çünkü Kenya operasyonunda MOSSAD'ın rol oynadığı haberleri üzerine gözü dönmüş PKK militanları İsrail temsilciliklerini de hedef aldılar. Berlin'deki İsrail Konsolosluğu'na yapılan saldırı, İsrailli yetkililerin "meşru savunma" yapmaları sebebiyle 4 militanın ölümüyle noktalandı. Daha önce İsrail devletinin Kürtler'le çok stratejik ilişkiler içinde olduğu biliniyordu. Son yaşananlar Kürtler'i de İsrail'in karşısına dikmiş görünüyor. Netenyahu'nun İsrail'in son operasyonda katkısı olmadığını açıklaması da bunu önlemeye yetmiyor.
   <br/>
   <br/>
   İsrail, yeni Kürt saldırılarından kurtulmaya çare olarak, Avrupa'daki temsilciliklerini kapatmayı buluyordu. Benzer bir yaklaşımı da Kenya sergiliyor, o da 34 temsilciliğini protesto işgallerinden kurtarabilmek için kapatıyordu.
   <br/>
   <br/>
   Operasyon paket servisi mi?
   <br/>
   <br/>
   Peki, sonuçları itibariyle Türkiye, Yunanistan, Kenya ve İsrail'i doğrudan, ABD'den Avusturalya'ya kadar birçok ülkeyi de dolaylı olarak etkileyen, 15 yıldır beklenen bu tarihi operasyon nasıl gerçekleşti? Operasyonun her yönüyle aydınlanması belki bir süre daha gecikebilir. Ancak şu ana kadar gelişmelerin seyrinden ve farklı kaynakların yanıltma maksatlı birbiriyle çelişen iddialarından biri Türkiye'nin önemli bir rol oynadığını gösteren, diğeri Türkiye'nin rolünü ABD'nin baskılarıyla Kenyalı ya da Yunan ajanlarının Apo'yu Nairobi Havaalanında uçağa tesliminden sonrasıyla sınırlandıran iki senaryo ortaya çıkıyor.
   <br/>
   <br/>
   BİRİNCİ SENARYO: 2 Şubat'ta CIA'nın istihbaratıyla, Türkiye Apo'nun Kenya'daki Yunan elçiliğinde saklandığını öğrendi. Zira CIA geçtiğimiz yıl bu ülkedeki elçiliğinin bombalanmasından sonra, burada geniş çaplı istihbarat ağı kurmuştu. Apo'nun Suriye'den çıktığı günden itibaren Genelkurmay'da oluşturduğu özel birimlerle fırsat bekleyen Türkiye, bu istihbaratı altın fırsat bilerek operasyon için start verdi. Apo'nun Avrupa'da bulunduğu süre içinde bu ülkelerdeki Türk örgütlerinden Apo'ya yönelik eylemde bulunma tekliflerinin geldiği, güvenlik güçlerinin de benzer hazırlıklar içinde bulunduğu biliniyordu. Fakat bu tür bir harekatın TürkiyeAvrupa ilişkilerini daha kötüleştireceği düşüncesiyle harekete geçilmiyordu ve Kenya bu iş için uygundu. İlk iş olarak resmi olmayan ve 7 saat yakıt ikmali yapmadan havada kalabilen Türkiye'deki tek sivil uçak, Cavit Çağlar'a ait Falcon900B uçağı kiralandı. MİT ve Genelkurmay'a bağlı Özel Kuvvetler Komutanlığı'nın Muhabere Arama Komutanlığı'ndan 5 kişilik bir ekip, Nairobi'ye gönderildi. Ekip istihbari çalışmalarda bulunmaya başladı. Bu arada Türkiye, Yunanistan'ı resmi olarak uyardı ve bir teze göre bunu 'savaş sebebi' sayacağını iletti. Baştan beri Apo'nun iadesini savunan ABD de Atina üzerinde baskı kurmaya başladı. ABD aynı baskıyı, Apo'nun gizlice ülkesine getirilmesinden rahatsızlık duyan Kenya üzerinde de kullandı. Kenya da Yunanistan'ı Apo'yu elçilikten çıkarması yönünde sıkıştırmaya başladı.
   <br/>
   <br/>
   Türkiye, ABD ve Kenya'nın baskıları üzerine Yunan Büyükelçiliği 12 Şubat Cuma günü Öcalan'ı elçilikten çıkarmak zorunda kaldı. Öcalan Nairobi'deki bir otele yerleşti. MİT görevlileri, bunu tespit ettiler. Cuma günü Öcalan'ı otelden almak üzere operasyon yapılması kararlaştırıldı. Otel çevresinde MİT görevlileri ile Öcalan arasında bir yakın temasın olduğu, ancak teröristin yakalanacağını anlayarak yeniden Yunan Büyükelçiliği'ne sığındığı öğrenildi. Öcalan'ın yeniden Yunan Büyükelçisi'nin konutuna girişi MİT tarafından fotoğrafla tespit edildi ve Kenya makamlarına iletildi. Cumartesi gününden itibaren Türkiye ve ABD, Yunanistan'ı yoğun baskı altına aldılar. Yunanistan, Öcalan'ın Büyükelçilik'te olduğunu kabullendi.
   <br/>
   <br/>
   Yunanistan'ın Öcalan'ı Nairobi'de serbest bırakacağını duyurması, bu kez Ankara cephesini hareketlendirdi.
   <br/>
   <br/>
   Operasyon hazırlıkları tamamlandıktan sonra, Nairobi cephesinde beklenen gerçekleşti. Apo büyükelçilik binasından çıkarılarak, Nairobi'de bilinmeyen bir yere götürülmek üzere yola çıkıldı. Yunanlıların amacı, Apo'yu orada güvenlik altında tutmaktı. İşte bu sırada Türk istihbaratı ile anlaşma yapmış olan Kenya güvenlik güçleri, Apo'nun bulunduğu otomobili başka bir yöne saptırdı. Apo, daha sonra Türk özel tim görevlileri tarafından yakalanarak etkisiz hale getirildi. Konvoyu izleyen Yunanistan Büyükelçiliği ekipleri çılgına döndü ve hemen büyükelçilerini uyardı. Yunanistan, o gece Apo'nun büyükelçiliklerinden ayrıldığını dünyaya açıklamak zorunda kaldı. Türk timlerince kaçırılan Apo, şok tepkilere karşı uyuşturuldu. Kravatı, kemeri, yüzükleri çıkarıldı. Cebinden Rum diplomatik kırmızı pasaportu çıkan Apo gözlerini açtığında uçak Türkiye'ye doğru yol alıyordu.
   <br/>
   <br/>
   İKİNCİ SENARYO: Bu teze göre, Türkiye'nin tarihi operasyondaki rolü Nairobi Havaalanı'nda uyuşturulmuş olarak teslim aldığı Apo'yu yurda getirmesinden ibaret. Bu tezi dile getirenler Türkiye'nin ilgi alanı dışındaki Kenya gibi bir ülkede bu çapta bir operasyon yapacak donanıma sahip olmadığına dikkat çekiyorlar.
   <br/>
   <br/>
   Buna göre, Avrupa semalarında sığınacak ülke arayan terörist başının uçağı, 2 Şubat'ta Yunanistan'ın Korfu adasına indi. Yunan istihbaratından bir grup Türkiye'ye karşı kullanmaya devam edebileceklerini düşünerek, Simitis hükümetinden gizli olarak Apo'yu Kenya'daki Yunan Büyükelçiliğine özel bir jetle götürdüler. Telefonla konuşmasa örgütle bağı kopacak, konuşsa yeri tesbit edilecek olan Apo,  elçilik rezidansından Avrupa ile bağlantı kurmayı tercih edince, zaten Kenya'da güçlü olan CIA yerini anında tesbit etti ve bu bilgi Ankara'ya iletildi. Türkiye, ABD ve Kenya'nın sıkıştırmaları sonucu bunalan Yunanistan'ın, 12 gün boyunca Apo'ya yeni bir adres bulma çabaları boşa çıktı. Son umut olan G. Afrika'dan da hayır cevabı gelince, Apo'yu korumaktan yana olan Yunan istihbarat kanadı ile dünyada sığınak bulamayan ve fiilen bitmiş durumdaki Apo'dan kurtulma taraftarı kanat arasındaki çatışma şiddetlendi. İkinci kanat bir NATO müttefiki olarak Türkiye'nin baş düşmanını himaye etmenin ağırlığının taşınamayacağı konusunda hükümeti ikna etti ve Dışişleri Bakanı Pangalos bizzat Apo ile görüşerek Hollanda'ya gönderileceğini ve elçiliği korumasız terketmesini istedi. Yunan elçiliğinin resmi araçlarıyla Apo Nairobi Havalanı'na götürüldü ve uçak içinde bekleyen Türk timlerine teslim edildi.
   <br/>
   <br/>
   Bu senaryoyla ilgili olarak, Apo'nun teslim edilmesi karşılığında, Türkiye'nin S300'lerin Girit'e yerleşmesine olan itirazından vazgeçme tavizini verdiği belirtiliyor. Nitekim, Apo yakalandıktan sadece üç gün sonra Rum Savunma Bakanı S300'lerin Girit'e yakın bir dönemde yerleştirilmesi ile ilgili antlaşmayı Moskova'da imzaladı. ABD'nin ise yardımı karşılığında İncirlik üssünü daha kolay kullanma, çoktandır Ankara'nın engellemeleri sonucu bir türlü yürümeyen Kuzey Irak'taki politikalarını sahneye koyma imkanı elde ettiği iddia ediliyor. ABD böylece NATO içindeki iki müttefiki Ankara ve Atina'nın PKK ya da S300 konularından dolayı kapışmasını önlemiş oldu. Emniyet İstihbarat Dairesi eski Başkanı Bülent Orakoğlu da övgüyle sözettiği operasyonu, Talabani ve Barzani üzerine oynayan ABD ile PKK üzerine oynayan AB arasındaki rekabetin bir parçası olarak görüyor ve ABD'nin kazandığını söylüyor.
   <br/>
   <br/>
   Hangi senaryo gerçeğe daha yakın olursa olsun, terörist Apo'nun canlı olarak bugün Türkiye'nin elinde olması gerçeğini etkilemiyor. Her ne kadar bazıları ikinci senaryoyu özellikle dile getirerek aslında bu operasyonda Türkiye'nin tamamen edilgen olduğunu ileri sürseler de, tüm dünya basınının olayı veriş tarzı Türkiye'nin büyük prestij kazandığı, Avrupa'nın işi eline yüzüne bulaştırdığı ve Yunanistan'ın becereksizliği noktasında odaklanıyor. Yani Türkiye ekim ayından bu yana yaşanan Apo olayından şimdilik büyük bir prestij ve ağırlık kazanmış olarak çıkmış bulunuyor.
   <br/>
   <br/>
   Ama Stalinist, yani lider egemen ve despotik yapısı olan PKK'nın, elebaşının ele geçmesinden sonra nasıl bir seyir izleyeceği, PKK'nın da önemli bir unsuru olduğu Kürt hereketinin geleceği hâlâ üzerinde düşünmeye değer hususlar olarak ortada duruyor. Kimilerine göre Apo dünyanın Kürt meselesini barışçı ve siyasi yoldan çözülmesi istekleri önünde bir perdeydi ve yine aynı güçler bu perdeyi Türkiye'yi asli sorunla karşı karşıya bırakmak için kaldırdılar. Zira bütün dünyaca teröristliği tescil edilen Apo ile böyle bir açılım sağlamak mümkün değildi. Bu açıdan bakıldığında Türkiye Apo'yu ortadan kaldırarak aslında Kürt hareketine kendi eliyle ivme de kazandırabilir.
   <br/>
   <br/>
   Aslında bu endişeler bir ara Ankara'da da paylaşılmış olacak ki, bazı İtalyan gazeteleri Türk kaynaklara dayanarak verdikleri haberlerde Türkiye'nin Apo'yu ciddi olarak Türkiye'ye getirmek niyetinde olmadığını yazdılar. Ancak son operasyonda Apo'nun getirilerek psikolojik açıdan örgütün çökertilmesi ve belki 31 Kasım 1997 tarihli MGK toplantısında kararlaştırılan Milli Siyaset Belgesi'nde ipuçları verilen (..Kamusal alana kaydırılmamak kaydıyla Kürtler'e bazı kültürel hak ve özgürlükler verilmesine...) Kürt kimliğinin kendisini ifadesine yönelik rahatlatıcı tedbirler alınmasına dayalı bir senaryo üzerinde yoğunlaşılması kararlaştırılmışa benziyor. Başbakan Ecevit'in Apo'nun yakalandığını açıkladığı tarihi konuşmasında aynı anda halen Meclis'te bulunan Pişmanlık Yasası'nı dile getirmesi böyle bir stratejinin ipuçlarını veriyor.
   <br/>
   <br/>
   Apo dışındaki Kürt hareketi
   <br/>
   <br/>
   Özelllikle PKK ve Kuzey Irak üzerinde yaptığı çalışmalarla tanınan Doç. Dr. Ümit Özdağ, PKK ekseninin Kürt hareketi içinde yüzde 65'lik bir ağırlığa sahip olduğunu, dolayısıyla bu örgütün içine girdiği çöküşün genel olarak bu hareketi büyük sekteye uğratacağını belirtiyor. Gerçekten şu anda gerek yurtiçindeki gerek yurtdışındaki Kürt unsurların büyük bir kısmı PKK'yla özdeşleşmiş durumda. Alternatif bir Kürt hareketi denemesi yapan ve bu bağlamda Demokratik Kitle Partisi adında bir parti kuran(Anayasa Mahkemesi'nde kapatma davası sürüyor) Şerafettin Elçi gibi bir kaç istisna dışında, örneğin HADEP, 1995'ten beri yurtdışında etkinlikte bulunan sürgündeki sözde Kürt parlamentosu, MED TV ve Avrupa ve tüm dünyada örgütlenmesini belli bir aşamaya getiren diğer siyasi, kültürel örgütlenmeler PKK ile özdeşleşmiş durumda. Örneğin sözkonusu parlamentonun içinde bizzat PKK'lı üyeler var, eski DEPliler yer alıyor. Bu kuruluşun başkanı eski DEP'li Yaşar Kaya, PKK'nın asla terörist örgüt diye nitelenemeyeceğini söylüyor.
   <br/>
   <br/>
   Peki devletin şu ana kadar güttüğü stratejinin ve PKK'nın alternatif bırakmama politikasının neticesi olarak Kürt hareketinin adeta omurgası haline gelen PKK bundan böyle ne olacak? Türkiye'de alan kontrolünü kaybeden, Kuzey Irak'ta barınamayan, Suriye'den atılan örgütün askeri operasyonlarını kırsalda sürdürmesi zor görünüyor. Köylü bir örgüt olan PKK'nın kırsaldan şehire yeni bir yüzle taşınması zor görünüyor. Bu alan kaybını telafi etmek için büyük kentlerde kitlesel eylemler gerçekleştirebileceğine, ancak bunların da örgütün dünya gözünde iyice düşmesine yardımcı olmaktan başka işe yaramayacağına inanılıyor. Doktorasını etnik, dini ayrılıkçı hareketler üzerine yapan Emin Gürses, IRA'nın içinden şiddet yanlısı bir grubun çıktığını, 33 insanın hayatını kaybettiği bir bombalama eylemi yaptıklarını (polisin önceden haber verildiği halde bombayı etkisiz hale getirmediği iddia ediliyor) ve bu olayın etkisiyle silikleştiklerini hatırlatarak PKK'nın da benzer bir açmazla karşı karşıya olduğunu belirtiyor.
   <br/>
   <br/>
   Örgüt içinde çoktandır başlamış olan liderlik kavgasının kızışacağı kesin. Şu anda 3 aday görünüyor: Cemil Bayık, Osman Öcalan ve Murat Karayılan. Apo'nun kardeşi Osman Öcalan'ın liderliğini ilan ettiği, örgütün kurucularından Cemil Bayık'ın ise onu tanımayacağını açıkladığı haberleri ileriki günlerde lider adaylarının kendilerini taban üzerinde ispata yönelik eylemlere başvurabileceklerinin işaretlerini veriyor. Ancak her halükarda Kürt hareketinin siyasallaşmayı becerememesi durumunda (ki şimdilik pek şans verilmiyor) görüşler PKK'nın DevSol'laşmadan öteye gidemeyeceği noktasında kesişiyor. Siyasallaşma çabası doğrultusunda sürgündeki sözde parlamentonun başkanı Yaşar Kaya ve örgütün Avrupa Sorumlusu Kani Yılmaz'ın gerilla savaşından çekilerek ayrı bir baş çekmeleri de ihtimal dahilinde görünüyor. Eski MİT'çi Mahir Kaynak da, sözde parlamentonun Apo'nun sahneden çekilmesiyle daha etkin hale geleceğini, örgütün geleceğinin burada alınacak kararlarla belirleneceğini belirtiyor. Milli Güvenlik Akademisi öğretim üyelerinden Prof. Dr. Cihat Özönder de yeni dönemde siyasallaşmanın hukuki alana çekileceğinden endişeli olduğunu belirtiyor. OHAL eski Bölge Valisi Necati Çetinkaya ise Apo'suz dönemde siyasallaşmanın da zayıflayacağına inanıyor.
   <br/>
   <br/>
   Dünyanın gözü bu davada
   <br/>
   <br/>
   PKK'nın ve Kürt hareketinin dışında artık Türk güvenlik güçlerinin elinde olan kanlı terörist lider Apo'nun kendi geleceği ne olacak? Nasıl yargılanacak? 16 yıldır idam hükümlerinin infaz edilmediği Türkiye'de Apo idam edilebilecek mi?
   <br/>
   <br/>
   Bir tarafta binlerce şehit ailesi kanlı terör örgütü PKK'nın liderinin bir an önce hakettiği cezaya çarptırılmasını bekliyor. Diğer taraftan dünyanın gözü üzerimizde. Apo yakalanır yakalanmaz Almanya, İtalya, Fransa ve İsviçre dışişleri bakanları birer açıklama yaparak yargılamanın hukuk devleti kuralları içinde yapılmasını istediler. Öcalan'ın yakalanarak Türkiye'ye getirilmesini "büyük bir sürpriz" olarak nitelendiren Avrupa Konseyi Genel Sekreter Yardımcısı Hans Christian Kruger de, Türkiye'den adil bir yargılama beklediğini açıkladı. BM Genel Sekreteri Kofi Annan bile adil yargılama olması isteğini dile getirdi.
   <br/>
   <br/>
   Bazı kişilerin, Apo ile ilgili başlamamış yargılamayı töhmet altında bırakmak için senaryo hazırlıkları içinde olduğunu söyleyen TürkiyeAB Karma Parlamento Komisyonu Eşbaşkanı Bülent Akarcalı ise, "Batı dünyasında Öcalan'ın PKK'yı kimin desteklediğini açıklayacağı paniği var" diyor.
   <br/>
   <br/>
   Ord. Prof. Dr. Sulhi Dönmezer ise, yargılamanın mümkün olan en kısa süre içinde yapılması gerektiğini ve savunmaya geniş yer vermenin de büyük bir önem taşıdığını ifade ediyor. Dönmezer'e göre, Öcalan'ın suç karnesi bölücülükten adam öldürmeye, uyuşturucu kaçırmaktan haraç toplamaya kadar, oldukça kabarık ve "TCK'nın yargılanmayacağı maddesi yok gibi."Prof. Dönmezer, "Öcalan, TCK'nın 64. maddesinde yer alan adam öldürmeye azmettiren olarak cezalandırılacak bir defa. TCK'nın muhtelif hükümlerinde yer alan vatana ihanet, adam öldürme, öldürmeye azmettirme, gasp filleri, hürriyeti tahdit, rehin alma, yangın çıkarma, hırsızlık ve askeri birçok suçtan yargılanacak. Yine Türk Ceza Kanunu'nun devletin şahsiyetine karşı işlenen suçlar bölümü var. Öcalan, bu suçları da işlemiş bulunuyor" diyor.
   <br/>
   <br/>
   Ceza hukuku uzmanları Öcalan'ın başta TCK'nın 125 ve devamındaki maddelere göre de idamla yargılanacağını belirtiyorlar. Ayrıca adam öldürmeyle ilgili 448 ve devamındaki maddelerin de uygulanacağı ifade ediliyor.
   <br/>
   <br/>
   Asker kaçağı
   <br/>
   <br/>
   Apo'nun idam istemiyle yargılanmakta olduğu 5 ayrı dava ve sürmekte olan soruşturmalar var. Ankara, İstanbul, Diyarbakır, İzmir, Erzurum, Şanlıurfa ve Gaziantep'te DGM ve cumhuriyet başsavcılıklarınca "vatan hainliği, devlete karşı cürüm işlemek, adam öldürmek ve yaralamak, örgüte militan kazandırmak, uyuşturucu kaçakçılığı yapmak" suçlarından idam ve ağır hapis istenilen dava ve soruşturmalar bulunuyor. Ankara DGM'de Apo hakkında asker kaçaklığı suçundan dolayı açılmış olan bir dava daha bulunuyor.
   <br/>
   <br/>
   Şemdin Sakık davasının da Apo'nunkiyle birleştirilebileceğini söyleyen Prof. Dr. Bahri Öztürk,          Apo'nun avukatlarının savunmadan ziyade Türkiye'yi yargılamaya kalkacaklarına, davayı siyasallaştırmak isteyeceklerine dikkat çekiyor. Türk hukuk sistemine göre bu davada savunma yapabilecek avukatların Türkiye barolarına kayıtlı olması gerekiyor.
   <br/>
   <br/>
   PKK'nın giriştiği saldırı eylemlerinden zarar görenler ve şehitlerin aileleri de Apo'ya karşı açılan davaya müdahil olarak katılabilecekler. Hatta örgüt üyesi teröristlerin ailelerinin bile çocuklarını kandırarak ölümüne yol açtığı için Apo'ya karşı dava açma imkanları var. Şemdin Sakık'a karşı açılan davaya müdahil olmak için girişimlerin olduğunu söyleyen Prof. Bahri Öztürk, "Pek çok şehit ailesi haklı olarak Öcalan'a karşı dava açmak isteyecektir. Bunlar ayrı dava açmak yerine davaya müdahil olup savcının yanında yer alabilirler. Ayrıca şahsi hak talebinde bulunarak tazminat isteyebilirler" diyor.
   <br/>
   <br/>
   İdam edilecek mi?
   <br/>
   <br/>
   Mahkemenin TCK 125'ten idam kararı vermesi ve bu kararın Yargıtay'da kesinleşmesi halinde Apo'nun idamı Meclis gündemine gelecek. Bu idam kararı Meclis tarafından onaylanırsa Apo idam edilebilecek. Ancak Türkiye 1984 yılından bu yana idam cezasını uygulamıyor. Zaten APO'nun İtalya'dan iadesi istenirken Türkiye bu argümanı kullanmıştı. Başbakan Ecevit de idam cezasının kaldırılması gerektiğini ifade ediyor. Bu nedenle mahkemenin büyük olasılıkla idam cezası vereceği ancak bu cezanın infaz edilmeyeceği belirtiliyor.
   <br/>
   <br/>
   Diğer yandan terör örgütü liderinin DGM'de yargılanacak olması bu mahkemeler konusunda AİHM(Avrupa İnsan Hakları Mahkemesi)'nin olmusuz tavrını gündeme getiriyor. Bilindiği gibi AİHM, askeri üyeler nedeniyle DGM'lerin kararlarını objektif bulmadığı için kabul etmiyor. Bu nedenle Öcalan davası karara bağlandıktan sonra, Türkiye AİHM tarafından tazminata mahkum edilebilir. Hukukçular bir an önce DGM'lerin yeniden yapılandırılması gerektiğini, Türkiye'nin haklı olduğu konularda bile dünya gözünde haksız konuma düşürüldüğünü ifade ediyorlar.
   <br/>
   <br/>
   Apo idam edilse, PKK bitse bile 15 yıllık yaraların sarılması ve fitne tohumlarının tamamen kurutulması büyük çaba istiyor. Bunların başında Meclis gündeminde olan Pişmanlık Yasası'nın revize edilerek dağdaki kandırılmış gençlerimizin bir an önce silahı bırakması sağlanmalı. Sosyal, demokratik, kültürel açılımlarla bölge halkının ülkeye güveni sürdürülmeli. Örgütün yeni gerilla kaynaklarını kurutmak amacına yönelik başta sanayi yatırımları olmak üzere gerçekçi ekonomik tedbirler alınmalı. Yargılama boyunca tahkir edici yaklaşımlardan kaçınıp iç çatışmalara ve Batılılar'ın şovlarına imkan verilmemeli. Zira sırf Avrupa'da mülteci olarak kabul edilebilmek için kandırılmış örgüt elemanlarının kanlı protesto gösterilerinde bulunmaları için Avrupalı avukatları tarafından yönlendirildiklerin dair istihbaratlar var. Bu tehlikeye, Türkiye'nin son Apo krizinde tecrübeli Roma eski Büyükelçisi İnal Batu da, "Bir terör mafyası var ve bunu PKK'nın Avrupa'daki uzantıları ünlü avukat ve medya temsilcilerine büyük paralar ödeyerek yapıyorlar" sözleriyle dikkat çekiyor.
   <br/>
   <br/>
   Dua edelim Apo'nun yakalandığı 16 Şubat 1999 tarihimizin iç barışa yönelik kalıcı dönüm noktalarından biri olsun.
   <br/>
   <br/>
   KATKIDA BULANANLAR: Adnan Öksüz(Ankara), Soner Yalçın (Diyarbakır), Adem Yavuz Aslan, Murat AydınAydoğan Vatandaş (İstanbul).
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4794-itiraflari-sarsacak.html), [web.archive.org (arşiv bağlantısı)](http://web.archive.org/web/20120925074319/http://www.aksiyon.com.tr:80/aksiyon/haber-4794-itiraflari-sarsacak.html)
