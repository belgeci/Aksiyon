# O odaya girenler mağlubiyete ikna oldu

*Ayşe Tosun 2011.04.11*

<font class="agenda2NewsSpot">
 Eşrefpaşalılar filminin yönetmeni Hüdaverdi Yavuz, yeni bir proje için kolları sıvadı. Bu kez kamerasını, Türkiye’nin hâlâ kanayan yaralarından birine, 28 Şubat sürecinde ortaya çıkan ‘İkna Odaları’na çevirecek.
</font>
<font class="newsDetail">
 <p>
  <p class="MsoNormal">
   Yılın en soğuk aylarındandır şubat... Kiminin bedenini kiminin yüreğini üşütür. Siyasi literatürümüze ‘postmodern darbe’ olarak geçen 28 Şubat’ın soğuğu hâlâ titretiyor bazı yürekleri. O dönemin mağduru olarak öne çıkanlar şüphesiz başörtülü öğrencilerdi. Eylem yaptılar, direndiler, gözyaşı döktüler ve en önemlisi zorla ikna edilmeye çalışıldılar…
  </p>
  <p class="MsoNormal">
   Eşrefpaşalılar filminin yönetmeni Hüdaverdi Yavuz, hem tarihte hem de zihnimizde toplumsal bir yara olarak duran İkna Odaları’nı beyazperdeye aktaracak. Yavuz’a göre, başörtülü kızların üstünde, bir tarafta laik düzenin diğer yanda geleneklerin baskısı vardı. Yaşanan travmayı şöyle özetliyor: “Bir baskı bir diğeri üzerine eklendi ve hayatlar paramparça oldu. Tabii ona hayat denirse. Çünkü onlar için okulun kapısından döndürüldükleri gün her şey bitti.”
  </p>
  <p class="MsoNormal">
   Peki, sırf başını örtüyor diye toplumdan tecrit edilen, bir bakıma ev kızı olmaya itilen bu gençlere ne oldu? İmkânı olan okumak için yurt dışına gitti. Bazısı 4 dille döndü ama iş bulamadı. Çaldıkları her kapı yüzlerine kapandı. Nihayetinde pes ettiler ve eğitimini bırakmak zorunda kalanlarla aynı kaderi paylaştılar. Ve hepsine tek kariyer adresi gösterildi: Evlilik. Ya sonrası? İşte Hüdaverdi Yavuz, şimdi otuzlu yaşlarında olan o mağdurlardan haber veriyor: “Ekonomik gücü ve kariyeri olmayan kadınların başına ne geliyorsa bu zeki, başarılı, geleceği parlak gençlerin başına da o geldi. Bu kızlar önü kesilip evlendirilince asıl o zaman mağlup oldu.”
  </p>
  <p class="MsoNormal">
   Filmin senaryosunu tamamlamak üzere olan Yavuz’la ikna odalarının yol açtığı mağduriyetleri ve dindar kesimin farkındalıklarını konuştuk…
  </p>
  <p class="MsoNormal">
   -28 Şubat sonrası kritik bir dönemdi. Başbakanlık’ta danışmandınız. Bu görevi neden bıraktınız?
  </p>
  <p class="MsoNormal">
   Dönemin başbakanı Mesut Yılmaz’ın danışmanı olarak 8 ay görev yaptım. Yapabileceğim bir şey yoktu. Gücü elinde tuttuğu zannedilen hükümetin bile yarınından endişe ettiği bir korku ortamında devleti tanımak iyi bir tecrübeydi. ‘Böyle bir bürokrasi benim yapabileceğim iş değil’ deyip tası tarağı topladım, İstanbul’a döndüm.
  </p>
  <p class="MsoNormal">
   -Filmin konusunu nasıl ele aldınız?
  </p>
  <p class="MsoNormal">
   Senaryo için 10’dan fazla mağdurla görüştük. Hikâyemizi güvendiğimiz insanlara da anlattık. Tamamı yaşanmış hikâyeler. Senaryoyu henüz tamamlamadım. Ciddi destek alacağımı düşünüyorum. İzleyenler ‘aslında bu biziz’ ya da ‘bir tanıdığımız, akrabamız’ diyecek.
  </p>
  <p class="MsoNormal">
   -İkna odalarını dile getiren ilk yönetmen olacaksınız. Bunu ülkenin normalleşme sürecine bağlayabilir miyiz?
  </p>
  <p class="MsoNormal">
   Bu fikir 2004’ten beri kafamdaydı. ‘Normalleşme olsun sonra yapalım’ demedik. STV’de yayımlanan Yusuf Yüzlü, Yağmurdan Sonra, Büyük Buluşma gibi dizilerde buna benzer konuları anlatan işler yapıyorduk. Fakat her zaman içimde bir tatminsizlik vardı. Bu tür olayları yeterince, tüm gerçekliğiyle anlatmadık. Belki konjonktürel baskılar nedeniyle oraya kadar gidilebiliyordu. Ayrıca ben o dönemde çekilen acıların her yönüyle anlatıldığını ve insanların bunu bildiğini, bilmek istediğini düşünmüyorum. Bizim toplumumuzun hafızası zayıf ve kötü şeyleri hatırlamama üzerine kurulu bir zihin yapımız var.
  </p>
  <p class="MsoNormal">
   -Siz şahit oldunuz mu bu tür sorunlara?
  </p>
  <p class="MsoNormal">
   1985’te yüksek lisans yapıyordum. Başörtü sorununun çıkış zamanı o dönemdir. Uzun dönem seslerini duyuramadılar. Hayatlarının mahvedildiğini anlatamadılar. İkna odası zirve noktasıdır. Bunu yapabilme cüretini gösterdiler. İlla ‘devlet yaptı’ demek mümkün değil; ama bazı aklıevveller ve kendinde devlet adına karar verme yetkisi olduğunu zannedenler yaptı. İnsanlara bir şeye ikna olmaları karşılığında ‘burs vereceğiz’ diye rüşvet teklif ettiler. Karşılığında okula alınmayacağını, kariyer düşünüyorsa hayatının orada biteceğini söylemek ‘recm etmek’ gibi bir şey. Başını örtenlere karşı bundan daha büyük bir kötülük yapılamaz.
  </p>
  <p class="MsoNormal">
   -İkna odaları tam olarak neydi?
  </p>
  <p class="MsoNormal">
   Bir oda kurmak ve akademi unvanlı insanların bu odaya kamera yerleştirip ikna etmeye çalışması faşizmin en uç göstergelerinden biridir. Resmen ‘Başını aç kurtul yoksa defol git! Burada yaşayamazsın!’ dediler. ‘Bir şekilde öleceksin, ölme şeklini kendin seç’. Bu konuda çok insaflılar. İşte faşizm budur. Birisine işkence etmek için illa coplamak ya da elektrik vermek gerekmiyor. Psikolojik işkence en büyük ve kalıcı olanıdır. O dönem okuluna başlayıp bitiremeyen, bitirse de çalışma imkânı bulamayan insanlar zaten bir işkence içindeydi. Geleceklerinden endişeliydiler ve kendilerini dışlanmış hissediyorlardı. Kendi ülkelerinde yalnız bırakıldılar, köşeye itildiler. Sokak köpeklerinin durumuyla ilgilenen, yardım kampanyası düzenleyenler sadece inancı için başını örtenleri görmezden geldi.
  </p>
  <p class="MsoNormal">
   -28 Şubat’ta sadece başörtülüler mi mağdur oldu?
  </p>
  <p class="MsoNormal">
   ‘28 Şubat’ın hedefinde sadece başörtü vardı’ diyemeyiz, ‘başörtü de vardı’ diyebiliriz. Zannediyorum bir zihniyeti tasfiye etmek üzere çıkan ve Müslüman temelli bir zihniyetin bu ülkede hiçbir şekilde büyümesini istemeyen bir düşünceydi. Müslümanlığı; yaşamaya devam eden ama yapılanlara itiraz etmeyen, beş vakit namaz ve ramazanda oruç olarak algılıyorsan bu 28 Şubat’ı yürütenler için sorun değildi. Onun ötesine geçmeye çalışırsan, hükümette bürokratik anlamda ya da siyasette yer edinmek istersen, güçlü bir iş adamı olursan tehlikeliydi. Bu süreçte başörtü sadece simgeleşti. Başörtünün simgeleşmesi takanların da istemediği bir şeydi.
  </p>
  <p class="MsoNormal">
   -İyi üniversitelerde okuyan kızlar geleceğini planlarken birden hayata küstürüldü. Bu kızlara ne oldu?
  </p>
  <p class="MsoNormal">
   Yurt dışında okuma fırsatı bulanlar gitti; ama geldiklerinde hiçbir şeyin değişmediğini gördüler. Sonuçta birçoğu dini bütün bir erkekle evlendirildi. Evlilik bir kariyermiş gibi sunuldu. Evlendiler ve ‘sana bir hayat bahşettik’ dendi. ‘Başını ört, istersen çarşafa bürün ama senin yerin evin, orada otur’ dendi ama bitti mi? Hayır. Orada da mutsuzluklar devam etti. Eşlerinden şiddet ve ihanet görenler oldu. Ekonomik gücü ve kariyeri olmayan kadınların başına ne geliyorsa bu zeki, başarılı, geleceği parlak gençlerin başına da aynısı geldi. Önü kesilip evlendirilince asıl o zaman mağlup oldular. Yani çifte mağduriyet yaşadılar.
  </p>
  <p class="MsoNormal">
   -Gelinen noktada psikolojileri nasıl?
  </p>
  <p class="MsoNormal">
   Görüştüğümüz pek çok mağdurun psikolojik sorunlar yaşadığını fark ettik. Aile içi şiddete maruz kaldığını; ama baskı yüzünden boşanamadığını gördük. Bir tarafta laik düzenin diğer tarafta geleneklerin baskısı vardı. Bir baskının getirdiği sonuç diğerini üzerine ekledi ve hayatları paramparça oldu. Onları sokakta gördüğünüzde, konuştuğunuzda ya da misafirliğe gittiğinizde normalmiş gibi gelebilirler ama artık onlar dertlerini hiç kimseye anlatamayacaklarını biliyor. Çünkü okulun kapısından döndürüldükleri gün her şey bitti onlar için.
  </p>
  <p class="MsoNormal">
   -Başörtülü gençlere evde oturmayı reva görenler kadın haklarını savunurken bunun farkında mı?
  </p>
  <p class="MsoNormal">
   Asla farkına varamayacaklar. Varsalar da itiraf edemeyecekler. İtiraf etseler de artık bir anlamı olmayacak. Çünkü onlar itiraf ettiklerinde hayatı elinden alınanların zayi olmuş zamanları geri gelmeyecek. Bu insanların sayısı üçle beşle yüzle ifade edilemeyecek kadar fazla. Biraz anlamaya çalışsak bu kadar acı hepimize yeter.
  </p>
  <p class="MsoNormal">
   -Filminizde izleyiciye ne diyeceksiniz?
  </p>
  <p class="MsoNormal">
   İzleyici ‘Neydi bu?’ diye soracak. Çünkü henüz bitmiş değil. Türkiye garip bir ülke. İnsanlar hatalarını kolay kabullenmiyor, doğruları kolay anlatamıyorsunuz. Oysa yapılması gereken, hatalardan ders almaktır; ama bu da boşuna söylenen bir laftır. Kimseyi bir şeye ikna etmek zorunda değilsin. İnsanlar baktığında da haksızlıkları görebilmeli.
  </p>
  <p class="MsoNormal">
   -Amaç biraz da farkındalık sağlamak mı?
  </p>
  <p class="MsoNormal">
   Bazı insanlar haklarını ararken, bazıları da arayamazken kimse çıkıp ‘Ne yapıyorsun?’ demedi. Hiçbirimiz Fırat’ın kenarındaki kuzuyu koruyacak Hz. Ömer olamayız ama farkında olabilmek gerekiyor. Bir sürü kötü sıfatla tanımladılar. Sıkmabaş, hamamböceği gibi. İşte recm budur. Her geçenin bir taş atması gibi laf atıp geçtiler. O laflar insanı öldürür. Şimdi bir dava devam ediyor ve insanlar oranın dertleriyle ilgili. Bu devam eden süreç hukukun süreci. Şimdi burada laf söyleme gereği duyan ve savcı tarafından tutuklananların avukatı olduğunu söyleyen siyasetçiler var. Bu durum başka birinin başına geldiğinde tamamen görmezden geliniyor. ‘O da yargılanıversin, bana ne!’ deniyor. Hukuk hepimizin ihtiyacı ve bir arada yaşamamıza neden olan kurallar bütünü. Şimdi ‘oh olsun’ demek değil bu. Herkes için göz olabilmek gerekiyor.
  </p>
  <p class="MsoNormal">
   -Hep başörtüyü ‘ideolojik’ gördüklerini söylediler.
  </p>
  <p class="MsoNormal">
   Bu laf çok enteresandır ve dikkat edilmesi gerekiyor. ‘Başörtü siyasi bayrak hâline getirildi. Bu yüzden yasaklanmalı’. söylemini kullandılar. El Kaide sempatizanı belki ondan daha radikal, eline silah versen gözünü kırpmadan yüz kişiyi öldürecek bir fanatik örgüt üyesi erkek aynı okula başını örtmediği için girebildi fakat bu ülkeyi seven, hukukuna saygılı ama başörtülü olduğu için bir kız giremedi. Burada bir cinsiyet ayrımı oldu. ‘Biz kadınlarımıza ne yapıyoruz?’ demediler ve görmediler. Hep klasik ‘Benim annem de başörtülüydü’ dediler. Biz de inancı annemiz babamız gibi algılamıyoruz. Onlara öğretilen ve bana öğretilen aynı değil. Din babamın ve dedemin anladığı kadar değildi belki. Dinin ne kadar öğretileceğine karar vermek eksiltmek anlamına geliyor.
  </p>
  <p class="MsoNormal">
   -Karşı kesimle empati kurmayı ilk fark eden muhafazakâr taraf mıydı?
  </p>
  <p class="MsoNormal">
   Dindar kesim karşı tarafın ne demek istediğini anlamaya çalıştı ve empati kurdu. Laikliğin, insan haklarının savunucuları olduğunu iddia eden kesim ise karşı tarafın ne zihniyetini, ne de kültürünü anlama çabası içine girdi. Televizyonlarda bununla ilgili tartışmalarda hep bağıran çağıran ama bir şey anlatamayan laik tipler gördük. Bu ülkenin insanı aptal değil. İçi boş söylemlerle bir şeyleri ayakta tutmak bir yere kadar. Bunun karşısında rol yapmayan, mazlum görünüşlü ama iyi tahlil yapan bir kesim vardı ve dertlerini anlatabildi. Sonucun böyle olması da çok anlamlı. Bu yadırganacak bir şey değil, doğru olandır.
  </p>
  <p class="MsoNormal">
   -Dindar kesim Türkiye’nin kodlarını okurken entelektüel gelişimini de sağladı diyebilir miyiz?
  </p>
  <p class="MsoNormal">
   Muhafazakâr kesim daha çok çalışan durumunda olmalıydı çünkü sesini duyurmalıydı. Kendilerine o mecra açılınca yapmaları gerekeni yaptılar. Daha doğru analiz ve yorumlar yapabildiler. Diğerlerinin İslam ve Türk kültürü yorumları ise saçmaydı. Bunun sebebi ‘Bu elbise sizin derinizdir’ demeleridir. Cumhuriyetin yapmaya çalıştığı insanları ne değiştirebildi ne de onlara rahat verdi. Kendi kendini geliştirmesine de fırsat vermedi. Devrim yapılacaksa onlar yapardı, halk ise sadece güdülecek bir sürüden ibaretti! O sürü bugün kendisine şekil vermeye çalışanlara ‘Sen bir dur, ben kendime kendi şeklimi veririm’ dedi.
  </p>
  <p class="MsoNormal">
   -Laik kesimin düştüğü hata tam olarak neydi?
  </p>
  <p class="MsoNormal">
   Kemalist ve laikçiler hem bu halka hem Atatürk’e haksızlık etmiştir. Hayatı gerçek dışı anlatmaya çalıştıkları için çok büyük yanlış yapmışlardır. Hayat onların algıladığı gibi değil. O dönemde ‘Bazı şeylere müsaade etmeyiz, yapamazsınız’ diye aba altından sopa göstererek baskı kurma imkânları da vardı. Galiba bir devrin sonuna geldik, diye düşünüyorum.
  </p>
  <p class="MsoNormal">
   -Bu mağduriyetler pek anlatılmadı. Sebebi ne olabilir?
  </p>
  <p class="MsoNormal">
   Türk sinemasını yönetenler ve gücü elinde bulunduranlar bu hikâyeleri seven insanlar değil hatta olabildiğince uzak duran insanlar. 1993’te çekeceğimiz bir film için bir oyuncuya teklif götürdük. Oyuncu filmin içinde ezan var diye reddetti. Türk sinemasını bundan daha iyi anlatan örnek yoktur. Bu ülkede dine ve dindarlara bakış, Sinekli Bakkal’daki imam karakterine bakış gibi yansıtıldı hep. Oysa her mahalle, her kasaba, her köyde cami var ve insanlar bunu biliyor. Bu ülkede beş vakit ezan okunuyor. Hiçbir şey görmüyorsa o ezanları duymuyor mu? Ya da bir yıl içinde okunan 2 bine yakın ezandan birini duyar. O hâlde ezan okunan bir filmde niye oynamıyorsun? Ateist ya da Hıristiyan olsan ne olur? Anthony Quinn, Hz. Hamza’yı oynadı da Hıristiyanlığına zarar mı geldi? Sanki İslam bu ülkenin 3 milyon km uzağında! Oradan gelirse virüs gibi tüm toplumu kaplar. Ne saçma.
  </p>
  <p class="MsoNormal">
   -Dizilerde de başörtülüye, ezan sesine rastlamıyoruz.
  </p>
  <p class="MsoNormal">
   Tamamen fantastik ve olmayan gerçeklikler üzerine yapılıyor çünkü. Yılmaz Güney, Ömer Lütfi Akat, Atıf Yılmaz gibi toplumsal gerçeklik ya da salon filmlerinden çıkarak marjinal kadın ve erkek ilişkilerini anlatan istisnalar vardır. Ancak Yeşilçam aslında anlatılması gereken hiçbir hikâyeyi anlatmadı. Konuşmaya gelince ‘Ben de Müslümanım ama…’ diye başlarlar. Neyin Müslümanısın? Değilsen bile sosyolojik gözlem yaparak bu ülkede nelerin yürürlükte olduğunu görmemek mümkün değildir.
  </p>
  <p class="MsoNormal">
   -Eşrefpaşalılar da birçok sinemada gösterilmedi değil mi?
  </p>
  <p class="MsoNormal">
   Bu filmler için salon bulmak çok zor. Bazı alışveriş merkezlerine filmi götüremedik ve gösterime girmedi. Yayımlansaydı oradaki birçok insan izlerdi. Aynı dönemde yayımlanan başka bir filme bütün kapılar sonuna kadar açıldı ama biz aralıklardan adım atmaya çalıştık. Tek başına film yapmanız bir şey ifade etmiyor bir de yayımlayacak mekân bulmanız lazım. Eşrefpaşalılar’ın finansmanı sırasında da bunu yaşadık. Bu kesimde sanat alanına yatırım yapacak güçte insanlar yok. Yeni yeni o güce ulaşıyor. Belki onun da bir sonucu. Bizim halkımız yatırım anlamında toprağa ekeceği şeyin sonucunu görmek ister ama sanat öyle değildir. Sanatın karşılığında hem maddi hem manevi anlamda ne kazanacağınızın somut göstergesi yoktur.
  </p>
 </p>
</font>

## Yorumlar

### Salih Kocabas, 2011-05-17
> Müsterisi hazır malı satmak da zorlasti, neden Müslüman sorunlar karsisinda tedbirsiz bir teslimiyet içerisine girer? Ben filmi henüz seyretme imkanini bulamadim,ama ilk firsatta seyredecegim. Cünkü ben kendimi bir filmde seyretmekten korkmam, aksine beni filme konu edenleri tebrik eder, devamlarini...

Kaynak: [www.aksiyon.com.tr](http://www.aksiyon.com.tr:80/aksiyon/haber-29150-14-o-odaya-girenler-maglubiyete-ikna-oldu.html), [web.archive.org (arşiv bağlantısı)](http://web.archive.org/web/20110830105014/http://www.aksiyon.com.tr:80/aksiyon/haber-29150-14-o-odaya-girenler-maglubiyete-ikna-oldu.html)
