# Bütün ‘ötekiler’ fedakârlık yapmalı

*Ayşe Tosun 2011.05.09*

<font class="agenda2NewsSpot">
 Türkiye’nin en çok tartışılan kavramlarından biri ‘öteki’. Bu yüzden olsa gerek her ‘öteki’ kendini saklama ihtiyacı duyuyor. ‘Ötekiler’le görüşen Erkam Tufan Aytav’a göre çözüm her bir ‘öteki’nin fedakarlığıyla başlayacak.
</font>
<font class="newsDetail">
 <p>
  <p class="MsoNormal">
   Bizim gibi düşünmeyen, konuşmayan, giyinmeyen hatta aynı yemekleri yemeyenler için yapıştırıveriyoruz yaftayı: Öteki... Sonra kulaktan kulağa yayılıyor yaftalar: Kürt, Ermeni, Alevi, Yahudi, başörtülü, geri kafalı… Çünkü bize göre ‘ideal insan’ profili kendimize ve zihniyetimize en yakın olandır! Peki, kim bu ötekiler? Tarihe bakınca onların ‘başka’ olduğunu fark etmeden gül gibi geçinip gitmişiz. Şimdi nereden çıktı bunlar?
  </p>
  <p class="MsoNormal">
   Gazeteciler ve Yazarlar Vakfı Medialog Platformu Genel Sekreteri Erkam Tufan Aytav, ‘öteki’ meselesini ‘ötekilerin’ dilinden aktardı. Aytav, Türkiye’de ‘öteki’ kabul edilen 8 farklı gruptan insanla konuşarak, “Tükiye’de Öteki Olmak” kitabını yazdı. Mavi Ufuklar Yayınları’ndan çıkan eserdeki isimler şöyle: Mario Levi, Yorgo Stefanopulos, Hilal Kaplan, Arus Yumul, Zeki Basatemir, Altan Tan, Reha Çamuroğlu, Aydın Elbasan. Aytav, kendisi için ‘yeni bir şeyleri keşfetmek’ diye tarif ettiği bu sırlı yolculuğa okuyucuları da davet ediyor.
  </p>
  <p class="MsoNormal">
   -Toplumdaki görünmeyen duvarlar nasıl oluşmuş?
  </p>
  <p class="MsoNormal">
   Devlet, toplum ve öteki. Bu üçlü birbirine güvenle bakmıyor. Alevilerde “Yeni Kerbela’lar yaşar mıyız?” korkusu var. Dersim olayına yeni Kerbela gibi bakılıyor. Ardından Sivas, Maraş gibi provokatif eylemler, ‘Sünnilere güven olmaz’ algısını geliştirmelerine sebep oldu. Bunlara rağmen hâlâ devletin savunucusu ve CHP’nin yanında olmalarını Stokholm Sendromu gibi ‘celladına âşık olmak’ durumu olarak görmek haksızlıktır. O ruh hâlini anlamamız gerekiyor. Bir Alevi’nin Sünni’ye olan endişeli bakışı var ki bu konuda laik kanadı daha güvenilir buluyor. Bu çok acı bir durum. Bugün İstanbul’da hâlâ bazı Aleviler ramazan ayında sahura kalkıyor gibi ışıklarını yakıyorsa bu ayıp toplum olarak bize yeter. Toplumun bunu anlaması için paralel dönüşüm yaşaması gerekiyor.
  </p>
  <p class="MsoNormal">
   -Gettolaşma var diyebilir miyiz?
  </p>
  <p class="MsoNormal">
   Evet, izole bir hâlde gettolarda yaşamak istiyorlar. Çünkü, sindirilmiş kitleler kendi benzerleriyle yaşamayı arzu ediyor. Çarşamba gibi görünür ve belli değildir. Rumlar ve Yahudiler de yaşar bu ülkede ama bilemezsin, göremezsin. Bir Yahudi, Türkiye’de bir ev almaz. Çünkü fark edildiği an taşınabilmelidir. Bu, toplumdaki histeri dediğimiz duyguların sonucu.
  </p>
  <p class="MsoNormal">
   -Neden böyleyiz sizce?
  </p>
  <p class="MsoNormal">
   Bu çok önemli bir soru. Yaşadığımız toplumu eleştirirken konuyu anlamak gerekiyor. Mesela ben bir İzmirli olarak Rumlara bakışımı değiştirmekte çok zorlandım. Çünkü ben Yunan işgalini görmüş bir şehrin çocuğuyum. Rumların bayraklarla Yunanlı askerleri karşıladığı hikâyeleri ve 9 Eylül İzmir’in kurtuluşu törenleri benim bilinçaltımda yer etti. Yaşadığımız tarihsel olaylar toplumumuzu bu noktaya getirdi.
  </p>
  <p class="MsoNormal">
   -Bu konuda toplum olarak ortak bir hafıza oluşmuş diyebilir miyiz?
  </p>
  <p class="MsoNormal">
   Evet, ortak bir hafıza oluştu. Mesela, ABD’de yıkılan ikiz
   <span>
   </span>
   kule sonucu Amerikalıların büyük kısmında bütün Müslümanları terörist görme gibi paranoyak bir ruh hâli meydana geldi. Bizim koca bir cihan devletimiz yıkıldı. Sonucunda büyük trajediler, katliamlar, sürgünler, göçler, savaşlar yaşandı. Bütün bu acılar içinde bir yandan yedi düvelle savaşan Osmanlı vardı. Bunun üzerine Taşnaklar gibi bazı Ermenilerin Ruslarla işbirliği yapması Türk milletinde muazzam bir etki oluşturdu. Bunu bütün Ermeniler olarak tasavvur etti. Bunların hepsi ruh dünyamızda iz bıraktı. Kendi hâline bırakılsaydı geçerdi bu iz; ama eğitim sistemi bunu köpürtmek için kuruldu. Sistemin uzantısı olan medya ve devletin kurumları da bunu tetikledi. Bu, Gazze’de bir olay olunca Türkiye’deki Yahudilere fatura çıkarılması gibi refleksler doğurdu.
  </p>
  <p class="MsoNormal">
   -Bu reflekslerin bitmesi için ne yapılmalı?
  </p>
  <p class="MsoNormal">
   80 yıl geçmiş bu paranoyaklığın devam ettirilmesinin anlamı yok. Olaylara daha sakin bakmamız ve hayatı doğallaştırmamız lazım. Anadolu toprakları birlikte yaşama tecrübeleri açısından çok önemli. Tarihinde hep göç almış. İlk defa Cumhuriyet döneminde göç vermiş. Başı sıkışan, Anadolu’ya koşup gelmiş. O kadar çok kavim, mezhep bir arada yaşadı ki bu dirsek teması ilişkileri zorladı. Batı’da olmayan bir kültür oluştu. Anadolu’daki İslam yorumu da bunu destekledi ve ‘birlikte yaşama kültürü’ oluştu. Mevlana’ların ortaya çıkışında bu heterojen yapının etkisi vardır. Cumhuriyet’in ilk yılları maalesef birlikte yaşama ateşini söndürdü, köz hâline getirdi. Şimdi yapılması gereken şey o közün tekrar alevlendirilmesi, birlikte yaşama tecrübesini yeniden kazanma gayreti olmalı.
  </p>
  <p class="MsoNormal">
   -Ötekilerin çözüm önerisi nedir?
  </p>
  <p class="MsoNormal">
   Bunu bütün ötekilere sordum. Yapılması gereken çok basit. Öncelikle eğitim sisteminin baştan aşağı değiştirilmesi gerekiyor. Medyanın baştan aşağı olaylara ve ötekilere bakışını değiştirmesi gerekiyor. Okuma fişlerine “Ali topu Agop’a at” yazılmalı. Ali topu hiçbir zaman Agop’a atamadı. Artık atmasını öğrenecek. İşte o zaman normalleşmiş bir Türkiye göreceğiz.
  </p>
  <p class="MsoNormal">
   -Sivil topluma kuruluşları ve vatandaşlara da görev düşmüyor mu?
  </p>
  <p class="MsoNormal">
   Sivil topluma ve ‘öteki’lere de çok şey düşüyor. Sivil toplumun, farklı ötekilerin ana toplum kitlesiyle tanışmasında fanus ortamlarını kırması lazım. Alevilik cemevine, Yahudilik Havraya sıkıştırılmamalı. Hala bu insanlar kendini ifade edemiyorsa bu nasıl olacak? Çok temel bir sorun. Bu kesime o güvenin verilmesi gerekiyor. “Ben Alevi olduğumu söylersem bana iş ve kız vermezler” dememeli. Yahudi, “Gazze’de bir şey olursa bana ne yaparlar?” diye düşünmemeli.
  </p>
  <p class="MsoNormal">
   -Artık ötekiler ve bizimkiler dediğimiz mahalleler arası geçişler oluyor değil mi?
  </p>
  <p class="MsoNormal">
   Geçmişe göre iyi bir süreçteyiz ama ideal olan bu değil. Devletin en azından tereddütlü adımları iyi bir şey. Devlet ‘öteki’ olarak baktığı kişilere, oluşum ya da cemaatlere karşı bu konularda daha net olmalı. Türkiye tarihinde benim bildiğim ilk kez bir Ermeni’ye büyükelçilik teklif edildi. Bu çok umutlandırıcı ve önemli bir adım. Osmanlı’daki durum böyleydi zaten. Devletin samimi ve cesur adımlar atması gerekiyor. Toplumdaki bakışı değiştirecek eğitim politikalarına ve medyaya çok ihtiyaç var. Öteki olarak görünen grupların da fanuslarından çıkıp kendilerini anlatması gerekiyor.
  </p>
  <p class="MsoNormal">
   -Alevi, Rum, Yahudi… Kendini öteki hissedenlerin ortak noktası nedir?
  </p>
  <p class="MsoNormal">
   Ben kitaptaki bütün ötekilerin ümitle ümitsizlik arasında gidip geldiklerini gördüm. Devlet ve topluma bakışta problem bitmiyor. Her ötekinin toplumsal baskılarla birlikte ‘kripto ötekiler’i oluşmuş. Yani izole olma meselesi var. Bu da anlaşılabilir bir durum. Rumlar isimlerini Ahmet, Ayşe olarak değiştirmiş. Hrant Dink de bir dönem Fırat adını kullandı. Kendi sol çevresinden tepki alma korkusu vardı. Kriptosu olmayan tek öteki başörtülüler.
  </p>
  <p class="MsoNormal">
   -En dezavantajlı öteki başörtülüler mi?
  </p>
  <p class="MsoNormal">
   Evet. Çünkü kendini saklama şansı yok.
  </p>
  <p class="MsoNormal">
   -Peki öteki ötekiyi nasıl görüyor?
  </p>
  <p class="MsoNormal">
   Her biri diğerini ‘öteki’ görüyor. İşte bu da kangrenin ne kadar derin olduğunu gösteriyor. Ötekilerin kendi aralarında, birbirine bakışında da ötekileştirme var. İşte orada problem derinleşiyor. Bir Ermeni, başörtüsü probleminde; bir Sünni, Ermeni ya da Alevilerin problemlerinde hak savunucusu olabiliyor mu? Çapraz ötekiler arasında da dayanışmaya ihtiyaç var. Öteki meselesi söz konusu olduğunda her bir öteki diğerine bakarken devletleşiyor.
  </p>
  <p class="MsoNormal">
   -Görüştüğünüz ‘öteki’lerin anlattıklarından aklınızda kalan neler var?
  </p>
  <p class="MsoNormal">
   Mesela Çingenelere “Sizin öteki olduğunuzu nereden anlıyorlar?” deyince “Devlet biliyor” diyorlar. Yorgo Stefanopulos, “Biz ‘devlet bizi tanımıyor’ diyorduk. Hâlbuki 74 Harekâtı olduktan sonra bizi ev ev tespit ettiler. Meğer devlet bizi tanıyormuş!” dedi. Bir de Stefanopulos, “Kendimi Kızılderili gibi hissediyorum. Biz Diyar-ı Rum olan Anadolu toprağında 5 bin kişi kaldık. Onlar da Türkiye’den göç edemeyen yaşlı, hasta, kadınlar. Dinamik nüfusumuz göç etti.” dedi. Bu beni çarptı resmen. Mario Levi’nin “Ben Türk’üm, Yahudiyim, Fenerbahçeliyim” demesi çok etkiledi. Her ötekinin kendini yakın hissettiği bir ülke var. Levi’ye “İsrail’i nasıl görüyorsun?” deyince “Elbette sempati duyuyorum ama bu zulümleri tasvip ediyorum anlamına gelmez. Bir Yahudi olarak zulümleri nasıl görüyorsun diye sorulması da ağırıma gidiyor.” dedi.
  </p>
  <p class="MsoNormal">
   -Kitaba yansımayan anekdotlar var mı?
  </p>
  <p class="MsoNormal">
   Bazı Çingene ve Romanlarla ön görüşme yaptım. Bir Çingene genç öğretmen olmuş ve bir kızı seviyor. Kızı istemeye gidince baba oğlanın Çingene olduğunu öğreniyor ve şunları söylüyor: “Bırak öğretmen olmasını, cumhurbaşkanı olsa kızımı Çingene’ye vermem.” Çünkü beyinlerde Cennet Mahallesi’ndeki çekirdek çitleyip surata tüküren bir Çingene anne profili var.
  </p>
  <p class="MsoNormal">
   -Peki siz kızınızı bir Çingene’ye verir misiniz?
  </p>
  <p class="MsoNormal">
   Bir hamlede ‘veririm’ diyemem. Demek ki bazı şeyleri ben de kafamda aşabilmiş değilim. Ön görüşmelerde öğrendim; Alevi genç Laik-Kemalist aileye mensup bir kızı seviyor. Kız, genci ailesiyle tanıştırmaya getirdiğinde arka odadan bağırtılar geliyor. Kız iki gözü iki çeşme geliyor, “Alevi olduğunu söyledim, kıyamet koptu.” diyor. O ana kadar her şey normal ama çağdaş aile gencin Alevi olduğunu öğrenince kıyameti koparıyor.
  </p>
  <p class="MsoNormal">
   -Tam tersi örnekler de var.
  </p>
  <p class="MsoNormal">
   Çok doğru. Karşılıklı güvensizlik var. Dolayısıyla bu güvensizliği nasıl aşacağımız toplumsal barışımız adına birinci meselemiz. Bunu körükleyici yayınlardan, davranışlardan uzak durmamız gerekiyor. Kanaat önderlerine çok görev düşüyor. Bu meselede Fethullah Gülen çok önemli bir misyona sahip. Türkiye’deki gayrimüslimlerle, Alevilerle, Kürtlerle olan ilişkisinde verdiği mesajlar çok önemliydi. Bunun toplumun her katmanına ulaşabilmesi açısından kanaat önderlerinin üzerine çok görev düşüyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29372-198-butun-otekiler-fedak%C3%A2rlik-yapmali.html), [web.archive.org (arşiv bağlantısı)](http://web.archive.org/web/20110811082407/http://www.aksiyon.com.tr:80/aksiyon/haber-29372-198-butun-otekiler-fedak%C3%A2rlik-yapmali.html)
