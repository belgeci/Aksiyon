# Hiçbirimiz Dersim için Onur Öymen kadarını yapamadık!

*Ayşe Tosun 2010.11.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   CHP Milletvekili Onur Öymen, geçen yıl Meclis’te “Dersim’de analar ağlamadı mı?” dediğinde ortalık ayağa kalkmıştı. Oysa yazar Cafer Solgun, bu çıkışın ‘hayırlara’ vesile olduğuna da işaret ediyor!
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    1938’de Dersim’de yaşananlar öyle büyük bir travmaya sebep olmuştu ki, konuyu gündeme getirmek neredeyse imkânsızdı. Taa ki, CHP’li Onur Öymen’in geçen yıl Meclis’te konuşmasına kadar. Öymen’in “Dersim’de analar ağlamadı mı?” diye başlayan sözleri âdeta Pandora’nın kutusunu açan anahtar oldu. Ardından tarihin tozlu sayfalarına terk edilen gerçekler bir bir su yüzüne çıkmaya başladı…
   </p>
   <p class="MsoNormal">
    Dersim’de yaşananlar, korkunç bir hayal değildi. Dönemin Mülkiye Müfettişi Hamdi Bey, Şubat 1926’da hükümete sunduğu raporda, “Dersim, Cumhuriyet hükümeti için bir çıbanbaşıdır. Bu çıban üzerinde kesin bir ameliye yapmak ve elim ihtimalleri önlemek, memleket selameti için mutlaka lazımdır.” ifadesini kullanmış, ardından ‘çıban’ üzerinde ‘ameliye’ yapılmıştı. Acıları, sevinçleri, hikâyeleri, kültürü, tarihi, efsaneleri olan bir toplum yok edilmek istenmişti. Çok az kişi dillendirdi bu acı olayı. Üstat Necip Fazıl Kısakürek, “Bu facianın, tarihte benzeri gösterilemez.” diyecek; daha sonra Hava Kuvvetleri Komutanı olan Orgeneral Muhsin Batur, emekli olduktan sonra anılarını topladığı kitabında “Okurlarımdan özür diliyorum. Hayatımın Dersim’de geçen bu bölümünü yazmayacağım.” diyerek yaptıklarını anlatmaktan kaçınacak; yine dönemin Emniyet Müdürü İhsan Sabri Çağlayangil kendisi de Dersimli olan Kemal Kılıçdaroğlu’yla (CHP Genel Başkanı) yaptığı bir sohbette, insanların bulunduğu mağaralara gaz bombası attıklarını itiraf edecekti.
   </p>
   <p class="MsoNormal">
    Kasım 2009’da Onur Öymen’in Dersim örneğini Kürt sorununa çözüm modeli olarak sunması Dersimlileri çok incitti. Aynı yıl Tayyip Erdoğan ilk kez bir başbakan olarak ‘Dersim katliamı’ ifadesini kullandı. Abdullah Gül, Turgut Özal’dan 19 yıl sonra bölgeye giderek bir cemevini ziyaret etti. Bunlar önemli adımlardı...
   </p>
   <p class="MsoNormal">
    Türkiye, normalleşme sürecinin bir gereği olarak geçmişiyle yüzleşmeye devam edecek gibi görünüyor; ama kendilerini ‘katliam ve kılıç artıkları’ olarak gören Dersimliler ne durumda? Kürt-Alevi aydınlardan Cafer Solgun, Timaş’tan çıkan “Dersim… Dersim… Yüzleşmezsek hiçbir şey geçmiş olmuyor” kitabında, Cumhuriyet tarihinin bu kanlı sayfasını tüm gerçekliğiyle anlatıyor. Dersimli Solgun’a kitapta olmayanları sorduk...
   </p>
   <p class="MsoNormal">
    -Onur Öymen’in Meclis’teki “Dersim isyanında analar ağlamadı mı? Kimse ‘analar ağlamasın, mücadeleyi durduralım’ dedi mi?” sözleri Dersimlileri üzdü; ama o dönemin yeniden gündeme gelmesini de sağladı sanırım.
   </p>
   <p class="MsoNormal">
    Ben ve benim gibi insanlar bu konuda çok konuşmuş, çok kalem oynatmışızdır; ama hiçbirimizin çabası Onur Öymen’in sözleri kadar tesirli olamamıştır. Gerçekten Öymen’in Meclis kürsüsünden Kürt sorununun çözümüne Dersim katliamını model olarak sunması Alevilerin CHP ve Kemalist sistemi sorgulamasına ve gerçeklerle bir kez daha yüz yüze gelmesine vesile oldu. Bunu Türkiye’nin normalleşmesi olarak görmek ve Dersim 38’le yüzleşmek Türkiye’nin kaçınılmaz bir gerçeğiydi.
   </p>
   <p class="MsoNormal">
    -Dersim’le ilgili çok bilgi kirliliği var. Kaynaklardaki bilgiler birbirini tutmuyor. Bunun sebebi nedir?
   </p>
   <p class="MsoNormal">
    Bilgi kirliliğinin en büyük sebebi resmî ideoloji. Yani yasakçı ve inkârcı devlet ideolojisi. Bunun da adının Kemalizm olduğunu biliyoruz. Üniversitelerin araştırmadığı, araştırmaya kalkanın önüne duvarlar örülen bir konudan bahsediyoruz. Dersim’i bilmeyen biri internete ya da kitaplara baksa kafası karışır. Dersim Aleviliğine ilişkin bir sürü görüş var. Siz bir olguyu yasaklarsanız bir gün o yasak kalkınca herkes kendine göre çekiştirip kendi tarifini yapmaya yeltenir.
   </p>
   <p class="MsoNormal">
    -Peki, Dersim’deki operasyon ne için yapıldı?
   </p>
   <p class="MsoNormal">
    Dilimize yerleşmiş resmî ideolojiyle ‘Dersim isyanı’ denir. Bu çarpıtmayı düzeltmek lazım. Orada söz konusu olan planlanmış bir harekâttır. O dönemde çok sayıda Kürt isyanı vardır; ama Dersim’deki isyan değildir. Genelkurmay belgelerinde Şeyh Sait’in ayaklanması ‘isyan’ diye geçer; fakat Dersim’e yapılan operasyon ‘Tedip ve Tenkil Harekâtı’ diye geçer. Çok sayıda Dersim raporu hazırlanmıştır. Dersim’de kendi kimliği ve değerleriyle yaşamak isteyen bir halkın yok edilmesine karar verilmiştir. Buna nasıl ‘isyan’ denir? ‘Tunç Eli’nden kasıt devletin elidir. Tunç madeni olduğu için değildir.
   </p>
   <p class="MsoNormal">
    -Çağdaşlaşma ve modernleşme adına yapıldığı da söyleniyor.
   </p>
   <p class="MsoNormal">
    Sadece Dersim’e özgü değil bu durum. Halkımızın değerlerine, kimliğine, kültürüne, inancına karşı her şey Kemalizm tarafından genel olarak çağdaşlaşma ve medenileşme diye isimlendiriliyor ve bunu da kabul etmemiz isteniyor. İnsanların inançlarına göre ibadet yaptığı yerler kapatılıyor; şapka takmaya karar veriliyor; ‘dede, şıh’ gibi payeler yasaklanıyor; yüzyıllar boyunca yazılmış, okunmuş alfabe halka sormadan kaldırılıyor. Dersim 38, sözüm ona modernleşme sisteminin en kanlı halkasıdır. Yok etme amacı taşıyan bir sistemin modernleşmeyle alakasının kurulmasını reddediyorum. Devrimlerin halka rağmen yapılmasının hiçbir değeri yok. “Biz sizin cahil ve geri olduğunuza, yok edilmenize karar verdik.” deniyor. Dengir Mir Mehmet Fırat (AK Parti Milletvekili), “Cumhuriyet reformları Türkiye toplumunda travma yaptı.” dedi diye nerdeyse ülkeyi başına yıkacaklardı. Bu son derece mütevazı ve gerçekçi bir tespittir.
   </p>
   <p class="MsoNormal">
    -Önsözde kitabı ağlayarak yazdığınızı ifade ediyorsunuz. Sizin de Dersim’le ilgili acılarınız var mı?
   </p>
   <p class="MsoNormal">
    Ben de her Dersimli gibi ‘Dersim 38’ anılarını dinleyerek büyüdüm. Köyümüz, bağımız bahçemiz varken nasıl dağlarda hayvanlar gibi aç sefil yaşamak zorunda bırakıldığımızı, bizi nasıl astıklarını anlatan hikâyelerle büyüdük. Kişisel bir yönü var. Benim açımdan hâlâ üzerinde konuşulması kolay olmayan bir mevzu. Annem anlatırdı. Harekâttan sonra artık kendini savunacak mecalleri kalmamış. Birçok köyde toplu katliamlar yapılmış. İnsanlar meydanlarda kurşuna dizilmiş. Annemin de içinde bulunduğu kadın, çocuk ve yaşlıların ağırlıkta olduğu topluluk katledilmekten son anda kurtulmuş ve sürgüne gönderilmiş. Aynı soyadını taşıdığımız akraba ve aynı köylerden olanlarla yıllar sonra görüştük. Hâlâ görüşemediklerimiz var. Amcamın kızı Adile Solgun evlatlık verilenlerden. İçime derttir bu. Şimdi 50 yaşlarında ve nerede bilmiyorum.
   </p>
   <p class="MsoNormal">
    -Dersim’de büyümediniz ama…
   </p>
   <p class="MsoNormal">
    Kardeşlerimle Elazığ’da büyüdük; ama hiçbir zaman kendimizi Elazığlı hissetmedik. Bir ayağımız Dersim’deydi. Dersimlisiniz ve farklı bir etnik kimliğinizvar. Kürt’sünüz ve aile ocağında farklı dilde konuşuyorsunuz. Farklı bir inancınız var ve Alevisiniz. Bütün bunların etkisiyle Dersimli kaldık. Annem hâlâ Elazığ’da yaşıyor. Benim büyüdüğüm mahalle Dersim’den göç edenlerin yaşadığı bir yer. Bu mahallelerdeki insanlar Elazığ’ın geri kalanıyla pek bağdaşamamıştır. Bunu iyi bir şey diye söylemiyorum; var olan durum bu, keşke böyle olmasaydı.
   </p>
   <p class="MsoNormal">
    <span>
    </span>
    -Neden kaynaşma olmamış?
   </p>
   <p class="MsoNormal">
    Katliamdan sağ kurtulup gelmişsiniz. Sürgün edilmişsiniz. Sağa sola savrulmuşsunuz. Kendinizi eskisi gibi özgür ve mutlu hissedemeyeceğiniz yerlere gitmişsiniz. Nereye giderseniz gidin katliamın izleri peşinizden geliyor. İnancınız ve etnik kimliğinizin farklı olması toplumun diğer kesimine yaklaştırmıyor. Yaklaşsanız da karşıdaki sizi kabul etmeyebiliyor. Dersim, Türkleştirme politikası ve kampanyasının en sistemli yürütüldüğü yerdi. Bunlar sonuç da verdi. 1938’den önce hiç Türkçe bilmezken iyi Türkçe konuşan, okuyan, yazan, üniversitelere giden ve giderek kendi celladıyla benzeşmeye çalışan bir toplum oluyorsunuz. Buna rağmen bir kaynaşma olduğu söylenemez. Bu sadece Dersim’den kaynaklanan bir durum değildir.
   </p>
   <p class="MsoNormal">
    -“Kılıç ya da katliam artıklarıyız” diyorsunuz. Her Dersimli kendini böyle mi görüyor?
   </p>
   <p class="MsoNormal">
    Sadece etkileyici bir tabir olsun diye kullanmadım. Gerçek bu. Bizim annelerimiz, babalarımız kendi annelerinin entarilerinin altında ya da çalıların içinde saklanarak hayatlarını kurtarmış. Aç, susuz, savunmasız bir şekilde dağlardaki mağaralarda saklanan bir anne, sesini asker duymasın diye çocuğunu göğsüne öyle bir bastırmış ki yavrucak nefessiz kalarak ölmüş.
    <span>
    </span>
   </p>
   <p class="MsoNormal">
    Durum böyle olunca yok edilmeye karar verilmişlerin yaşayan çocukları da ister istemez ‘katliam artıkları’ durumuna düşüyor. Katliamın ardından birçok kız çocuğu subaylara ‘besleme’ olarak veriliyor. Birçoğu da bölge yatılı okullarına verildi. Sonraki kuşaklar sağ kalmış olmanın bedeli olarak Atatürkçü oldu. Adı Kemal olan birçok çocuk yetişti.
   </p>
   <p class="MsoNormal">
    <span>
    </span>
    -Bunun farkındalar mı?
   </p>
   <p class="MsoNormal">
    Buna çok net cevap veremiyorum. Her Dersimli bu katliamı çok iyi bilir; ama yüksek sesle dillendirmeye cesaret edemez. Bu kendi içimizde yaşanmış bir acı olarak kaldı.
   </p>
   <p class="MsoNormal">
    -Alevileşen ve Kürtleşen Ermeniler var mı? Dersim halkı kendisini nasıl görüyor?
   </p>
   <p class="MsoNormal">
    Dersim, Kürt coğrafyasının özgün bir parçasıdır. Baskıdan, zulümden kaçan başka toplulukların da sığındığı ve oranın inancıyla, etnik kimliğiyle bağdaştığı bir yerdir. Buna Dersimliler ‘Kırmanciya beleki’ derler. Yani çok renkli Kürtlük. Bu Kürtlük Hakkâri ya da Van’daki Kürtlükle belirtilmesi gereken farklılıklara sahiptir. Dersim’de kökeni Türk, Kürt ya da Ermeni olan aşiretler de vardır. Yusuf Halaçoğlu (eski Türk Tarih Kurumu Başkanı) sonradan düzeltse de bir toptancı fikir ortaya attı: “Kendisini Kürt Alevisi olarak isimlendirenler Ermenidir.” Ben Kürt’üm ama Ermeni olsaydım bu beni rahatsız etmezdi. Dersimlilerin böyle kompleksleri yoktur; ama Kürt Alevilere Ermeni demek ırkçılıktır. “Kürt Alevileri içinde Kürtleşen, Alevileşen Ermeniler var.” derseniz, buna evet derim. Kökeni Ermeni birçok Dersim Alevisi olduğunu biliyorum. 1915 tehcirinde kaçan birçok Ermeni’yi saklamışlardır. Tehcirden önce Dersim’de yaşayan Ermeniler de vardı. Farklı inançları olmasına rağmen dostane ilişkileri olmuştu.
   </p>
   <p class="MsoNormal">
    -Bu yakınlık hâlâ devam ediyor mu?
   </p>
   <p class="MsoNormal">
    Benim büyüdüğüm mahallenin adı Ermenice Seko idi. Hâlâ orada yaşayan kapı komşumuz Ermeni aileler var. Aynı mahallede Palulu Zaza aileler de vardı. Bizim Ermeni ailelerle aramız daha iyiydi. Sır açıklama, derdi, acıyı paylaşma konusunda Ermenilere karşı kendimizi daha rahat hissederdik. Onlar da kendilerini Dersimlilere karşı daha rahat hissederdi.
   </p>
   <p class="MsoNormal">
    -Çünkü yaşanmış benzer acılar var.
   </p>
   <p class="MsoNormal">
    Kesinlikle onunla ilgili. Dışarıya karşı bizim insanımız uzun yıllar kimliğini gizledi. Dış görünüşünden, kıyafetinden belli olsa da memleketini gizlediler. “Elazığlıyız, Erzincan’dan ya da Malataya’dan gelmişiz.” dediler. “Ne olur ne olmaz. Asılır mıyız, içeri atılır mıyız?” tedirginliği vardı. Alevi Kızılbaş inancını da gizliyorsun. Ermeniler için de aynı şey geçerli. Benzer bir psikolojiyi yaşayan iki toplum olarak çok iyi anlaşırlardı. Uzun kış gecelerinde birbirimize misafirliğe gittiğimizde “Bizi böyle astılar, şöyle sürgün ettiler” diye acı hikâyeler anlatılır ve ağlaşılırdı.
   </p>
   <p class="MsoNormal">
    -Neden Alevi deyince akla “Kemalist, sosyalist” geliyor. Bu algı nasıl oluşmuş?
   </p>
   <p class="MsoNormal">
    Bu algı genelde Dersimliler için oluşmuştur. Çok anlaşılır sebepleri var. Dersimliler genellikle rejimle hatta –inancının farklı olması sebebiyle– parçası olduğu Kürt toplumuyla sorunlar yaşamış. Ayrıksı bir yapıya sahip olmuş ve hep baskıya maruz kalmış. 1938’de pilot bölgeydi ve sistematik bir asimilasyon politikasına maruz kaldı. Bu politika belli ölçülerde maksadına erdi ve çok ciddi çarpıklıklara sebep oldu. Bana göre Kemalist politikadan, asimilasyon politikalarından ziyade Türkiye sol hareketi daha etkili olmuştur. İşin enteresan yanı bu hareket de Kemalist düşünceyle sakatlanmıştır. Dersimliler rejime muhalif olma iddiası olan sol yapılara uzun yıllar yakın durmuş ve destek vermiştir. Herkesin özgür ve hür olacağını vadeden sola yakın oldular; ama hayal kırıklığına uğradılar. Çünkü sol yapılar da Kemalist devlet politikalarının öngördüğü gibi inancını, dilini, kültürünü, ibadetini unutturmaya çalıştı.
   </p>
   <p class="MsoNormal">
    -Türkiye haritasında Dersim tehlike sinyali veren bir yer gibi algılanıyor; ama Alevi inancı, tutunduğu değerlere bakınca insanı hayatın özüne koyuyor. Bu inanç PKK gibi bir örgütle nasıl uyuşuyor?
   </p>
   <p class="MsoNormal">
    Aleviler başı sonu olan bir ordu gibi değil. PKK konusunda en yanlış bilinen şeylerden biri şöyle ifade edilir: “PKK’nın üstü Marksist, Leninist; ama tabanı Müslüman ya da inançlı kesimlerdir.” Çıkış noktasında Marksist, Leninist olduğu bir gerçek; ama PKK klasik manada Marksist bir hareket olmamıştır. Örgütün Kürt halkı tarafından karşılık bulmasının en önemli nedeni, insanların inançlarına karşı bir mücadele içine girmemiş olması. Hatta 90’lı yıllarda dinsel motifli hareketlerin kuruluşuna öncülük etmiş, insanların dinî inanışlarıyla karşı karşıya gelmemiştir. ‘Aleviler Birliği’, ‘Dindarlar Birliği’ gibi çeşitli hareketler organize etmeye çalışmıştır; ama örgüt Dersim’in özgünlüğüne yönelik politikalar oluşturamamıştır. Dersim Zazaca konuşan ve Alevi olan bir bölgedir. PKK’ya destek de vermiştir; ama dün DTP bugün BDP Dersim’in Alevilikle ilgili isteklerinin sözcülüğünü yapamamıştır.
   </p>
   <p class="MsoNormal">
    -Dersim’de çeşitli örgüt yapılarının etkinliği biliniyor. Bu etkinlik şimdi ne durumda?
   </p>
   <p class="MsoNormal">
    Hâlâ TİKKO ya da TİKKO kökenli yapıların etkin olduğunu söyleyebiliriz; ama 70’li yıllarla kıyaslandığında bu gerilemiştir. PKK’nın ciddi etkisi söz konusudur. Kürt hareketi olarak ortaya çıkması, kimlik ve değerleri hatırlatan bir üslup kullanması karşılık bulmuştur. İki milletvekilliğini, sonra DTP’ye geçen bağımsız adaylar kazandı. İki dönemdir belediyeyi DTP alıyor. Kürt hareketiyle bağlantılı isimlere ilgi devam ediyor. Genel olarak Dersim’in duruşu hâlâ sola açıktır; fakat Dersimliler rengini tam olarak bulmuş, kendini ifade eden bir toplum değildir.
   </p>
   <p class="MsoNormal">
    -Dersim’in rengi ne şu anda?
   </p>
   <p class="MsoNormal">
    Dersim’i tarif edecek tek cümle ‘büyük bir boşluk’. Bir yandan bel bağladığı devrimci hareketler yok. Bir yandan zorlama ve baskıyla da olsa biat etmeye zorlandığı Kemalist dayatmaların hayatta bir karşılığı olmadığı görüldü. Kendi Aleviliğini yaşama anlamında da bir boşluk söz konusu. Yeni Alevi kuşaklar inançlarını tam olarak bilmiyor. Kendi Aleviliğinden kopmuşluk ve büyük bir kafa karışıklığı var.
   </p>
   <p class="MsoNormal">
    -Dersim demokratik hakları talep eden bir bölge ama tamamına yakını referandumda ‘hayır’ oyu kullandı. Bu çelişki değil mi?
   </p>
   <p class="MsoNormal">
    Kesinlikle çelişiyor. Bunu bazı yerlerde kotarılmış senaryolar sonucu gerçekleştirilmiş plan olarak değerlendiriyorum. Onur Öymen’e çok büyük tepki gösterildi. Dersim’de CHP’den toplu istifalar geldi. 90’lı yıllarda Alevilerin kitlesel desteğini alan CHP, onların demokratik istekleri karşısında kılını bile kıpırdatmadı. Bu durum bazı Alevilerin CHP ve Kemalizmle ilişkisini sorgulamaya başlamasına ve CHP’den Alevilerin sıdkının sıyrılmasına sebep oluyordu. Normal olmayan bir şekilde Kemal Kılıçdaroğlu’nun CHP genel başkanlık koltuğuna oturmasıyla bu hava tersine döndü. Meclis çatısı altında hiçbir sözü, icraatı mevcut değil; ama Dersimliler CHP’ye yeniden meyletmeyi “Bizim insanımız, fena mı oldu?” şeklinde açıklıyor. Daha somut bir gerekçe izah edemiyorlar. “Aleviler ‘hayır’ diyecek” demek de yanlış. Solcu da var, boykot eden de. Ben ‘yetmez ama evet’ kampanyasındaydım. Beni Alevilikten aforoz mu edecekler?
   </p>
   <p class="MsoNormal">
    -Kemal Kılıçdaroğlu Dersimliler için yeni bir umut mu?
   </p>
   <p class="MsoNormal">
    Yeni bir umut değil, ‘yeni bir umut olarak görmek istemeleri’ söz konusu. Fakat Kılıçdaroğlu’nun herhangi bir umut projesini görmüş, duymuş değiliz. Dersim kaygan bir zemin. “Yeniden CHP’yi kabul etti” demek yanlış. ‘Boşluk’ kavramıyla düşünülecek olursa kendilerini ikna ettikleri başka bir siyasi proje olursa rahatlıkla ona destek verirler. Dersimlilerin diğer Alevi kesimlerden farkı budur. İslamcı bir kesim olarak kabul ettikleri AK Parti’ye bile kendilerine yönelik demokratik girişimlerde bulunsa destek verirler. Nitekim AK Parti Dersim’de 2007’de azımsanmayacak oy aldı. Bunlar çelişkili gibi; ama bu Dersimlilerin arayışına bağlanmalı.
   </p>
   <p class="MsoNormal">
    -Kitabınızın kapağında da “Yüzleşmezsek hiçbir şey geçmiş olmuyor” yazılmış. Sizce Türkiye geçmişiyle yüzleşiyor mu?
   </p>
   <p class="MsoNormal">
    48 yaşındayım, Dersim ve ‘Dersim 38’ konusu ilk defa bu kadar açıklıkta tartışılıyor. 1990’lı yıllarda Kürt sorununun tartışıldığı dönemler oldu ama kesintiye uğradı. Öncesi zaten yok. Günümüzde Kürt sorunu açıklıkla tartışılıyor. İnsanlar artık Dersimli olduğunu gizlemiyor. Bu çok olumlu bir süreç. Kendi meselelerimizi, ‘bölücü, irticacı’ gibi yargılayıcı ithamlarla bastırırsak o konu yok olmaz. Farklı şekilde kendini ifade etmeye, dayatmaya devam eder. Yasakçı uygulamaların Kürt sorununu getirdiği nokta gözler önünde. Hiçbir şeyi çözmediği gibi büyük bir acı kaynağı oldu. Dersim ve Alevi meseleleri de öyle. Biraz kendi dinamikleri üzerinde yerli yerine oturması için uğraş vermeniz gerekiyor. Bunları tartışmak güzel ama gereklerini yerine getirme konusunda devlete ve topluma düşen şeyler var.
   </p>
   <p class="MsoNormal">
    -Nedir bu gerekler?
   </p>
   <p class="MsoNormal">
    Devletin 1937’de asılan seyitlerimize ne yaptığını açıklaması gerekiyor. Astığınız insanların geride bıraktığı eşyaları ne oldu? İhsan Çağlayangil’in anılarında Seyit Rıza “Kırk liramı ve köstekli saatimi oğluma verin.” diye vasiyet ediyor. Ama oğlunun asılacağını bilmiyor. Kendinden önce oğlu asılıyor ve bu idam sahnesi kendisine izlettiriliyor. O saate ve o kırk liraya ne yaptınız? Bize teslim edin. Biz torunları olarak 70 yıl sonra bunun hesabını istiyoruz. Katliam yıllarının bir parçası da Dersim’in kayıp kızlarıdır. Bizim kızlarımız sağa sola evlatlık verildi. Bunun listeleri nerede? Genelkurmay’ın ve devletin hangi gizli çekmecesinde? Açıklayın ve parçaladığınız bu ailelerin yaralarını tamir edin. Dersim meselesiyle yüzleşmek bunlarla birlikte olur.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FB3700F6E89EBDC67D3B7C2F958F7212?newsId=27989), [web.archive.org (arşiv bağlantısı)](http://web.archive.org/web/20120828052435/http://www.aksiyon.com.tr:80/aksiyon/newsDetail_getNewsById.action;jsessionid=FB3700F6E89EBDC67D3B7C2F958F7212?newsId=27989)
