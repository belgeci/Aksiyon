# Yeni Başkanlık Divanı’nda dengeler nasıl oluşturuldu?

*Adnan Öksüz 2000.12.02*

<div>
 <p class="baslik">
  MHP’de Devlet dengesi
 </p>
 <p class="spot">
  Bahçeli Başkanlık Divanı'nı  belirlerken dengeleri özellikle  gözetmeye dikkat etti. Tüm belirgin  çizgileri Bahçeli tarafından  belirlenen yeni Başkanlık Divanı  çalışmalarına başladı. Bu  görüntüsüyle tam bir 'Devlet  dengesi' var yeni Başkanlık  Divanı'nda
 </p>
 <p class="metin">
 </p>
 <img border="0" src="/web/20010712113733im_/http://www.aksiyon.com.tr/2000/313/resimler/MHP.jpg"/>
 <p class="metin">
  12 Eylül öncesi... Yıl, 1977. MHP'de hareketli bir gün. Milliyetçi Hareket Partisi'nin merhum eski genel başkanı Alparslan Türkeş toplantıya başkanlık ediyor. İstişare edilecek konuların listesi epeyce uzuyor. Hemen hemen hepsi tek tek istişare edilerek oylanıyor. Ancak bir tanesi üzerinde uzun uzun tartışmalar yapılıyor partinin yetkili organında. Konu Başbuğ Alparslan Türkeş'in 'Ben bu seçimlerde Adana'dan aday olmak istemiyorum. Kurul şayet uygun görürse bu seçimlerde Ankara'dan aday olmak istiyorum" teklifiyle gündemin ortasına oturuyor. Kurul üyelerinin kimi, Başbuğ'un her zaman olduğu gibi Adana bölgesinden milletvekili adayı olması gereği üzerinde duruyor. Bir başkası 'Şayet kendisi talep ediyorsa Ankara'dan aday olmasında bir sakınca olmaması gerektiğinin' altını çiziyor. Ancak herkes fikrini, düşüncesini açıklıyor. Türkeş, tartışmaların uzadığını görünce 'oylayalım' diyor. Yapılan oylamanın neticesi ilginçtir; Kurul üyelerinin büyük çoğunluğu, merhum Başbuğ'un talep ettiği Ankara'dan değil, eski seçim bölgesi Adana'dan aday olması gerektiği üzerinde rey kullanıyorlar. Üstelik, talep Başbuğ'un bizzat kendisinden geldiği halde...
 </p>
 <p class="metin">
  MHP'nin kurucusu ve efsanevi ismi Alparslan Türkeş'i yakından tanıyanlar, uzun yıllar boyu yanında olan politikacılar, Türkeş'in istişareye ne kadar önem verdiğini, önemli önemsiz hemen her konuda partinin yetkili kurullarının mutlaka görüşünü aldığını ifade ediyorlar. Türkeş'in otoriter görüntüsünün ve asker kökenli olmasının, toplantılardaki bu tavrını hiç etkilemediğine dikkat çekiyorlar. Hatta son eşi Seval hanımla evlenirken bile bunun yetkili kurullarda görüşüldüğü çevresince dile getirilir.
 </p>
 <p class="metin">
  Sürpriz isim Pandar
 </p>
 <p class="metin">
  Türkeş'ten sonra MHP'nin Genel Başkanlık koltuğuna oturan ve bunun son bir küsûr yılını da Başbakan Yardımcısı olarak geçiren Dr. Devlet Bahçeli de, eski genel başkanının çok önemsediği yetkili kurullarını, 5 Kasım 2000 Kongresi sonrasında yeniden oluşturdu. Tüzük değişikliğiyle Merkez Yürütme Kurulu oluşturuldu ve bunun ardından geçtiğimiz hafta sonunda da Merkez Yürütme Kurulu toplanarak Başkanlık Divanını belirledi. Şimdi sorulan soru şu; Devlet Bahçeli, partisinin yetkili kurullarını nasıl işletecek? Bu kurullara nasıl bir misyon yükleyecek? Bu henüz belirsiz. Ancak belli olan birşey var; yeni oluşturulan Başkanlık Divanı birçok sürpriz ismi bünyesinde barındırıyor. Kongrede tek liste üzerinden belirlenen ve büyük oranda Genel Başkan Dr. Bahçeli'nin imzasını taşıyan Merkez Yürütme Kurulu'ndaki bazı isimler dikkat çekmişti. Bunların arasından birisinin ismi oluşturulan Başkanlık Divanı'nda yıldızlaştı; Nursafa Pandar. Pandar, daha yakın zamana kadar Askeri Yargıtay Başkanı idi, Tümgeneral rütbesiyle. Emekli olduktan sonra MHP'ye girdi, kısa süre sonra MHP'nin en yetkili organı hâline getirilen Merkez Yürütme Kurulu'na Bahçeli'nin listesinden seçildi, ardından da Başkanlık Divanı'na girdi. Geldiği makam çok önemli ve MHP için çok kritik bir mevki; Pandar, MHP'nin Bahçeli'den sonra ikinci koltuk olarak isimlendirilen genel sekreterlik koltuğuna oturdu. MHP'de genel sekreterlik makamı stratejik bir mevki. Şu anda MHP'nin kilit bakanlıklarından Bayındırlık Bakanlığı koltuğunda oturan Koray Aydın, buraya kadar tırmanışını, genel sekreterlik koltuğuna borçlu. Türkeş'in son genel sekreteri olan ve bunu Devlet Bahçeli döneminde de sürdüren Koray Aydın için genel sekreterlik koltuğu çok iyi bir deneyim olmuş, bu deneyim, onu kilit noktalara getirmişti. Ancak Aydın'dan sonra görevi üstlenen Ankara milletvekili ve Meclis Milli Eğitim Komisyonu Başkanı Abdurrahman Küçük bu makamı yeteri kadar değerlendirememiş, eleştiriler almıştı. Şimdi partide bu önemli yere gelen emekli tümgeneral, Askeri Yargıtay eski Başkanı Nursafa Pandar'ın neler yapacağı merakla bekleniyor. Ancak, MHP kurmaylarının bazılarına göre hele hele askeri bürokrasiden gelen Pandar'ın bu makamı Koray Aydın gibi işletmesi zor...
 </p>
 <p class="metin">
  Tercih sebepleri...
 </p>
 <p class="metin">
  Diğer Başkanlık Divanı üyelerine şöyle bir göz atalım:
 </p>
 <p class="metin">
  Ercüment Konukman; MHP Kongresinde sürpriz bir şekilde Divan Başkanlığı'na getirilen ANAP'lı eski devlet bakanlarından Ercüment Konukman yine bir sürprizle MHP'nin yeni Başkanlık Divanı'na girdi. Konukman bir süredir, MHP'nin bu yönetimiyle uzun süredir arası limoni olan Rıza Müftüoğlu ile birlikte Yeni Düşünce isimli bir haftalık dergiyi çıkartıyordu. Dergi son aylarda Bahçeli ve ekibiyle iyi geçinmeye çaba gösteriyordu. Bahçeli'nin Konukman'a yönetimde görev vermesi bu ekiple son dönemde, aralarındaki buzların eridiği anlamına geliyor.
 </p>
 <p class="metin">
  Şefkat Çetin; Ankara milletvekili. Teşkilatta etkin bir isimdi zaten. Yeni yönetimde bu etkinliğini perçinleştirdi. Devlet Bahçeli'nin çok yakın ekibinden. Özellikle teşkilatlarla ilgili önemli kararlarda onun etkinliği büyük rol oynuyor. Sadi Somuncuoğlu olayından sonra düzenlenen basın toplantısında 'töre'yi hatırlatan da o oldu.
 </p>
 <p class="metin">
  Süleyman Sazak; Eskişehir milletvekili. Geçtiğimiz yıllarda yapılması planlanan ancak gerçekleşmeyen ara seçimlerde Doğru Yol Partisi'nin Keçiören milletvekili adayıydı. Yüksel İnşaat'ın sahiplerinden. MHP'nin yeni genel merkezinin yapılmasıyla da yakında ilgileniyor. Rahmetli Gün Sazak'ın oğlu. Yıllarca Amerika'da bulundu, dış deneyimi yüksek. Bahçeli'nin, Sazak'ı hem Gün Sazak'a vefa hem de dışarıda tanınmasından dolayı yanına aldığı ifade ediliyor.
 </p>
 <p class="metin">
  Adnan Uçaş; Amasya milletvekili. Şefkat Çetin'e yakınlığıyla biliniyor. Seçimler esnasında partinin para işlerini takip etti. Teşkilatla sıkı bağları var.
 </p>
 <p class="metin">
  Ali Işıklar; Ankara milletvekili. Devlet Planlama Teşkilatı kökenli. Işın Çelebi'nin DPT'den sorumlu olduğu dönemde, muhafazakâr bürokratlarla ilgili başlatılan kıyımdan neredeyse sadece o kurtulmuştu. Bahçeli'nin öğrencilerinden. Sendikal kesimlere yakın olması dolayısıyla Bahçeli'nin tercih ettiği isimler arasına girdi.
 </p>
 <p class="metin">
  Dr. Esat Öz; İstanbul milletvekili. 'Demokrat Parti Dönemi' konulu doktora tezi kitap olarak yayınlandı. Bahçeli'nin parti içinde çok değer verdiği isimlerden. Yaklaşımları ve tavırlarıyla partide denge ve itidal unsuru. MHP liderinin özellikle meclis grup toplantılarındaki konuşmalarını bir grup arkadaşıyla birlikte kendisi yazıyor. Konuşma metninin vurgularına kadar bizzat kendisi ilgileniyor. Bahçeli, çok değer verdiği Esat Öz'ü genel merkezde de bu dönemde yakınında tutmayı yeğledi.
 </p>
 <p class="metin">
  Şevket Bülent Yahnici; Ankara milletvekili. Partinin duayenlerinden. Seçimlerden önce Bahçeli'ye birçok eski ülkücünün mesafeli yaklaştığı günlerde o sürekli Bahçeli'nin yanında oldu. Bilhassa, 1999 Nisan seçimlerinden önce kartel gazeteleri diye de tanımlanan büyük gazetelere Bahçeli'yi götürerek mülâkatlar verdirdi, basınla tanıştırdı. Verdiği mesajların rahatsız etmemesi Bahçeli için biçilmiş kaftan. Biraz da bu sebepten MHP ile ilgili konularda basında genellikle Yahnici'nin görüşlerine başvuruluyor.
 </p>
 <p class="metin">
  Murat Şefkatli; milletvekili değil. Geçtiğimiz günlerde Jaguar arabası kaza yapınca gündeme gelmişti. Milli Eğitim Bakanlığı'na kitap basan TÜTİBAY Yayınları'nın sahibi. Partide etkili bir isim. Bahçeli'nin üniversiteden arkadaşı ve bir zamanlar partinin Araştırma Geliştirme'den sorumlu ismi Prof. Eyüp Aktepe ile yollarının ayrılmasından sonra bu makama getirildi. Son düzenleme ile merkeze gelerek yerini Dr. Esat Öz'e bıraktı.
 </p>
 <p class="metin">
  Ziya Yılmazbilen; vekil değil. Bir dönem Türkeş'in isteğiyle hac organizasyonu işlerine baktı. Dr. Bahçeli'nin güvenini kazanmış bir isim. ..
 </p>
 <p class="metin">
  Kısacası, Bahçeli Başkanlık Divanını belirlerken dengeleri özellikle gözetmeye dikkat etti.
 </p>
 <p class="metin">
  Tüm belirgin çizgileri Bahçeli tarafından belirlenen yeni Başkanlık Divanı çalışmalarına başladı. Nasıl bir çalışma temposu sergileyecek o belli değil. Merak edilen ise çalışmalarını yaparken, Bahçeli'nin, Türkeş gibi bu Divanı işleyen bir istişare organı gibi kullanıp kullanmayacağı.
 </p>
 <br/>
 <center>
  <a class="anaorta" href="http://web.archive.org/web/20010712113733/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/politika/1.htm), [web.archive.org (arşiv bağlantısı)](http://web.archive.org/web/20010712113733/http://www.aksiyon.com.tr:80/2000/313/politika/1.htm)
