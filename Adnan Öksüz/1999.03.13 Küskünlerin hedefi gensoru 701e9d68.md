# Küskünlerin hedefi gensoru

*Adnan Öksüz 1999.03.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tavşan dağa küsmüş, dağın haberi bile olmamış" deyimi şimdilerde küskün milletvekilleri için uyarlanıyor. Küskünler hedeflerine varabilecek mi?
  </font>
 </div>
 <div id="newsText">
  <font class="detail-text">
   Bu kesin olarak bilinmiyor. Çünkü, imzacı milletvekilleri bu kez hedeflerini biraz geniş tutmuşlar. Siyasi Partiler Kanunu'ndan tutun da DGM kanununa kadar bir dizi değişikliği gerçekleştirmek istiyorlar. 61 milletvekili bulunan DSP azınlık hükümetiyle bu yasaların geçmeyeceği de biliniyor. İşte bu noktada küskünlerin asıl hedefi gündeme geliyor: Gensoru. Meclis Başkanı Hikmet Çetin, 116 imzalı başvuru üzerine Meclis'i olağanüstü toplantıya çağırdı ama bu çağrının garip bir öyküsü var.
   <br/>
   <br/>
   Esrarengiz telefon...
   <br/>
   <br/>
   Küskünler hareketi olarak bilinen Meclis'i olağanüstü toplantıya çağırmak ve ardından önemli sayılan kanun tasarı ve tekliflerini kanunlaştırmayı hedefleyen oluşumun arkasında bugüne kadar hep bir isim arandı: Necmettin Erbakan. Anayasa Mahkemesi tarafından partisi kapatılıp kendisi de siyasi yasaklı olan Erbakan son olarak Konya'dan bağımsız milletvekili olmak için başvuruda bulundu. Fakat Erbakan'ın bu başvurusu Yüksek Seçim Kurulu'nca reddedildi. Erbakan'ın karara itirazı da reddedildi. Erbakan'la beraber hareket eden bir isim daha vardı: Şevket Kazan. Kazan'ın ismi "küskünler" hareketinde daha bir öne çıktı. Erbakan adına hareket edip etmediği kesinlik kazanmasa bile Kazan, birçok Fazilet Partili milletvekilini bizzat telefonla arayarak çağrı önergesine imza atmalarını istedi. Erbakan ve Kazan'ın değişik partilerden isimlerle, siyaset yasağını kaldıracak anayasal değişiklik için anlaştığı yorumları bile yapıldı.
   <br/>
   <br/>
   "Özellikle gizli tuttuk"
   <br/>
   <br/>
   Kaç milletvekilinin imzaladığı önce açıklanmayan olağanüstü toplantı çağrısının öncülerinden Abdülkadir Öncel, çağrının hedefini açıklarken, bunun sıradan bir toplantı çağrısı olmadığını belirtiyor: "Azınlık hükümeti düşecek, yeni bir oluşuma gidilecek." Peki kim başbakan olacak? Öncel, hareket liderleri arasında isim bile konuşulduğunu ve Türkiye'yi 2000'lere taşıyacak başbakan adayının belli olduğunu iddia ediyor. "Harekete inanmasam adım atmazdım" diyen Abdülkadir Öncel, öncelikle Siyasi Partiler Kanunu, yarım kalan Soruşturma Dosyaları, Bütçe Kanunu, DGM ile ilgili kanun, Pişmanlık Kanunu ile Mahalli İdareler Kanun Tasarısı'nı görüşeceklerini belirtiyor.
   <br/>
   <br/>
   Hareketin arkasında siyasi yasaklı Necmettin Erbakan'ın bulunmadığını ileri süren Öncel'in bir iddiası daha var: "Meclis olağanüstü toplanır, siyasi partiler de kendi Meclis gruplarını toplarsa bazı siyasi parti liderleri o grup toplantısına bile giremeyebilir." Öncel, son ana kadar Meclis'i olağanüstü toplantıya çağıran milletvekili listesinin açıklanmamasını ise şu şekilde açıklıyor: "İsimleri hemen açıklasaydık, vazgeçirmek için kimbilir kimler neler vadederdi?"
   <br/>
   <br/>
   Çetin'in tutumu
   <br/>
   <br/>
   Küskünler hareketinde dikkat çeken bir başka nokta da Meclis Başkanı Hikmet Çetin'in tutumu oldu. Çetin başlangıçta "Anayasa ve Meclis İçtüzüğü neyi emrediyorsa onu yaparız" derken önergenin verildiği günün sabahı, küskünlere olumlu bir işaret vererek, Meclis'i toplantıya çağıracağını îmâ etti. İmzacılar bu gelişme üzerine listeyi Çetin'e teslim ettiler. Çetin'in ikinci tavrı da "imzacı milletvekillerinin" gizliliği ile ilgiliydi. Mahmut Işık ve Abdülkadir Öncel'den listeyi alan Çetin iki milletvekiline "İsimleri sakın açıklamayın" tavsiyesinde bulunurken, Meclis Kanunlar ve Kararlar Dairesi Başkanlığı'na da bu yönde bizzat talimat verdi. Çetin, bugüne kadar Meclis geleneğinde pek eşine rastlanmayan böyle bir tutum içine niçin girmişti? Kimileri "Çetin de seçim istemeyenlerden" diye yorumladı tüm bu girişimlerini, ama seçim istemeyen sadece Çetin miydi?
   <br/>
   <br/>
   Geriye dönüş ya da hesaplaşma
   <br/>
   <br/>
   DSP Genel Başkanı ve Başbakan Bülent Ecevit bugüne kadar kendisine "küskünler hareketi"yle ilgili soru soran gazetecilere, hareketi tasvip etmediğini vurgulamış ve "Ok yaydan çıktı, bundan sonra geriye dönüş kaos getirir" açıklamalarında bulunmuştu. Ecevit, seçimlerin mutlaka yapılmasını istiyordu. Bu derece kararlı bir başka lider de Tansu Çiller'di. Bu iki liderin dışındaki genel başkanların ise seçim sürecine dolaylı olarak "ihtiyatla" yaklaştıkları biliniyor. Başlangıçta harekete soğuk bakan FP Genel Başkanı Recai Kutan "Meclis toplanırsa gerekeni düşünürüz" yaklaşımında bulundu.
   <br/>
   <br/>
   DTP lideri Hüsamettin Cindoruk baştan beri seçimlere zaten karşı. ANAP lideri Mesut Yılmaz ve CHP Genel Başkanı Deniz Baykal'ın da seçimlerin ileri bir tarihte yapılmasına en azından ilkesel bazda karşı çıkmayacakları tahmin ediliyor. Ancak küskün milletvekillerinin bilinç altlarında yatan Çiller ve Yılmaz'ı Yüce Divan'a gönderme fikri, "hesaplaşma" düşüncesini gündeme getiriyor. Hareketin  mimarları Siyasi Partiler Yasası'nın çıkmasını mutlak şart olarak görüyor, merkez sağın birleşmesi için Yılmaz ve Çiller'in kulvar dışı kalmalarının işaretlerini veriyorlar.
   <br/>
   <br/>
   Hareketin sonucu
   <br/>
   <br/>
   Listede Trabzon milletvekili Kemalettin Göktaş gibi seçilebilecek yerlerden aday olan isimlerin de bulunması "hareketin sadece küskünler hareketi olmadığı" fikrini güçlendiriyor. Ya da bu nitelikteki isimlerin listeye serpiştirilmesi böyle bir düşünceyi hakim kılmak için geliştirilmiş bir strateji. Ancak gelinen noktayla ilgili olarak yapılan yorum şu şekilde: Meclis olağanüstü toplantıya çağrıldıktan sonra gerisi gelir. Azınlık hükümetini kuran ANAP ve DYP'de birçok rahatsız isim var. Hareket, imza atmamış olsalar bile bu milletvekillerinin desteğini alacak. Bunların yanısıra Fazilet Partisi'nde listelerden rahatsız olan 36 isim mevcut. Artı, DTP ve  CHP de yakın planda seçim yapılmasına karşılar. Yalım Erez'in başını çektiği bağımsızlar da erken seçime karşı. Tüm bunları gözönünde bulundurursanız hareketin başarılı olmaması için bir neden yok.
   <br/>
   <br/>
   Seçim istemeyenler arasında en ilginç çıkışlardan birisi de emekli milletvekilleri platformu olarak bilinen ve Meclis bütçesinden büyük miktarlarda pay aldığı bilinen Türk Parlamenterler Birliği'nden geldi. Birliğin yıllardır başkanlığını sürdüren Zeki Çeliker, "Nihayet olanlar oldu" diye başladığı açıklamasını "Seçim sistemi ve siyasi partiler yasalarında değişiklik yapılmadan gidilecek bir seçim ülkeyi çıkmaza götürür" şeklinde sürdürüyor ve şunları söylüyordu: "Türk Parlamenterler Birliği olarak biz 18 Nisan seçimlerinin sonucundan kaygılıyız. Laik cumhuriyete, Atatürk'ün kurduğu yüce Meclis'e gölge düşeceğinden endişe ediyoruz. Bu durumda öteden beri tartışılan başkanlık ya da yarı başkanlık sisteminin yaşama geçirilmesini vatandaşımız haklı olarak düşünür duruma gelmiştir. Ayrıca bazı bölgelerde parasal güce sahip holdinglerin sanki ihaleye çıkmış gibi 10 milletvekili alabileceğini itiraf etmesi duyduğumuz kaygıları artırmaktadır. Keşke bu kararımızda yanılmış olsak, yanlışın bizde olduğu seçim sonuçlarıyla kanıtlansa...Ne var ki yine de vakit geçmiş değildir. Vatandaşın özgür iradesini yansıtacak yasal düzenlemeler yapıldıktan sonra seçimlere gitmenin başka bir deyimle 18 Nisan seçimlerinin ertelenmesinin ülkeye sayısız yarar sağlayacağına inanıyoruz."
   <br/>
   <br/>
   İmza vermeyenler de var
   <br/>
   <br/>
   Fakat böyle düşünmeyenler de var. Her seçimde Erzincan'dan banko gelen ve bu seçimlerde İstanbul Büyükşehir Belediye Başkan adaylığına soyunduğu için listelere girmeyen Mustafa Kul, harekete karşı bir tavır sergiledi. Küskün milletvekillerinin girişimlerini tasvip etmediğini ve seçimlerin ertelenmesi için imza vermediğini bildiren Kul, bunu siyasi ahlak açısından da uygun bulmadığını açıkladı. Listelere giremeyen DSP'li Samsun milletvekili Yalçın Gürtan da girişimi tavsip etmediğini deklare etti.
   <br/>
   <br/>
   Tabii, küskün milletvekillerinin aşması gereken bir de Meclis prosedürü engeli var. Meclis yeterli sayıyı (184) bulup genel görüşme başladıktan sonra çalışmaya devam edebilecek mi? Meclis Başkanlık Divanı'nın bu yönde iradesini kullanıp bunun Genel Kurul'da oylanması gerekiyor. Bu oylamada salt çoğunluk bulunabilecek mi? Çağrının nasıl neticeleneceği, bu hafta içinde belli olacak.
   <br/>
   <br/>
   E mail:
   <a class="__cf_email__" data-cfemail="e9888d878887a988829a80908687c78a8684c79d9b" href="/web/20141106083651/http://www.aksiyon.com.tr/cdn-cgi/l/email-protection">
    [email protected]
   </a>
   <script type="text/javascript">
    /* <![CDATA[ */
(function(){try{var s,a,i,j,r,c,l,b=document.getElementsByTagName("script");l=b[b.length-1].previousSibling;a=l.getAttribute('data-cfemail');if(a){s='';r=parseInt(a.substr(0,2),16);for(j=2;a.length-j;j+=2){c=parseInt(a.substr(j,2),16)^r;s+=String.fromCharCode(c);}s=document.createTextNode(s);l.parentNode.replaceChild(s,l);}}catch(e){}})();
/* ]]> */
   </script>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F3DF69EC175656BECA9427881A778674?newsId=4237), [web.archive.org (arşiv bağlantısı)](http://web.archive.org/web/20141106083651/http://www.aksiyon.com.tr:80/aksiyon/newsDetail_getNewsById.action;jsessionid=F3DF69EC175656BECA9427881A778674?newsId=4237)
