# Hava’dan bir evlilik düştü!..

*Adnan Öksüz Bilinmeyen-tarih*

<div>
 <p>
  <font>
   80 adet F—16 uçağına takılacak ve 190 milyon dolara mal olacak elektronik harp sistemleri dolayısıyla süren gizli savaş bir evlilikle sona erdi. İhale MİKES ile ASELSAN arasında gidip geliyordu. Son noktayı Genelkurmay Başkanı Kıvrıkoğlu Paşa koydu ve ihale evlilikten doğan ortaklığa verildi
   <br/>
   <br/>
   Takılacak sistem, düşmanın elektronik altyapısını karıştırmaya, hedef olma katsayısının düşmesine, taarruz etkinliğinin artmasına imkan verecek. Başta Fransa olmak üzere birçok ülkenin iştahını kabartan ihalede ABD’nin istediği oldu
   <br>
    <br>
     190 milyon dolarlık (yaklaşık 260 trilyon TL) askeri ihale savaşı, anlaşmayla sonuçlandı. Yaklaşık 6 yıldan bu yana Hava Kuvvetleri’nin F—16 savaş  uçaklarında hayati öneme sahip ‘‘Elektronik Harp Sistemlerinin’’ takılmasında gecikmeye neden olan ASELSAN ile MİKES arasındaki anlaşmazlık evlilikle çözüldü. MİKES’in hisselerinin büyük bölümü, yıllardır rakibi olan ASELSAN tarafından alınarak, bu ekonomik krizde Türkiye’de savunma alanında eşine az rastlanır bir “şirket evliliğine” de imza atılmış oldu. MİKES, zor durumdan kurtulmak amacıyla hisselerinin bir bölümünü ASELSAN’a devretti. Daha önce, hisselerinin bir bölümü Türk Silahlı Kuvvetleri Güçlendirme Vakfı’na devredilen MİKES, son statüsüyle yüzde 72’si ASELSAN’a ait şirket haline geldi. Fakat bu evliliğin gerilim filmlerini aratmayacak bir perde arkası bulunuyor...
     <br>
      <br>
       Fransız Bakan’a şok
       <br>
        <br>
         F—16’ların elektronik sistemiyle ilgili tartışmalar sürerken geçtiğimiz günlerde Ankara sürpriz bir konuk ağırlıyordu. Türkiye’ye gelen Fransa Savunma Bakanı Alain Richard’ın amaçlarından birisi de F—16 savaş uçaklarına takılacak ve tutarı yaklaşık 190 milyon Amerikan Doları olan ihaleyi kapmaktı. Ne de olsa ihalenin Fransız Thales firmasına verilmesine ramak kalmıştı. Ancak sözde Ermeni Soykırım Tasarısı bu ülkenin gündemine girince ihalenin sözkonusu Fransız firmasına verilmesinden son anda vazgeçilmişti. İşte Richard ‘Bunu nasıl düzeltirim?’ sorusuna cevap aramak için Ankara’daki askeri ve sivil diplomasi koridorlarındaydı. Fakat Ankara’dan eli boş döndü. İhale ASELSAN’a verildi.
         <br/>
         <br/>
         Genelkurmay, F—16 uçaklarına takılacak elektronik harp sistemi ihalesini almaya çalışan Fransa’ya sözde Ermeni Soykırım Yasa Tasarısı’nda sergilediği tutumu hatırlattı. Ancak, Richard’ın isteği nazik bir şekilde reddedilirken, bu konuda ilginç bir tavır da ortaya kondu. Genelkurmay Başkanı Org. Hüseyin Kıvrıkoğlu, kuvvet komutanları ile yaptığı görüşmeler sonrası ihalenin ASELSAN—MİKES işbirliğine verilmesi kararını aldı. Konuyla ilgili Başbakan Bülent Ecevit’in de onayı alındı. Bu kararın verilmesinde ASELSAN ve Elektronik Sanayi Mikrodalga Elektronik Sistemler (MİKES) birleşme kararı etkili oldu. Yaklaşık 5 ay önce başlayan ortaklık görüşmeleri askerlerin de devreye girmesiyle anlaşmayla sonuçlandı. Buna göre, MİKES adı altında yüzde 72’si ASELSAN ve yüzde 28’i Destek ve Zafer Şahin tarafından temsil edilen yeni bir ortaklık oluşturuldu. Yönetim kurulunun 7 üyesinden 4’ü ASELSAN, 2’si Destek ve 1’i Savunma Sanayii Müsteşarlığı bünyesinden alındı.
         <br/>
         <br/>
         Fırtına gibi...
         <br/>
         <br/>
         Mesele halledilmiş gibi gözüküyor ama ihale sürecinin bu noktaya nasıl geldiği ve hangi aşamalardan geçtiği de başlı başına bir olay. Herşey, Savunma Sanayii Müsteşarlığı’nın (SSM), 29 Nisan 1997’de F—16 uçaklarının yeni elektronik harp sistemleri için ihale açmasıyla başladı. İhaleye bu alanda iddialı olan iki firma katıldı; ASELSAN ve MİKES. Fakat, ASELSAN’ın temas ettiği Batılı firmalar ihalenin adil olmayacağını beyan ederek işbirliğinden kaçındılar. Buna karşılık SSM adil bir ihale olacağını taahhüt ederek ihalenin yapılması kararlılığında olduğunu açıkladı. Fransız Dassault firması ikna edilerek, ihaleye ASELSAN ile katılması sağlandı. ASELSAN ve MİKES 31 Ekim 1997’de tekliflerini SSM’ye sundular. İki firmanın verdiği tekliflerin değerlendirmesi yaklaşık bir yıl sürdü. ASELSAN’ın teklifi 194 milyon, MİKES’in teklifi ise 224 milyon dolardı. Raporlara göre ASELSAN’ın teknik puanı 62, MİKES’in teknik puanı 57’ydi. İlk işaretler ihalenin ASELSAN’a verilmesi gerektiğini gösteriyordu. Ama sürpriz bir sonuçla ihalenin MİKES’e verildiği açıklandı. Gerekçe olarak ise, ‘eski sistemlerin MİKES sistemi olduğu ve yeni bir sistemin komplikasyona neden olabileceği’ gösterildi. Ayrıca ASELSAN’ın sisteminin F—16’lara Lockheed Martin tarafından adapte edileceği, bunun da fiyat farkını ortadan kaldıracağı öne sürüldü.
         <br/>
         <br/>
         İhalenin MİKES’e verildiğinin açıklanmasının ardından Milli Savunma Bakanlığı’na başvuruda bulunan ASELSAN firması kararın düzeltilmesini talep etti. Fakat bu arada MİKES ile 23 Mart 1999’da sözleşme imzalandı. Sözleşmenin yürürlük maddesinde şu hükümler yer alıyordu: “a. MİKES ihraç lisanslarını, sözleşmenin imzalandığı tarihten en geç 90 gün sonra SSM’ye sunmak zorundadır.
         <br/>
         <br/>
         b. Kesin teminat mektubunun sözleşmenin imzalandığı tarihten en geç 45 gün sonra, SSM’ye verilmesi gerekmektedir. (Teminat mektubu o dönem 48 gün gecikmeli olarak verildi.)
         <br/>
         <br/>
         c. Off—set teminat mektubunun sözleşmenin imzalandığı tarihten en geç 45 gün sonra SSM’ye verilmesi gerekmektedir. (Belirtilen süre içinde verilmemişti).
         <br/>
         <br/>
         d. MİKES hisselerinin yüzde 46’sının TSK Güçlendirme Vakfına devri şartı vardır. Bu devir işleminin sözleşme imza tarihinden en geç 90 gün içerisinde yapılması gerekmektedir.”
         <br/>
         <br/>
         İhaleyi alan MİKES’in bu taahhütlerinin bir kısmını yapmadığı o dönem basına da yansımıştı. Ne olursa olsun netice olarak ihale süreci işliyordu. Fakat bu arada gelişen bir olay herşeyi altüst etmeye yetmişti.
         <br/>
         <br/>
         Elektronik Harp Sistemi İhalesi’yle ilgili şok iddialardan oluşan özel bir dosya Başbakan Bülent Ecevit’e sunuldu. Dosyada, ‘Bir harp anında yeni sistemlerin milli amaçlara yönelik olarak çalışıp çalışmayacağı konusunda şüpheler mevcuttur. Bu nedenle ihale yeniden gözden geçirilmelidir’ deniliyordu. Bunun üzerine yapılan incelemeler sonucunda ihale iptal edildi. İhalenin ASELSAN’a verilmesi ağırlık kazandı. Bu arada karşılıklı suçlamalar da artıyordu; örneğin, MİKES’in sözleşmeyle taahhüt ettiği hiç bir konuyu hayata geçirmediği, buna karşın Savunma Sanayii Müsteşarlığı’nın buna göz yumduğu öne sürüldü. Genelkurmay Başkanı Orgeneral Hüseyin Kıvrıkoğlu ve Başbakan Bülent Ecevit’in müdahalesiyle ihale Mart 1999’da iptal edildi. İhalenin tekrarlanmayacağı ve işin doğrudan ASELSAN’a verileceği de ifade ediliyordu.
         <br/>
         <br/>
         Bunun ardından  Eylül 2000’de Fransız Dassault’nun (şimdi Thales) sistemini öneren ASELSAN ile kontrat imzalandı. Fakat bu kez de ABD devreye girdi ve Mart 2001’de Pentagon tarafından Türkiye’ye gönderilen mektupta ‘F — 16’lara ve helikopterlere Amerikan olmayan sistem takılmasının doğru olmayacağı’ dile getirildi. İhaleyle ilgili tüm hesaplar sil baştan yine değişmişti. Bu kez  Mayıs 2001 tarihinde ASELSAN ile yapılan kontratın da iptaline karar verildi. Genelkurmay Başkanı Orgeneral Hüseyin Kıvrıoğlu aynı ihaleyi iki yıl arayla iptal etmişti.
         <br/>
         <br/>
         Pentagon’un mektubundaki “Uçaklara yabancı sistem takılması durumunda ABD ile yapılacak ortak operasyonlarda uyumsuzluk doğabileceği” uyarısını dikkate alan Genelkurmay Başkanlığı, ASELSAN (Türk)—Thales (Fransız) ortaklığı ile 19 Eylül 2000’de imzalanan kontratın iptali için 29 Mayıs 2001’da Milli Savunma Bakanlığı’na yazı yazdı. İptal isteminin “resmi gerekçesi” ise Ermeni soykırım iddialarının Fransa Parlamentosu’nda yasalaşması olarak gösterildi. Ocak ayında Ermeni yasasının kabulüne Dışişleri ve Genelkurmay, Fransa ile ikili ilişkileri keserek yanıt vermiş, Fransa ile yürütülen askeri projeler askıya alınmıştı. Ancak üç ay süren boykot, Devlet Bakanı Kemal Derviş’in Paris’ten mali yardım istemesinin ardından sona ermişti. SPEWS—2 ismiyle 1996 yılında başlayan ve 80 F—16 uçağına düşman füzelerinden koruyucu elektronik harp sistemi takılmasını öngören projede Kıvrıkoğlu ikinci kez iptal kararı verdi. Son olarak ise ihalenin, yaklaşık beş ay önce başlayan ve olumlu sonuçlanan ASELSAN—MİKES ortaklığına verilmesi, Fransız Bakan’ın tüm çabalarına karşın gerçekleştirildi.
         <br/>
         <br/>
         Kulisler...
         <br/>
         <br/>
         İhale, 6 yıl süren müthiş bir maraton sonucunda ASELSAN—MİKES ortaklığına verilmesine verildi ama tartışmalar ve spekülasyonlar bitmek tükenmek bilmiyordu. Bunlardan birisi, MİKES’in 1989’daki aldığı bir ihaleye dayanıyor. İddialara göre; 1989’da Elektronik Harp projesinin MİKES’e verilmesi konusunda soru işaretleri vardı. “Neden ASELSAN değil de MİKES?” sorusuna değil, “MİKES’e nasıl ve kim?” sorusuna kilitlenmekte yarar vardı. Proje SSM’nin gençlik çağına rastgeldiği için seçimde Hava Kuvvetlerinin etkisi daha büyük olmuş, sözleşmeyi ise SSM yönetmişti. Bu nedenle SSM ilgilileri bu projeyi hazmedememişler ve MİKES ile hep sürtüşme içinde olmuşlardı. Bu kararın verilmesinde bir eski Hava Kuvvetleri komutanının MİKES’e destek olduğu ve bu komutanın, önce Kavala için çalışan, sonra MİKES’teki Kavala hisselerini bir şekilde ele geçiren Sevda—Cenap And Müzik Vakfı Onur Ödülü Gümüş Madalyası sahiplerinden Zafer Şahin ve büyük destekçisi Sefer Ulusoy ile aralarında güçlü bir hemşehrilik ilişkisi olduğu ileri sürülüyordu. MİKES’in Genel Müdürü olan Pertev Cinalioğlu da bu kapsamda değerlendiriliyordu.
         <br/>
         <br/>
         Cinalioğlu şirket evliliğiyle ilgili olarak sorularımızı cevaplarken, ‘bundan böyle sorumluluğun tamamen ASELSAN’da olduğunu, şirketle ilgili kendisinin açıklama yapmaya yetkisi olmadığını’belirtiyordu. Şirkette görev dağılımının ise önümüzdeki dönemde belirleneceğini, şimdiden birşey söylemenin mümkün olmadığını dile getiriyordu.
         <br/>
         <br/>
         Yapılan bir farklı değerlendirme ise Elektronik Harp Sistemlerinin dışa bağımlılığıyla ilgili idi. İhalenin bu aşamaya gelmesinde ABD’nin ‘sisteminiz bizimkiyle uyuşmazsa tatbikatlarda sorun doğabilir’ türünden açıklaması etkili olmuş, ASELSAN’la yapılan son kontrat da bu çerçevede bozulmuştu. Bu konuda yapılan analizler şu noktalarda yoğunlaşıyor:
         <br/>
         <br/>
         “Dış ülkelere bağımlı olmayalım”
         <br/>
         <br/>
         “İsveç dışında ABD ihraç lisansı kısıtlamalarına benzer kısıtlamalar getirmiş başka bir ülke yoktur. Diğer ülkeler bu konuda çok daha esnek davranmaktadır. EH sistemleri ABD’den alınmasa da takılacak platform F—16 olunca iş zorlaşmaktadır. Olabilecek en iyi teknolojiyi  en ucuza almak, ancak Türk tarafının kenetlenmesi ile mümkün olabilecektir. Aksi takdirde ABD’nin istediği sisteme boyun eğilecektir. SSM şu anda Silahlı Kuvvetlerde  mevcut helikopterler için bir EH projesi (HEWS) yürütmektedir. SSM hangi EH sistemi üzerinde karar verirse versin, Atak helikopterlerine takılacak EH sistemi için son kararın ABD Hükümetince verileceği aşikardır. Bu arada en kötü karar, mücadeleden vazgeçip, EH sistemlerinin doğrudan alımına gitmek olacaktır. Bu takdirde şu ana kadar yapılan çalışmalar çöpe atılacak, EH konusunda Türkiye’de başlanan çalışmalar baltalanacak ve kısıtlamalar nedeniyle ABD’nin kullandığı sistemlerin kabiliyetini aşamayan bir sistem alınma ihtimali ortaya çıkacaktır.
         <br/>
         <br/>
         Peki, dış ülke baskısına boyun eğmenin dışında başka bir yol yok mudur? Bu yol bilgi, teknoloji, kendine güven ve kullanıcı—sanayi işbirliğinden kaynaklanmaktadır. Boyun eğme nedenleri arasındaki en önemlilerinden birisinin F—16 uçaklarının üreticisi Lockheed Martin’in garantörlüğü olduğu kanısındayız. Bir örnek vermek gerekirse, şu anda F—16 uçaklarımızda kullanılmakta olan ALQ—178(V)3 EH sistemlerinin ilk versiyonu olan ALQ—178(V)1, İsrail F—16 uçakları için Loral tarafından tasarlanmıştır. Hatırlandığı kadarıyla 1985—88 yıllarında İsrail de benzer bir sorun yaşamış ve sonunda sorunu uçak üreticisinin garantörlüğünü reddedip sorumluluğu üstüne alarak aşmıştır.”
         <br/>
         <br/>
         Stinger füze yapacak
         <br/>
         <br/>
         MİKES’in hisselerinin büyük çoğunluğunu bünyesine katan ASELSAN nasıl bir kuruluş peki? ASELSAN, 20 Kasım 1975 yılında, Kara Kuvvetlerini Güçlendirme Vakfı öncülüğünde kurulan ve 9.801.000.000.000 TL ödenmiş sermayesi, 11.000.000.000.000 TL kayıtlı sermayesi bulunan bir şirket. Ankara Macunköy’deki tesislerinde faaliyetlerini sürdüren ASELSAN’ın 3 bine yakın çalışanı bulunuyor ve Genel Müdürü Necip Kemal Berkman.
         <br/>
         <br/>
         İstanbul Sanayi Odası tarafından açıklanan “Türkiye’nin 500 Büyük Sanayi Kuruluşu 2000” listesinde, satış rakamları üzerinden yapılan sıralamada ASELSAN, başarı derecelerini bir önceki yıla göre önemli ölçüde artırmıştı. Özel sanayi kuruluşları arasında Türkiye’nin 32’nci büyük firması olan ASELSAN, ülkeye sağlanan brüt katma değer sıralamasında 12’nci ve Ankara’daki sanayi kuruluşları içinde ise 1’inci sırada yeraldı. ABD savunma dergisi “Defense News” tarafından her yıl savunma satışlarına göre yapılan sıralamada ise, dünyanın en büyük 100 savunma şirketi arasında ilk kez geçtiğimiz yıl Türkiye’den ASELSAN’la birlikte 3 Türk firması da yer aldı. 180 milyon dolarlık savunma satışıyla ASELSAN 80’inci olurken, 42 milyon dolarlık satışıyla Havelsan 96’ncı, 32 milyon dolarlık satışıyla TAİ 97’nci oldu.
         <br/>
         <br/>
         ASELSAN en önemli ataklarından birisini ise Stinger füze alanında yaptı. Stinger füze sistemlerinin üretimine ilişkin Savunma Sanayii Müsteşarlığı ile 265 milyon dolar tutarında bir sözleşme imzalandı. ASELSAN tarafından yapılan açıklamada, geliştirilmesi tamamlanan kaideye monteli Stinger sistemlerinin seri üretimiyle ilgili Savunma Sanayii Müsteşarlığı ile daha önce bir mutabakat imzalandığı hatırlatılarak şöyle denildi: ‘Söz konusu mutabakat protokolü kapsamında 148 adet sistemin ve destek techizatının 6 yıllık bir program dahilinde seri üretimi için 265 milyon dolar tutarındaki sözleşme Savunma Sanayii Müsteşarlığı ile 9 Kasım 2001 tarihinde imzalanmıştır.’ ASELSAN ürettiği Stinger füzelerini 2003—2007 yılları arasında teslim edecek.
         <br/>
         <br/>
         190 milyon dolarlık askeri ihale ‘bir evlilik’ sonucu mutlu sona —şimdilik— ulaşmasına ulaştı ama bu birleşme daha çok konuşulacağa benziyor...
         <br/>
         <br/>
         ASELSAN'ın MİKES ile ortak olmasına ilişkin protokol şöyle;
         <br/>
         <br/>
         ASELSAN’ın MİKES AŞ’ye ortak olması konusunda yürütülen görüşmeler sonucunda aşağıda belirtilen konularda 10 Ekim 2001 tarihinde anlaşma protokolü imzalanmıştır.
         <br/>
         <br/>
         1) Elektronik Harp Kendini Koruma Projelerini gerçekleştirmek amacıyla, MİKES AŞ. adı altında yüzde 72’si, ASELSAN AŞ. ile yüzde 28’i Destek AŞ. ve Zafer Şahin tarafından temsil edilen yeni ortaklık oluşturulacaktır.
         <br/>
         <br/>
         2) Yeni oluşturulacak şirket yapısında yönetim kurulunun toplam yedi üyesinin 4’ü ASELSAN, 2’si Destek AŞ., ve 1’i Savunma Sanayii Müsteşarlığı temsilcilerinden oluşturulması için şirket ana sözleşmesinde gerekli yasal düzenlemeler yapılacaktır. 3— ASELSAN AŞ tarafından Zafer Şahin’e ait yüzde 22,02 hisseye karşılık 2 milyon beş yüz bin dolar ödenecektir.
         <br/>
         <br/>
         E—mail: a.oksuz@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 17 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12081), [web.archive.org (arşiv bağlantısı)](http://web.archive.org/web/20050228023302/http://www.aksiyon.com.tr:80/yazdir.php?id=12081)
