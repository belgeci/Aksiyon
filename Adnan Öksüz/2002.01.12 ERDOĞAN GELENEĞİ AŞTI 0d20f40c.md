# ERDOĞAN GELENEĞİ AŞTI

*Adnan Öksüz 2002.01.12*

<div>
 <p class="spot">
  AK Parti lideri Erdoğan ilk kez bir gazeteci ordusunun karşısına çıktı ve soruları cevapladı. Danışmanları yoğun bir sürecin sonunda mükemmele yakın bir toplantı düzenlemişlerdi ama bir ayrıntıyı es geçmişlerdi...
 </p>
 <p class="metin">
 </p>
 <img border="0" src="/web/20020329154512im_/http://www.aksiyon.com.tr/2002/371/resimler/erdogan.jpg"/>
 <p class="metin">
  TBMM'de geçtiğimiz hafta ilginç bir olay yaşandı; bir muhalefet partisi, üstelik de çok önemli bir yasa tasarısında, iktidar partilerine önemli bir destek vererek tasarının yasalaşmasını sağladı. Normal şartlarda, ülkenin yararına bile olsa iktidar partilerinin önerilerine muhalefet partileri sıcak yaklaşmazlarken, bu kez tersi oldu. İktidar partilerinin, Başbakan Bülent Ecevit'in ABD gezisi öncesi Meclis'ten çıkarmak için çaba gösterdiği İhale Yasası'yla ilgili tıkanıklık yaşanıyordu. İlgili tasarının öncelikle görüşülmesi için Meclis  Danışma Kurulu'nda taraflar arasında uzlaşma sağlanamayınca, konu Meclis Genel Kurulu'na taşındı. Burada yapılacak oylamada ise iktidar partilerinin 330 oyu bulmaları neredeyse imkansız gibiydi. İşte bu noktada, o ilginç gelişme yaşandı; Adalet ve Kalkınma Partisi (AKP) yetkilileri, yasa tasarısında bazı iyileştirmeler yapılması kaydıyla tasarıya destek verebileceklerini gerekli makamlara ilettiler. Başta AK Parti Meclis Grup Başkanı, Manisa Milletvekili Bülent Arınç olmak üzere öteki parti yetkilileri, DSP'nin etkili isimlerinden Başbakan Yardımcısı Hüsamettin Özkan başta olmak üzere, ekonomiden sorumlu Devlet Bakanı Kemal Derviş, Maliye Bakanı Sümer Oral ve Bayındırlık Bakanı Abdulkadir Akcan ile ikili görüşmeler yaparak 'yasanın bazı maddelerinde değişiklik yapılması' konusunda anlaştılar. AKP'nin önerdiği 'eşik değerlerin, yerli firmaların korunması için biraz daha yükseltilmesini, yabancı firmalara tanınan ihalelere girme hakkının, o firmaların ülkelerinin de Türk yatırımcıya aynı kolaylıkları göstermesi şartı' iktidar mensuplarınca benimsenince, Genel Kurul'da sayı meselesi aşılıyor ve üstelik de yasanın 'temel yasa' olarak çıkması karara bağlanıyor. Ve yaklaşık 60 saat sürmesi beklenen İhale Yasa Tasarısı bu sayede kısa sürede Meclis Genel Kurulu'ndan geçiyor. AKP Meclis Grubu yöneticileri böyle bir karar alırken hemen her aşamada partinin lideri Recep Tayyip Erdoğan'ı da bilgilendirerek kendisinin de bu yöndeki fikirlerini alıyorlar. Burada ortaya çıkan sonuç şu; AK Parti en azından bu yasama faaliyetiyle -bugüne kadar pek de yapılamayan-bir zoru başarmış, bir muhalefet partisinin de gerektiğinde, iktidar partileriyle birlikte hareket edebileceğini göstermişti.
 </p>
 <p class="metin">
  Farklılık, ama nasıl..
 </p>
 <p class="metin">
  AK Parti, kurulduğundan bugüne kadar 'farklıyız' mesajları veriyordu ama bunun ne anlama geldiğini pek kimse bilmiyordu. AK Parti'nin İhale Yasasıyla ilgili atağı, değişimin ipuçlarını verdi. Değişimin ipuçlarından bazıları da geçtiğimiz hafta, Genel Başkan Erdoğan'ın gerçekleştirdiği-ve bundan böyle her yeni yılın başında gerçekleştireceği- 'bir yılın değerlendirmesi' isimli basın toplantısında saklıydı. Erdoğan'ın basın toplantısı başından sonuna kadar, yetiştiği çizginin çok dışında bir görünüm arzediyordu. Her zaman bazı liderlere yöneltilen 'zamanında randevu yerine gelmeme' eksikliğini Erdoğan göstermedi. Saat 10:25'te toplantının yapılacağı salona giren Erdoğan burada da bir sürpriz yaparak vekillerin bulunduğu yere değil, basın mensuplarının arasına oturmayı tercih etti. AK Parti Genel Başkanı'nın basın toplantısındaki bir başka farklılığı ise kürsüde kendini gösterdi; kürsü Amerikan başkanlarının basın toplantısı yaptığı kürsüyü andırıyordu. Tek kişilikti.
 </p>
 <p class="metin">
  'Vur vur inlesin' yoktu...
 </p>
 <p class="metin">
  Alışılmadık bir başka farklılık, basın toplantısına katılacak gazetecilerin telefonla tek tek aranarak bizzat davet edilmeleriydi. Erdoğan'ın geldiği gelenekte böylesi bir uygulamaya pek yer verilmezdi.
 </p>
 <p class="metin">
  Dördüncü farklı bir nokta ise hemen hemen en önemli olanıydı ve bu Adalet ve Kalkınma Partisi'nin belki de karakteristik özelliklerindendi; Tayyip Bey basın toplantısı yaparken salonda tek bir partili yoktu ve bindirilmiş kıtalara yer verilmemişti. Oysa, geçmişte belleklere kazınan fotoğraf, basın toplantısı yapılan salon ağzına kadar partiliyle dolar ve bazen gazetecilere yer bile kalmazdı. Salonda partililer olmayınca alkış da, gürültü de olmadı ve sakin bir ortamda AKP Genel Başkanı toplantısını sürdürdü. 'Vur vur inlesin...' türü sloganlara yer verilmedi.
 </p>
 <p class="metin">
  Profesyonel ekibin işi
 </p>
 <p class="metin">
  'Anasol-M Hükümetinin 1 Yılı, Çöküşün Öyküsü' adını taşıyan 19 sayfalık basın toplantısı metni ise oldukça 'iyi' bulundu. Yüzde 70'lik bölümünün ekonomi ağırlıklı olması metnin hazırlanmasında, partinin 'ekonomist' isimlerinin etkili olduğunu gösteriyordu. Başta Genel Başkan Yardımcısı Ali Coşkun ve ekonomi işlerinde genel koordinatör olarak çalışan tekstilci Ali Babacan olmak üzere Prof. Dr. Nazım Ekren, Prof. Dr. Nazif Gürdoğan, Prof. Dr. İsmail Tatlıoğlu, Dr. Alaattin Büyükkaya, İbrahim Özal (Devlet eski Bakanı rahmetli Yusuf Özal'ın oğlu), Murat Yalçıntaş (Nevzat Yalçıntaş'ın oğlu), Mevlüt Çavuşoğlu, Reha Denemeç (merhum Yusuf Özal'ın özel kalem müdürü), Bülent Gedikli, Şaban Dişli, Muharrem Karslı (İMKB'nin kurucularından) ve Zeki Ünal'ın hazırlık aşamasında görüşlerine başvuruldu. Ayrıca partinin kurucularından olan, İstanbul İhracatçılar Birliği başkanlığı ile ABD'de Hazelnut Council'in eş-başkanlığını yapan ve Türk-Amerikan İş Konseyi, TÜSİAD gibi çeşitli cemiyetlere üye olan Cüneyt Zapsu gibi ağırlıklı isimlerin de metin üzerinde görüşleri alındı. Peki neler mi söyledi toplantıda? Erdoğan son 10 yılda siyasi alanda daralma meydana geldiğini savundu ve "Demokrasi, siyasi partilerin varlıklarını sürdürmesiyle, siyasi iradelerini bir çatı altında ifade etmeleriyle güç bulacaktır" ifadesini kullandı. "Hükümet, Meclis üzerinde kontrol mekanizması gibi bir görüntü vermektedir" ifadeleri de yine Erdoğan'a aitti. AK Parti lideri, ekonomiyle ilgili görüşlerini vurgularken zaman zaman perdeye yansıtılan grafiklerden de yararlandı, 'Türkiye'nin eski Doğu Bloku ülkelerinden daha kötü durumda' olduğunu iddia etti. Başkan,  yaklaşık iki saat süren konuşmasını yaparken rahat bir tavır sergiledi ama metne fazla bağlı kaldı. Bu da 'temkinliliğine' bağlandı.
 </p>
 <p class="metin">
  Danışmanlarının unuttuğu nokta
 </p>
 <p class="metin">
  Konuşma sona erdikten sonra da bildik sahneler yoktu. Soruları sonuna kadar dinleyen ve anlamaya çalışan bir genel başkan vardı. Tayyip Bey, en sert soruları bile bir bakıma yumuşatarak cevapladı. 'Sürekli eleştirdiniz, hükümetin ekonomi politikalarını yerden yere vurdunuz ama siz gelirseniz nasıl düzelteceksiniz, daha da önemlisi gerekli kaynağı nereden bulacaksınız?' şeklindeki bir soruya Tayyip Bey 'dürüstlükle' karşılığını verdi ve kendisinin İstanbul Büyükşehir Belediye Başkanı olduğu dönemde yolsuzlukların kaynağını kurutarak nasıl kaynak sağladıklarını anlattı. Ancak kimilerine göre 'sık sık belediye başkanlığı dönemine atıfta bulunması konuşmanın eksi yönlerinden birisiydi.
 </p>
 <p class="metin">
  Yorucu bir gündü ve Başkan'ın danışmanları yoğun bir sürecin ardından rahat bir nefes almışlardı. Sağ salim biten bir toplantının ardından da, toplantıya katılanlar İstanbul Dedeman Oteli kökenli Ömer Usta'nın yaptığı mercimek çorbası, mantarlı dana rosto (fileminyon), salata ve tatlıdan oluşan yemeği yediler, Tayyip Bey'le birlikte.
 </p>
 <p class="metin">
  Ancak danışmanlarının unuttuğu bir şey vardı; bir gün önce ağır bel rahatsızlığından dolayı iki iğneyle ancak ayakta durabilmesine karşılık iki saat oturmadan basın toplantısı düzenleyen Tayyip Bey'in rozeti neredeydi?
 </p>
 <br/>
 <center>
  <a class="anaorta" href="http://web.archive.org/web/20020329154512/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/politika/2.htm), [web.archive.org (arşiv bağlantısı)](http://web.archive.org/web/20020329154512/http://www.aksiyon.com.tr:80/2002/371/politika/2.htm)
