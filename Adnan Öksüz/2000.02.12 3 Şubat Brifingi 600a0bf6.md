# 3 Şubat Brifingi

*Adnan Öksüz 2000.02.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Önce ışıklar söndü. Ardından, ilk etapta 'kopuk' olduğu belli olan, kısa metrajlı film perdeye yansıdı
  </font>
 </div>
 <div id="newsText">
  <font class="detail-text">
   Elleri ve ayakları bağlı, ağzı kapalı bir kişinin ölüm hırıltıları işitiliyor ve aynı zamanda ayağıyla alttaki insanın boğazına basanın el hareketleri görülüyordu. Bir de katliamı filme alanın, 'çekeyim mi, çekeyim mi' şeklindeki mırıldanmaları...
   <br/>
   <br/>
   Gazetecinin talebi...
   <br/>
   <br/>
   Bu, sinema filmlerinden alınma bir sahne değildi. İçişleri Bakanı Saadettin Tantan'ın kamuoyunda büyük yankı uyandıran, medya temsilcilerine verdiği basına gizli/ basına açık brifingden sadece bir enstantaneydi. Toplantıya girilirken gazetecilerin ne teyp, ne fotoğraf makinası/kamerası, ne de cep telefonlarını salona sokmalarına izin verilmemişti. Toplantının ilk dakikalarında Bakan Tantan'ın sunuş konuşmasından da bu belliydi. Tantan, ülkenin Hizbullah terörü sebebiyle ne kadar büyük bir tehlikeyle karşı karşıya bulunduğunu anlatıyor ve bu tehlike karşısında basının desteğini istiyordu. Daha doğrusu gazetecilerden böyle bir tehlike karşısında devletin nasıl bir taktik belirlemesi, alınması gereken önlemler konusunda görüş istiyordu. Bakan'ın bu talebi başlangıçta gazeteciler arasında soğuk bir hava dalgalandırdı. 'Dehşet kasetlerini' izlemek için, İçişleri Bakanlığına gelen gazeteciler, Tantan'ın bu isteği karşısında biraz da şaşırmışlardı. Önce kimseden ses çıkmadı. Ardından İzmir kökenli bir gazeteci 'İzmir ve yöresinde bulunan bazı vakıf yurtlarından' bahsetti ve bunlar karşısında devletin tedbir almasını istedi. İzmir'den gelen bu bayan gazetecinin Bakan Tantan'dan bir de ilginç talebi oldu; Mülkiye müfettişleri, vakıf ve yurtları denetlediği gibi camileri de denetleyemez miydi? Bakan'ın buna karşılığı kısa olmuştu; "Böyle birşey çok yanlış anlaşılır. Çünkü camileri yapan halk. Denetleyenin de yine halk olması gerekir". Bunun dışında medyadan ses çıkmayınca, Tantan yaklaşık 2 saat sürecek sorucevap maratonu için gazetecilerin karşısına geçti.
   <br/>
   <br/>
   Meraklılar ordusu...
   <br/>
   <br/>
   Konu, son dönemlerin güncel konusu Hizbullah olunca soru üzerine soru geliyordu. Tantan, hedefin tam 12'sinde duruyordu, tabir caizse. Herkes farklı bir noktayı merak ediyordu. Örneğin, ATV Haber Dairesi Başkanı Ali Kırca, bu hükümet döneminde Hizbullah konusunda belli bir aşamaya gelindiği noktasından hareketle, geçmiş hükümetlerin bu konu üzerinde siyasi iradesini koyup koymadığını merak ediyordu. Özellikle 1991'den sonra işbaşına gelen hükümetler bu alanda ağırlıklarını tam anlamıyla ortaya koyamamışlar mıydı? Kanal 7'de Hafta Sonu Haberlerini sunan ve Radyo Televizyon Gazetecileri Derneği (RTGD)'nin son değerlendirmesinde ödül alan Pazar akşamları yayınlanan Siyah Beyaz programının yapımcısı ve sunucusu Zahit Akman'ın merakı ise başka bir noktadaydı; madem ki Devlet 1991 yılından bu yana bu terör örgütünü tanıyor, bu örgütün birçok elemanını yakalamış, gözaltına almış, tutuklamış, o halde örgütün bu noktaya gelmesine neden müsaade edilmiş, devlet elini niçin çabuk tutmamıştı? Cumhuriyet'ten Mustafa Balbay, bambaşka bir konuyu merak ediyordu; Kışlalı ve Mumcu cinayetleri konusunda gelinen nokta neydi? Bazı gazeteci yöneticiler de Hizbullah'ın bugüne kadar katlettiği/kaçırdığı insanların ortak özelliklerini soruyordu, Bakan'dan. "Bize gelen bilgilerde Hizbullah, Güneydoğu'da devletin bazı uygulamalarını istismar ederek halkın dini duygularını başka amaçlarla kullanıyormuş. Mesela başörtülü kız öğrencilerin halen üniversitelere alınmaması gibi. Acaba devlet bu tür uygulamalardan vazgeçemez miydi?" türünden sorular da geldi, İçişleri Bakanı'na. 'Hizbullah'ın paraları nerede, kasa nerede?' bir başka soruydu. Bakan Tantan, başlangıçtaki planına tam da zıt orantılı olarak, gazetecileri dinleyeceğine, şimdi gazetecilerin karşısındaydı.
   <br/>
   <br/>
   İki saat, tek başına...
   <br/>
   <br/>
   Yaklaşık iki saate yakın sadece medya yöneticilerinin meraklı sorularına muhatap oldu ve hiçbirini ayırdetmeden tümünü cevapladı, soruların. Toplantıya Emniyet Genel Müdürü Doç. Turan Genç ve Bakanlık Müsteşarı ile birlikte Jandarma Genel Komutanlığı'ndan yetkililer de iştirak etmişlerdi ancak Bakan Tantan tek başına, kimseden yardım da almadan bitirdi konuşmasını. Çok da önemli bilgiler verdi. Bunların bir kısmı basına da yansıdı. Bakan Tantan'ın verdiği en önemli bilgilerden birisi Hizbullah terör örgütünün kasasına ilişkindi; terör örgütünün kasası, sonradan İslam'ı seçen Ermeni orijinli bir isimdi. Dış bağlantılarının ağırlıklı olarak gündeme geldiği bugünlerde terör örgütünün sözkonusu boyutu, Milli Güvenlik Kurulu üyesi bir kabine üyesi tarafından dile getiriliyordu. Tantan, terör örgütüne yönelik teknik bazı açıklamalarda bulundu, 1991 yılından başlayarak bugüne kadar yaklaşık beşbin beşyüz kişinin gözaltına alındığını, bunlardan 500 kadarının tutuklu ve hükümlü olduğunu kaydetti. Teknik bilgilerin dışında, üç önemli mesaj verdi Saadettin Tantan; 1)İçişleri Bakanlığı, sadece Hizbullah'la sınırlı kalmamak üzere sistemli bir şekilde çalışacak, bilgileri sonuca ulaştıracak bir 'merkez' oluşturuyordu. 'Araştırma, Geliştirme ve Strateji Merkezi' adını taşıyan bu oluşum, sadece Hizbullah'ı değil, bugüne kadar Türkiye'de gerçekleşen yaklaşık 18 bin faili meçhul cinayeti araştırmaya dönük çalışacaktı. Böyle bir kurumsal oluşumdan ilk kez bu toplantıda sözetti, Bakan Tantan. Böylelikle, 'Devlet niçin faili meçhul cinayetleri çözüme kavuşturmak için elinden geleni yapmıyor? Neden bu konularda duyarsız?' türünden eleştirilerin de önüne geçilecekti. Merkez, bugünden tezi yok çalışmalara start verecekti. Bu bir şeye daha hizmet edecekti; sistemin önü açılacaktı.
   <br/>
   <br/>
   Örgütün yapısı mercek altında
   <br/>
   <br/>
   Tantan'ın, bugüne kadar pek üzerinde durulmayan bir başka mesajı ise Hizbullah'ın sosyolojik yapısının mercek altına alınmasıyla ilgiliydi. Beykoz operasyonuyla başlayan örgüte yönelik operasyonlarda belli bir yere gelinmiş, bir aşamaya varılmıştı gerçi ama bu yeterli değildi. Örgütün sosyal gerçekliği hakkında gerçekçi bilgilere ulaşılması zorunluydu. Kimdi bu insanlar? Ne yiyor, ne içiyorlardı? Geldikleri kesimler nerelerdi? Nasıl bir eğitim sürecinden geçiyorlardı? Nasıl bir aile ortamında yetişmişlerdi? Ve belki en önemlisi 'niçin böyle olmuşlardı?' Tüm bu sorulara cevap aramak gerekiyordu. Ana gerekçe ise Bakan'ın brifing boyunca sürekli tekrarladığı 'Sadece terör örgütünün silahlı yapısını çökertmek yeterli değil, fikrini yoketmek gerekiyor' düşüncesi idi. Bu gerçekleşebilir miydi? Ya da bir örgütün fikri yapısını ne ölçüde yokedebilirdiniz? Bakan bundan son derece umutlu. Bu amaçla, üniversite çevreleri başta olmak üzere çeşitli isimlerle tamasa başlandı bile. İyi bir ön hazırlık ile Hizbullah'ın sosyolojik yapısı araştırılacak, tüm veriler ortaya dökülecek ve ardından devletin bundan sonrası için yapması gerekenler bir bir sıralanacaktı. Bakan Tantan'ın dile getirdiği bu araştırma, esasen devlete yabancı bir metod değildi. Devletin bir başka kurumu, Milli Güvenlik Kurulu Genel Sekreterliği, geçtiğimiz yıllarda, PKK'nın yapısını ortaya çıkarmak için yine ünlü sosyologlardan oluşan bir ekip kurmuş ve tutuklu/hükümlü PKK'lılar üzerinde geniş bir araştırma yaptırmış, ardından da bu araştırma rapor olarak gerekli makamlara sunulmuştu.
   <br/>
   <br/>
   Tantan'ın toplantıda ısrarla üzerinde durduğu başlıca konu ise 'İslam'ın gerçek anlamda topluma anlatılması ve halkın din konusunda aydınlatılması'ydı. Bakan özetle bu konudaki yaklaşımını şu şekilde dile getirdi; "İnsanlar eğitim ve inanç açısından açlar. İslami bilgileri gerçek olarak halka ulaştırmak gerekiyor. Halk bilgilenmek istiyor. Alanın en iyi uzmanlarını halkın karşısına çıkarmak gerekiyor. Onu öldüren, cennete gidiyorum diye öldürüyor. Bu felaketten kurtulmamız lazım. Bu insanlar 'savaş ülkesi' diyorlar Türkiye'ye. Bu amaçla da imam hatip okullarının üst seviyeye çıkarılması ve buralardan bilgili, alim insanların çıkması şart". Bakan Tantan bu düşüncesini brifing süresince 56 kez tekrarladı.
   <br/>
   <br/>
   Aradaki fark
   <br/>
   <br/>
   3 Şubat brifinginin, 28 Şubat brifinglerinden farkı ise barizdi; 28 Şubat brifinglerine basının önemli bir kısmı çağrılmayıp haber alma özgürlükleri kısıtlanırken, 3 Şubat brifinginde herkes vardı. Bakan Tantan kimseyi ayırd etmemişti.
   <br/>
   <br/>
   Bir fark daha vardı; Tantan değil de bir komutan 'şunları yazmasanız, konuşmasanız iyi olur' dediği halde brifingden hemen sonra bütün ayrıntılara girilebilir miydi?..
   <br/>
   <br/>
   Hiç sanmıyorum.
   <br/>
   <br/>
   Email: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5841-33-3-subat-brifingi.html), [web.archive.org (arşiv bağlantısı)](http://web.archive.org/web/20131127084301/http://www.aksiyon.com.tr:80/aksiyon/haber-5841-33-3-subat-brifingi.html)
