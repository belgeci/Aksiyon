# Voice of Tayyibe

*Adnan Öksüz 2000.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Koalisyonun büyük ortağı Demokratik Sol Parti, TBMM'de en fazla kadın milletvekiliyle temsil ediliyor;
  </font>
 </div>
 <div id="newsText">
  <font class="detail-text">
   Tayyibe Gülek (Adana), Sema Pişkinsüt (Aydın), Gönül Saray Alphan (Amasya), Melda Bayer (Ankara), Ayşe Gürocak (Ankara), Esvet Özdoğu (Ankara), Sebahat Vardar (Bilecik), Yücel Erdener (İstanbul), Nazire Karakuş (İstanbul), Sulhiye Serbest (İstanbul), Perihan Yılmaz (İstanbul) ve Güler Aslan (İzmir). Bu isimlerin büyük kısmı kamuoyunun pek bilmediği, fazlaca ortaya çıkmayan isimler. Ancak Sema Pişkinsüt özellikle son günlerde Meclis İnsan Hakları Komisyonu Başkanı olarak 'işkence iddiaları' ile adını büyük oranda duyurdu. Bir isim daha var ki, özellikle babasından, rahmetli Kasım Gülek'ten dolayı çok revaçta; Tayyibe Gülek.
   <br/>
   <br/>
   Yaşı küçük ama...
   <br/>
   <br/>
   Tayyibe Gülek 1968 doğumlu. Meşhur '68 kuşağının dünyada ve Türkiye'de belli bir rüzgarı yakaladığı bir zamanda hayata gözlerini açmış. Yüksek öğretimini ABD'nin popüler üniversitelerinden Harvard Üniversitesinde tamamladı. Ekonomi bölümünden mezun oldu. Türkiye'ye döndükten sonra da Başbakanlıkta danışman olarak çalıştı (Başbakanlık Kordinasyon'da, serbest bölgeler üzerine). 1999 yılında da DSP'den Adana Milletvekili olarak parlamenter seçildi. Seçim propaganda çalışmaları kendisi açısından oldukça heyecanlıydı. Bir dönemlerin CHP'sinin önemli yerlerinde bulunan, bakanlık yapan ve renkli politik kişiliğiyle alanında belli bir karizma kazanan, kurt siyasetçi Kasım Gülek'in kızı olması, bu çalışmalarda işini oldukça kolaylaştırdı. Arkasına seçim havasını almış olan DSP'nin artıları da eklenince Adana'dan çok da zor olmayan şartlarda Ankara'ya milletvekili olarak geldi, Tayyibe Hanım. Milletvekili olduktan sonra devletin kendisine tanıdığı birçoklarının haksız bir şekilde eleştirdiği milletvekili lojmanlarına taşınmayarak annesiyle birlikte babaevinde, Bahçeli'deki geniş ve ferah evde kalmaya devam etti.
   <br/>
   <br/>
   Hanım bakan...
   <br/>
   <br/>
   Tayyibe Gülek ismi bugünlerde kulislerde sıkça dile getiriliyor; ilk kabine revizyonunda bakan olacaklar listesinin en başında geliyor, zira. Başbakan Bülent Ecevit ve koalisyonun öteki liderleri her ne kadar, kabinede yakın planda değişiklik yapacaklarına ilişkin en küçük bir imada bulunmuyorlarsa da, DSP liderinin bir bayan milletvekilini kabineye alması genel beklenti. O sebeple DSP içinde, bu konuma en yakın olan Sema Pişkinsüt'le, Tayyibe Gülek arasında örtülü bir yarış olduğu da gözlerden kaçmıyor. Sema Pişkinsüt, uzun süredir başında bulunduğu Meclis İnsan Hakları Komisyonu Başkanı olarak geziler tertip ediyor, raporlar hazırlıyor, bunların bir kısmını basına aksettiriyor. İşkenceye ilişkin hazırladığı raporlar büyük yankı uyandırmıştı. Meclis çalışmaları sırasında DSP'li milletvekilleriyle kurduğu sıcak ilişkiler de dikkatleri çekiyor.
   <br/>
   <br/>
   Bunun karşısında Tayyibe Gülek ne yapıyor, peki?
   <br/>
   <br/>
   İnternational...
   <br/>
   <br/>
   Kelimenin tam anlamıyla sessiz ve derinden gidiyor, Tayyibe Hanım. 'Bakan olarak adınız kulislerde geçiyor, ne diyorsunuz?' türünden sorulara da kayıtsız. Sorulara kayıtsız kalmakla birlikte Tayyibe Hanım eski ilişkilerini ve bağlantılarını da gözardı etmiyor, uluslararası arenada. Türkiye'de yazılı ve görsel basında gözükmemeye çaba gösteren Gülek geçtiğimiz günlerde, başkanlığını Sanford J. Ungar'ın yaptığı ve birçok ülkede dinlenen Voice of America (Amerika'nın Sesi) radyo kanalının konuğu oldu. Türkçe Servisi Şefliğini Taclan Suerdem'in üstlendiği uluslararası kanalda, programa Amerika ve Türkiye'den katılanların sorularını cevaplayan Tayyibe Gülek, tüm sorulara içtenlikle cevaplar verdi. Tabii bu arada politikaya kısa zamanda ne kadar hakim olduğunu da bir bakıma ortaya koydu. Bu belki Gülek'in bu alanda ilk sınavıydı, üstelik de kıtaları aşan bir düzeyde.
   <br/>
   <br/>
   Peki ne tür sorular soruldu ve Tayyibe Hanım bu sorulara hangi cevapları verdi? İlk olarak Konya'dan Bilal Turgut aradı ve 'Türkiye'de uzun zamandır türban meselesi var, Meclis'in bu konuda ne gibi çalışmaları var? Bu konuda mağdur olan insanları nasıl rahatlatmayı düşünüyorsunuz?' sorusunu yöneltti. Konu ne kadar hassas ise, bir iktidar partisinin, özellikle DSP'li bir hanım milletvekilinin vereceği cevap da bir o kadar önem taşımaktaydı. Tayyibe Gülek önce yumuşak girdi konuya; "Ben ve partim insanların dini inançlarına son derece saygılıyız". Hemen ardından da 'ancak'lı başlayan bir cümle; "Ancak hassas olmamız gereken bir nokta da, dini inançlarımızın sembollerini siyasete alet ediyoruz. Bu konuda çok dikkatli olmamız gerekiyor çünkü samimi inanan insanlarımıza bu konuda çok haksızlık ediliyor. Samimi dindarlarımız Türkiye'de yalnız bir partiye oy vermiyor." Gülek, dini inançlarımızın hiçbir siyasi partinin tekelinde olmadığını, türbanın da siyasi malzeme yapılmasından yana olmadığını, bu alanda mevcut kanunlara uyulması gerektiğini de vurguladı.
   <br/>
   <br/>
   Niçin bakan hanım yok?
   <br/>
   <br/>
   Bakanlık yarışında Tayyibe Hanımın en büyük şansı, Başbakan Bülent Ecevit'in bundan sonraki hükümet çalışmalarında ağırlığı ekonomik konulara ayıracak olmasında düğümleniyor. Ecevit, doğumgünü dolayısıyla yaptığı açıklamalarda, bu aşamadan sonra hükümette kaldığı sürece ekonomiye daha fazla önem vereceğini iletmişti. DSP lideri, Başbakanlıkta ekonomik konularda danışmanlık yapmış olan Tayyibe Gülek'i bu konjonktürde yanında görmek isteyebilir.
   <br/>
   <br/>
   İşte konu tam da bu noktada gündeme gelmişti, Voice of America'da. ABD'den arayan Şennur Hanım "DSP'de o kadar bayan milletvekili var ama neden birisi bakan olamadı? Kadınlar bakan olsa birtakım sorunlar daha hızlı çözülmez mi?" Tayyibe Hanım bu soruya nasıl bir cevap verecekti? Parti içi dengeler, Rahşan Hanım faktörü... Fakat Gülek böyle bir soruya da hazır olduğunu hissettirdi, canlı yayında; "Şu anki Meclis çalışması ve sorunları çözme hızı harika, bu konuda kimse birşey söylememeli buna. Kadın milletvekilinin yüzdesi olarak en yüksek rakam 1935 yılına aittir. Hâlâ bunu geçen bir dönem olmamıştır Meclis'te. Ancak bu dönemde bir öncekini ikiye katladı. Ve bu sayının % 60'ı bizim partide. Bakanlık konusunda ise koalisyon olduğu için her partiden bakanlık sayısı azalıyor. Bu nedenle her parti kendi içerisinde en deneyimli vekilleri bakan yapıyor. Kadın milletvekillerinin çoğu da yeni vekil. Yıllardan beridir Meclis'in negatif bir imajı var. Bunun haksızlık olduğunu düşünüyorum."
   <br/>
   <br/>
   Yine ABD'den arayan Şennur Hanımın bir sorusu üzerine Tayyibe Gülek, kadınlarımızın siyasette fazla görünmemelerinin başlıca nedenlerinden birini kadınların evlendikten sonra doğdukları yerlerden ayrılmalarına bağlıyordu.
   <br/>
   <br/>
   İlginç diyalog
   <br/>
   <br/>
   Bu arada Kastamonu'dan arayan Bekir Kaya ile Tayyibe Gülek arasında ilginç bir konuşma gerçekleşti, Amerikan Radyosu'nda;
   <br/>
   <br/>
   Kaya: Alt yapı konusunda sayın vekilimizin bir gayretleri olmadığını görüyorum. Şu anda ülkemizde 20 milyon insan açlık sınırında. Kadınlarımız üniversite kapılarından geri çevriliyor. Avrupa'da devletler kendi kültür ve inançlarına göre eğitimini yapıyor. Türkiye'de ise üniversite kapılarından geri çevriliyor. Böyle olunca üretimde düşük, fikirde düşük, kalitede düşük bir toplum ortaya çıkıyor.
   <br/>
   <br/>
   Gülek: Doğru, doğru.
   <br/>
   <br/>
   Kaya: Toplumuzun kalitesinin yükselmesi eğitimden geçer, ekonomiden geçer. Bununla ilgili sizden bir açıklama duyamadım.
   <br/>
   <br/>
   Gülek: Eğitimin elbette yeterli seviyede verilmesi taraftarıyım. Bugün ülkemizde maalesef ilkokul seviyesinde bile köy çocuklarımızın gerekli eğitimi görmediği bir gerçek. Ekonomik seviyenin yükselmesi, ailelerin bilinçlenerek kız çocuğun erkek çocuklardan geri bırakılmaması gerek. Kırsal kesimlerde kız çocukların da ekonomiye katılmaları gerekir.
   <br/>
   <br/>
   Elbistan'dan Ramazan Kodan başka bir konuyu merak ederek Amerika üzerinden Ankara'daki Gülek Hanımla irtibat kuruyor. Ankara'dan Ahmet Nohutçu ise kadınların siyasi yaşama katılmaları ve bunların teşvikleri için ne gibi çalışmaları olduğunu soruyor.
   <br/>
   <br/>
   Ve program bu çerçevede sona eriyor.
   <br/>
   <br/>
   Amerika nere, Türkiye nere dememeniz ve hele hele politikacı iseniz her yerde, her zaman hazır olmanız gerekiyor. Tayyibe Gülek, Amerika'nın Sesi Radyosu'nda beklenmeyen sorulara ustaca cevaplar verme becerisini gösterdi.
   <br/>
   <br/>
   Bakalım, aynı ustalığı bakanlık yarışında da gösterebilecek mi?
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6221-33-voice-of-tayyibe.html), [web.archive.org (arşiv bağlantısı)](http://web.archive.org/web/20131013063637/http://www.aksiyon.com.tr:80/aksiyon/haber-6221-33-voice-of-tayyibe.html)
