# Mart sendromu

*Adnan Öksüz 1998.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1965'lerde başlayan ordu içi örgütlenme, dönemin Hava Kuvvetleri Komutanı Orgeneral Muhsin Batur'la Kara Kuvvetleri Komutanı Faruk Gürler'e kadar uzanmıştı.
  </font>
 </div>
 <div id="newsText">
  <font class="detail-text">
   İktidarda bulunan AP'ye ordunun alt kademelerinden büyük tepki duyuluyordu. Batur'un Hava Kuvvetleri Komutanlığı genç subayların devrim karargahı olmuştu. Ancak bu radikal darbenin beyin takımı daha alt kademelerdendi. Tümgeneral Celil Gürkan, Hava Tuğgeneral Aydın Kirişçioğlu ve Tuğamiral Vedii Bilget. Bu isimler Batur ve Gürler'i biraz endişelendiriyordu. Bu nedenle durumu gidip Genelkurmay Başkanı Tağmaç'a bildirdiler. 9 Mart 1971 günü sol'dan gelecek darbe üç gün ertelenerek komuta kademesi imzalı bir muhtıra haline geldi.
   <br/>
   <br/>
   70'li yılların başında gençler, DevGenç'in kuruluşuyla birlikte legal veya en azından sokak gösterileri şeklindeki mücadelelerinden sıyrılıp bir buhran ortamına sürükleniyordu. Peki ama onları bu yöne sevkeden kimlerdi ve çıkarları neydi? Türk siyasi hayatını periyodik dönemlerde sekteye uğratan askeri müdahalelerin getirdikleri kadar onların oluşum süreçleri de hep dikkat çekmiştir. Eski MİT'çilerden Mahir Kaynak'ın da dediği gibi bir ihtilal için önce gösteriler ile bir gerginlik durumu oluşturulur, ondan sonra ekonomik buhran ve nihayetinde doruklara çıkan kitlesel tepki ile meşrulaşır ihtilaller. Nihat Erim tarafından Türkiye'ye bir gömlek fazla geldi şeklinde eleştirilen 1960 Anayasasının getirdiği özgürlükçü ortam artan sol yayınların da yardımıyla öğrencilerin şiddet olaylarına yönelmesine sebebiyet verdi. Bu sol yayınlar öğrenci kesiminde örgütlenmeler meydana getirdiği gibi askerler içinde de ciddi bir şekilde takip edilmekteydi ve bu doğrultuda örgütlenme ordu içine kadar uzanıyordu.
   <br/>
   <br/>
   Bu örgütlenmelerden birisi de 9 Mart'çılar olarak anılan gruptu. Grubun başında Cemal Madanoğlu bulunmaktaydı. Haraketin fikir babaları o dönem medyaya hakim ve aydın kesimin önde gelen isimlerinden oluşuyordu. Başta Doğan Avcıoğlu olmak üzere Mümtaz Soysal, İlhan Selçuk, İlhami Soysal, Altan Öymen ve Şevket Süreyya Aydemir gibi isimler bunlardan bazılarıydı. Emekli Binbaşı Erol Bilbilik 10 Mart 1996 tarihli Cumhuriyet gazetesindeki röportajında bunu teyit ediyor: "Madanoğlu grubunun içinde siviller vardı. İlhan Selçuk, Doğan Avcıoğlu, Cemal Reşit Eyüpoğlu gibi... Ankara'nın tüm koordinasyonunun başı Doğan Avcıoğlu, onun yardımcısı İlhami Soysal'dı. Altan Öymen Paris'ten çağrıldı. Bunlara Mümtaz Soysal da eklendi. Bu sözünü ettiğim sekiz kişi Devrim Konseyi üyeleri olacaktı."
   <br/>
   <br/>
   Özellikle Doğan Avcıoğlu gibi isimlerin muhtemel bir devrimi askerler ile birlikte yapma düşüncesinde olduklarını belirten Rasih Nuri İleri'ye göre bu birliktelik kurulmuştu da: "Bazı muhitlerde örneğin Doğan Avcıoğlu ve ekseninde 27 Mayıs başaramadıysa memleketin sorunlarını bilen bir sol kadro yoktu. Ama şimdi bir kadromuz var. Bu kadromuzla bir daha hareket olursa o vakit sosyalist ve Atatürkçü bir raya oturur sistem, gibi düşünceler mevcuttu." Bu çerçevede İleri'nin anlattığı şu anısı gerçekleri çok güzel yansıtıyor: "TİP'ten ihraç edildikten sonra çıkan bir Türk Solu dergisi vardı. Bir cephe dergisiydi. Diğer tarafta ise Yön vardı. Yön bir tarafta belki ordu içindeki bir grupla temastayken Türk Solu daha çok milli birlikçiler ile birlikteydi. O sıralar Demokratik Devrim Derneği (DevGüç) vardı. Birgün DevGüç'ün toplantısına katılmamı söylediler, gittim. DevGüç'ün başında milli birlikçi Kadri Kaplan vardı. Mihri Belli grubundan, Halk Partisinden, Yapı İş gibi bazı sendikalardan ve derneklerden  temsilciler vardı. Ve şüphesiz gençlik hareketi olarak DevGenç vardı. Toplantıda Deniz Gezmiş ve başka arkadaşları da vardı. Fakat toplantı başlamadan Deniz toplantıyı terk etti. Deniz, abi ben gidiyorum dedi. Dur, önemli şeyler konuşulacak katıl dedim. Abi siz katılın, kararları alırsınız, ben uygularım dedi ve gitti. Deniz eylemci olarak yetişmişti. Burada Kadri Kaplan bana şu ilginç sözü söyledi: Biz Atatürkçüler ile siz sosyalistler bu işi beraber yapacağız, zafere ulaştıktan sonra birbirimizi tasfiye ederiz. Ben derhal itiraz ettim. Bir ayrılık varsa önce onu tartışalım, evela mücadele edelim sonra tartışalım diye birşey olmaz. Önce tartışalım sonra mücadele edelim. Derdiniz nedir? yani bizi ayıran nedir diye sordum. Pek tutarlı bir yanıt alamadım..." Bu örgütlenme 12 Mart ile tamamen yok oldu mu? Bu sorunun cevabını bulabilmek zor.
   <br/>
   <br/>
   Bir Mart sendromu daha
   <br/>
   <br/>
   Aradan on yıl geçmesine rağmen Türkiye kelimenin tam anlamıyla yeni bir 'Mart sendromu' yaşıyor. Bu sendrom CHP lideri Deniz Baykal'ın Meclis grup toplantısında yaptığı konuşmayla 'darbe sendromuna' dönüştü bir bakıma. Önce Baykal, daha sonra Başbakan Mesut Yılmaz ve DTP lideri Cindoruk 'askeri darbeye' yönelik sert açıklamalar yaptılar. Başbakan, devlet büyüklerimizin dış gezilerde yaptıkları önemli açıklamalar geleneğini bozmayarak son günlerin popüler konusunda gazetecilere Tiflis yolunda açıklamalar yaptı. Kimse böyle bir açıklamayı beklemiyordu. Ve Türkiye'de fırtınalı günler başladı.
   <br/>
   <br/>
   Bu kez başka...
   <br/>
   <br/>
   28 Şubat 1997 sürecinin bir başka versiyonunun 27 Mart 1998'de yaşanacağı yolundaki haberler Ankara'nın birinci gündem maddesi oldu. Buna göre Milli Güvenlik Kurulu'nun askeri kanadı Refahyol döneminde başlatılması gereken tedbirlerin bu hükümet döneminde de alınmadığını gerekçe göstererek Anasol D'yi eleştireceklerdi. 28 Şubat'ta gündeme getirilen 18 madde konusunda bu hükümetin de yeteri kadar hassasiyet göstermediğini deklare edecekler ve derhal bu tedbirlerin alınmasını isteyeceklerdi. Yani bir anlamda yeni bir '28 Şubat Sendromu' yaşanacaktı. Aynı Milli Güvenlik Kurulu'nda 17 Mart'ta Cumhurbaşkanı Süleyman Demirel'e iletilen noktalar başta Başbakan Mesut Yılmaz  olmak üzere Kurul'un sivil üyelerine bildirilecekti. Bu senaryo ne zaman ağırlıklı olarak gündeme geldi? Şu bilinen bir gerçek  ki; Anasol D hükümeti baştan beri  askeri kanatla iyi geçinmenin yollarını aradı. Dananın kuyruğu ise imam hatip liselerinde uygulanmak istenen yönetmelikte koptu. Milli Eğitim Bakanlığı  yayınladığı bir genelgeyle imam hatip liselerindeki kız öğrencilerin Kur'an dersleri dışında başörtüsü takmalarını yasakladı. Bu genelge ANAP'lı ve DTP'li milletvekillerinin büyük tepkisini çekti. Genelgeyi yayımlayan Milli Eğitim Bakanı Hikmet Uluğbay DSP'li üstelik bakan olmadan önce aynı partinin Meclis grup başkanvekili idi ama aynı partinin Genel Başkanı, Başbakan Yardımcısı Bülent Ecevit de bir toplantıda verdiği mesajla Türkiye'de başörtüsü meselesinin sun'i bir gündem maddesi olduğunu dile getirmişti. ANAP'lı miletvekilleri Meclis ANAP grup toplantısında Başbakana yönelik 'Bu genelge uygulanamaz, seçmene nasıl anlatırız?' türünden serzenişlerde bulunduktan sonra kürsüye çıkan Mesut Yılmaz bu genelgenin uygulanamayacağını gerekirse yeni bir genelge çıkaracaklarını dile getirmişti. Daha sonra yapılan üçlü zirvede Yılmaz, Ecevit ve Cindoruk imam hatip liselerinde okuyan kız öğrencilerin başörtülerinin açılmayacağı deklare edilmişti. Genelge ortada kalmıştı. İkinci bir ihtilaf konusu ise Fethullah Gülen Hocaefendi'nin  teşvikleriyle açılan okullar meselesiydi. Bir kısım çevrelerin, bu okullardan duydukları rahatsızlığı değişik platformlarda dile getirmelerine karşılık Başbakan Mesut Yılmaz, Bülent Ecevit ve Hüsamettin Cindoruk tüm suçlamalara karşılık Türkiye'nin bir hukuk devleti olması cihetiyle sözkonusu eğitim kurumlarında herhangi bir suç unsurunun olması durumunda bunun yargıya intikal ettirilmesi gerektiğini ifade ettiler ve kişileri peşinen 'suçlu' ilan etmenin haksız bir tutum olacağını dile getirdiler. Bu iki noktanın hükümetle askeri kanat arasında soğuk rüzgarlar estirdiği yönünde yorumlar yapılırken Başbakan Mesut Yılmaz'ın, DTP lideri Cindoruk'la Tiflis'e giderken uçakta gazetecilere yaptıkları açıklamalar  gündemin ortasına bomba gibi düştü. Yılmaz 'irticanın üzerine giderken uygulanan hukuk dışılığın en az irtica kadar tehlikeli olduğunu' vurgulayarak bu alanda yeni bir tartışmayı başlatırken Cindoruk da 'en büyük irticanın darbe yapmak olduğunu' ifade ediyordu. Yılmaz ve Cindoruk'un uçakta yaptıkları bu açıklamaların Türkiye'de irticaara rejim ve Milli Güvenlik Kurulu'nun 27 Mart'ta yapacağı toplantının tartışıldığı bir zamana denk gelmesi  de ilginçti. Hükümet bu noktada yapılan tüm spekülasyonların bitmesini istiyordu. Yılmaz ve Cindoruk'un Tiflis yolunda gazetecilere yaptıkları açıklamalar kamuoyunda büyük yankı uyandırıp tartışılırken bir başka  konu tartışma arenasına taşındı. Türk Silahlı Kuvvetleri'ndeki üst düzey komutanların 30 Ağustos'taki terfi işlemleri. Özetle sorulan soru şuydu:
   <br/>
   <br/>
   Üst düzey terfileri...
   <br/>
   <br/>
   Bütün bu tartışmaların temeli ordu üst kademesindeki muhtemel terfi ve tayinler miydi? Senaryolara göre tartışmanın ana kaynağında Genelkurmay Başkanı Orgeneral İsmail Hakkı Karadayı'nın görev süresinin uzatılıp uzatılmaması meselesi var. Karadayı'nın görev süresi önümüzdeki ağustos ayında doluyor. Karadayı'nın emekli olması durumunda Genelkurmay Başkanlığı'na muhtemelen halen Kara Kuvvetleri Komutanlığını sürdüren Orgeneral Hüseyin Kıvrıkoğlu gelecek. Genelkurmay Başkanları yasaya göre 67 yaşında emekli oluyorlar. Kıvrıkoğlu 64 yaşında. Karadayı emekli olursa yerine geçecek Kıvrıkoğlu bu makamda en fazla 3 yıl kalabilecek. Org. Hüseyin Kıvrıkoğlu'ndan boşalacak Kara Kuvvetleri Komutanlığı'na ise büyük ihtimalle Birinci Ordu Komutanı Orgeneral Atilla Ateş getirilecek. Ateş'in bu görevde 2000 yılına kadar kalıp emekli olabileceği ifade ediliyor. Çünkü Kıvrıkoğlu 2001 yılına kadar Genelkurmay Başkanı olarak kalacak. Org. Atilla Ateş 2000 yılında emekliye ayrıldığında Birinci Ordu Komutanlığında oturacak olan orgeneral, Kara Kuvvetleri Komutanlığı'nı kendisinden devralacak. Bu orgeneral bir yıl sonra 2001 yılında Kıvrıkoğlu emekliye ayrıldığında Genelkurmay Başkanlığı koltuğuna oturacak. İşte kritik soru da bu noktada yoğunlaşıyor? Bu orgeneral kim olabilirdi?
   <br/>
   <br/>
   Karadayı'nın görev süresi uzatılmadığı takdirde dört yıllık görev sürelerini tamamladıkları için Genelkurmay İkinci Başkanı Orgeneral Çevik Bir, Ege Ordu Komutanı Orgeneral Doğu Aktulga ile Harp Akademileri Komutanı Necati Özgen'in 1999 yılında görev süreleri tamamlanıyor ve emekli oluyorlar. Kuvvet komutanlığına terfi edemeyen komutanlar orgenerallikte en çok 4 yıl kalabiliyorlar. Orgeneral Bir, Orgeneral Aktulga ve Orgeneral Özgen'den biri önümüzdeki ağustos ayında Orgeneral Atilla Ateş'ten boşalacak Birinci Ordu Komutanı olsa bile burada en fazla bir yıl kalıp emekli olacak. Böyle olunca kıdemde bu üç orgeneralden bir dönem sonrasını temsil eden İzmir'deki Nato Karargahı Komutanı Orgeneral Hilmi Özkök ve İkinci Ordu Komutanı Orgeneral Rasim Betir gündeme geliyorlar. 1999 yılında Bir, Aktulga ve Özgen'in emekli olması halinde Birinci Ordu Komutanlığı'na Özkök ya da Betir'in getirilebileceği ifade ediliyor. 1999 yılında Birinci Ordu Komutanlığı'na gelecek olan bu orgeneral 2000 yılında Ateş'ten boşalacak Kara Kuvvetleri Komutanlığı'na, 2001 yılında da Genelkurmay Başkanlığı'na gelebilir.
   <br/>
   <br/>
   Genelkurmay Başkanı Karadayı'nın görev süresinin siyasi iradenin tercihi ve Köşk'ün onayıyla bir yıl daha uzatılması durumunda ise Orgeneral Hüseyin Kıvrıkoğlu'nun durumunda herhangi bir değişiklik olmayacak. Değişen tek şey; Genelkurmay Başkanlığı'nı 1999'da devralıp iki sene sonra 2001 yılında emekli olması. Fakat Kıvrıkoğlu'nun Kara Kuvvetleri Komutanlığı'nı bir yıl daha sürdürmesi Birinci Ordu Komutanlığı ile altındaki denklemi tamamen değiştiriyor. Bu durumda Orgeneral Atilla Ateş 1999'un Ağustos ayında dört yılını  doldurduğu ve bir üst göreve çıkamadığı  için emekliye ayrılacak. Ve Ateş'in yerine orgenerallikte 3 yıl kıdemli olan komutanlardan birinin seçilmesi gerekiyor. Bu üç komutan ise Orgeneral Çevik Bir, Orgeneral Doğu Aktulga ve Orgeneral Necati Özgen. Orgeneral Atilla Ateş'in yerine 1999'da geçecek olan orgeneral bu durumda 2001 yılında Kıvrıkoğlu'ndan boşalacak Genelkurmay Başkanlığı koltuğunu devralacak.
   <br/>
   <br/>
   Ordu rahatsız!
   <br/>
   <br/>
   Beklenen bir sonuç olarak TSK bu spekülasyonlardan son derece rahatsız oldu. Genelkurmay Başkanı Orgeneral İsmail Hakkı Karadayı yaptığı açıklamada bu rahatsızlığını net bir biçimde ortaya koydu; "Basın organlarından 15 Mart 1998 tarihinde Milliyet Gazetesi'nin günlük köşesinde, Sabah Gazetesi'nin 32. Gün köşesinde ve diğer bazı haberlerde yeralan Türk Silahlı Kuvetleri'nden kaynaklanmış hiçbir sebep ve dayanak olmadığı halde ortaya atılan çirkin söylentilerin altında Türk Silahlı Kuvvetleri'nin Ağustos 1998'de komuta kademesini arzu ettiği şekilde oluşturmak istemesinin yattığı yorumlarına yer verilmektedir. İleri sürülen bu iddia tamamen yanlış ve gerçek dışıdır. Asılsız ve hayal ürünü bu mülahazalar Türk Silahlı Kuvvetleri komuta kademesi içerisine nifak sokmaya, bölmeye ve zayıf düşürmeye yönelik, esef  verici, iz'an ve insaf ölçülerine sığmayan hezeyanlar olarak değerlendirilmiştir. Son günlerde, ülkenin acil çözüm bekleyen bunca sorunlarıyla uğraşmak yerine, Silahlı Kuvvetlerimizin içte ve dışta bu kadar yoğun gayretler içerisinde bulunduğu bir dönemde Türkiye'nin içeride ve dışarda itibar ve görüntüsünü zedeleyecek yanlış ve hayali konuların basında yeralması ve bununla kamuoyunun meşgul edilmesi sağduyulu herkesi üzmektedir.
   <br/>
   <br/>
   Türk Silahlı Kuvvetleri'nde görev değişimi her zaman şanlı mazisine, kökleşmiş geleneklerine ve hukuk kurallarına uygun olarak cereyan etmektedir. Silahlı Kuvvetler'in hiçbir komutanı makam ve rütbe hırsı içinde olmamıştır. Bundan böyle de olmayacaktır. Görevi devralacak komutanların laik Türkiye Cumhuriyeti'nin şanlı bayrağını daha da yükseklerde aynı heyecan ve anlayışla dalgalandıracağından hiç kimsenin şüphesi olmamalıdır. Her zaman, milli birlik ve beraberliğimizin huzur ve güvenliğimizin en büyük teminatı ve Cumhuriyetimizin bekçisi olan Türk Silahlı Kuvvetleri, büyük bir görev aşkı ve özveri ile yurtiçinde ve yurtdışında, yüce milletinin kendisine verdiği kutsal görevlerini icra ederken, kendisine yönelik haksız ve maksatlı söylentileri üzüntü ile izlemektedir. Türk Silahlı Kuvvetleri, demokrasinin ve Anayasada temel ilkeleri belirtilen Türkiye Cumhuriyeti'nin en büyük güvencesi, kollayıcısı ve koruyucusu olmuştur ve olmaya da devam edecektir."
   <br/>
   <br/>
   Niçin Baykal?
   <br/>
   <br/>
   Ara rejim, darbe  tartışmasını gündeme bu derece sokan ve Türkiye'nin popüler konusu haline getiren Cumhuriyet Halk Partisi Genel Başkanı Deniz Baykal niçin 'ilk' adımı attı? Bu ilk adım önemli sayılıyor. Çünkü şayet hükümetin bazı sıkıntıları varsa bu çıkışı hükümet kanadından birisinin yapması gerekirdi. Ama Baykal yaptı. Deniz Baykal'ın bu çıkışı parlamento koridorlarında iki farklı senaryo şeklinde dile getiriliyor. Birinci senaryoya göre; 'CHP iktidara yürüyor. Baykal bunu gördü ve  gerekli mesajı seçmen kitlesine vererek toparlanmalarını sağladı. Baykal, aksi halde Türkiye'nin seçime bile gidemeyecek hale geleceğini anladığı için ara rejim uyarısında bulundu'. Bu senaryoyu dile getiren çok sayıda CHP'li milletvekili bulunuyor. Bir başka senaryoya göre ise 'Baykal bu hükümetin kurulmasında etkin olan bazı güçlerin kendisine verdikleri sözü yerine getirmeyeceklerinin anlaşılması üzerine' böyle bir açıklama yapma ihtiyacını duydu. Açıkçası 'Baykal'a bu dönemin ardından başbakanlık sözü verilmişti fakat bunun mümkün olmadığı usulünce anlatılmasından sonra CHP lideri sesini yükseltmek zorunda bırakıldı' yorumları yapılıyor. CHP'nin etkili isimlerinden ve Baykal'a yakınlığıyla bilinen İstanbul Milletvekili Mehmet Sevigen bu iki senaryoyu ne tam kabul ediyor ne de yalanlıyor; 'olabilir' demekle yetiniyor.
   <br/>
   <br/>
   Sonun başlangıcı mı?
   <br/>
   <br/>
   Diğer partilerin temsilcileri bu senaryolara karşı ne diyorlar? DSP'li Meclis Başkan Vekili Uluç Gürkan, Baykal'ın 'ara rejim' söylemini 'gölgelerin dansı'na benzetirken Adalet Bakanı ANAP'lı Oltan Sungurlu "Ben çalışmalarıma devam ediyorum, başımı kaşıyacak vaktim yok. Şimdi herkes 27 Mart'ta gerçekleştirilecek Milli Güvenlik Kurulu'nun 28 Şubat olması beklentisinde. Peki 27 Mart'ta ne olacak? Askerlerin çıkış yapacakları söyleniyor. Askerler çıkış yapmazlarsa ne olacak? Hükümet 2 bin yılına kadar devam eder" görüşünde. İçişleri Bakanı Murat Başeskioğlu da çalışmalarını 2000'li yıllara endekslemiş; "İkibin yılına kadar buradayız". Bu alanda en radikal çıkışı ise ANAP'ın 'serbest'  ve 'rahat' milletvekillerinden Hayrettin Uzun yapıyor; "Seçim ufukta göründü. Mesut beyin grupta yaptığı açıklamaların anlamı bu. Mesut bey seçim isteyecek ama yaptıramayacak. Yerine bir başka hükümet kurulur fakat seçime gidilmez Türkiye'de. Deniz Baykal'ın ara rejimle ilgili sözlerine gelince; Türkiye zaten bu şartlarda bu rejimi yaşıyor. Baykal'ın gelecek dediği şeyi yaşıyoruz şimdilerde. Bir farkla; bu sistemin içinde parti liderleri de bulunuyor. Parti liderleri olursa ara rejim değil, olmazlarsa ara rejim öyle mi? Bu yanlış olur".  CHP'li Sevigen ise önümüzdeki ekim ayında Türkiye'de genel bir milletvekili seçiminin mahalli seçimlerle birlikte yapılmasının gündeme gelebileceğine dikkat çekiyor. ANAP'lı bir başka milletvekili ise 'Başbakan Yılmaz'ın gerginlik politikasından elde edeceği rantın milletvekili seçimlerine nasıl yansıyacağının şimdilik belli olmasının mümkün olmadığını' söylüyor ve ekliyordu; "Mesut bey Refahyol döneminin ardından başbakan olduktan sonra kendisini hep baskı altında hissetti. Bazılarının 'ara rejim Başbakanı', 'kendisi gelmedi, getirildi', 'bazı güçlerin insanı' şeklindeki demeçlerinden son derece rahatsız oluyordu. Başbakanın bu çıkışlarını son tahlilde bu rahatsızlığın bir sonucu olarak da dile getirmek mümkün. Her insanın belli zorluklar karşısında dayanacağı bir sınır var. Mesut bey de bugüne kadar getirdi. Çok daha zor durumda kaldığını hissederse Başbakanlığı bırakabilir ve çekilebilir de..." Başbakan ve ANAP lideri  Mesut Yılmaz'ın son grup toplantısının basına kapalı bölümünde yaptığı çıkışlar da bu tartışmanın ipuçlarını gösteriyor. Yılmaz açıkça 'Necmettin Erbakan olmayacağını ve kimsenin kendisine birşey dayatamayacağını' söylüyordu toplantıda.
   <br/>
   <br/>
   Köşk senaryoları...
   <br/>
   <br/>
   Ara rejim, darbe, erken seçim, irtica tartışmaları... Bu tartışmalarla ilişkili olduğu ileri sürülen bir başka senaryo da  da yine 2000'li yıllara dayanıyor; Cumhurbaşkanlığı seçimi. Kimilerine göre irtica, ara rejim, darbe tartışmalarının temelinde 2000'li yıllarda gerçekleştirilmesi  planlanan Cumhurbaşkanlığı seçimi var. Ve bu gerginlik bu yıla kadar icranın başına kim gelirse gelsin devam edecek. Böyle bir öngörünün temeli nedir peki? Ancak önce yakın tarihten bir yaprak. Tarih 13 Mart 1973. Parlamento yeni cumhurbaşkanını seçiyor. Ağırlıklı adaylardan Tekin Arıburnu AP'nin, Faruk Gürler CHP'nin adayı. Meclis koridorları tıklım tıklım. Üniformalı askerler de Faruk Gürler'e destek amacıyla Meclis kulislerini ve Genel Kurul localarını doldurmuşlar. O günlerin sıcak atmosferi içinde yaşayan dönemin genç parlamenterlerinden K.Maraş AP Milletvekili Atilla İmamoğlu 'gerilimli  cumhurbaşkanlığı seçimlerini' şöyle anlatıyor "Baskı altında kalacağımızı tahmin ediyorduk. Gürler'i seçtirmek için birçok kesimden özellikle askeri kesimden bir baskı vardı. Ya da onlar adına başkaları...12 Mart süreci devam ediyordu. Cumhurbaşkanlığı seçimi de bu sürecin hemen devamına denk geliyordu. Resmi elbiseleriyle askerler Meclis kulislerini doldurmuşlardı. Gürler'in seçilmesine kesin gözüyle bakılıyordu. Askerler kuliste milletvekillerine kime oy verdiklerini soruyor, Genel Kurul locasından aşağı sarkarak vekilleri etki altında bırakıyorlardı. Biz de herşeyi göze aldık. Neye malolursa olsun Arıburnu'na oy verecektik..." 15. tur da sonuçsuz kalınca Fahri Korutürk genel tasvip görerek yeni Cumhurbaşkanı seçilerek görevine başlamıştı.
   <br/>
   <br/>
   Ama bu seçimin sonuçları hâlâ konuşuluyor.
   <br/>
   <br/>
   Arzu edilen ses...
   <br/>
   <br/>
   12 Mart  sürecini izleyen yıllarda gerilimli cumhurbaşkanlığı seçimi bu şekilde yaşanırken önümüzdeki cumhurbaşkanlığı seçimi nasıl bir süreç izleyecekti?... "Türkiye'nin yeni Cumhurbaşkanı Mesut Yılmaz'ın özgeçmişini veriyoruz..." ANAP'lı milletvekillerinin tv kanallarından duymak istedikleri en güzel cümle bu olacak belki de, 2000'li yıllarda. ANAP Merkez Karar ve Yürütme  Kurulu (MKYK)'nun toplantısında da dile getirildiği gibi  ANAP'lılar Yılmaz'ın cumhurbaşkanlığını rüyalarında bile görmeye başladılar. Fakat bu defaki Cumhurbaşkanlığı seçimi hayli zorlu geçeceğe benziyor.
   <br/>
   <br/>
   Senaryo 1
   <br/>
   <br/>
   Senaryonun bir ucu normal seçim sürecini kapsıyor. Buna göre Mayıs 2000'de TBMM'den bir milletvekili ya da milletvekillerince gösterilecek dışarıdan bir başka aday cumhurbaşkanı seçilecek ve Türkiye Cumhuriyeti'nin 9. Cumhurbaşkanı olacak. Ancak Meclis'in bugünkü yapısıyla  konsensüsle yeni cumhurbaşkanını seçmek kolay görünmüyor. Parlamentonun mevcut yapısı bugün şu şekilde; ANAP(139), DYP(92), DSP(63), CHP(55), FP(140), DTP(22), BBP(8), Bağımsız(19), MHP(2), DP(1), Boş(8) ve DEPAR(1). Böyle parçalı bulutlu bir parlamento yapısıyla cumhurbaşkanının seçimi için anayasal gereklilik olan üçte iki çoğunluğun ilk iki turda bulunması çok zor görünüyor. Ne kadar kuvvetli aday çıkarsa çıksın üçte iki çoğunluk olan 367 rakamını bulmasıolağanüstü şartlar olmadığı takdirde imkansız gibi görünüyor. Üçüncü oylamada ise üye tamsayısının salt çoğunluğu, bu da sağlanamazsa üçüncü oylamada en çok oyu alan iki adayın katılacağı ve yine üye tamsayısının salt çoğunluğunu  gerektiren dördüncü bir oylama yapılıyor. Yeni cumhurbaşkanı bu turlarda da seçilemediği takdirde TBMM seçimleri derhal yenileniyor. Bu senaryoya göre 'Bu Meclis'te  bu şartlar altında yeni cumhurbaşkanının  seçilmesi mümkün değil'. Fakat, bu senaryonun bir başka versiyonuna göre ise yeni cumhurbaşkanını mutlaka bu parlamentonun seçmesi düşüncesi belli güçlerin hedefleri arasında...
   <br/>
   <br/>
   Senaryo 2
   <br/>
   <br/>
   İkinci senaryo da zaten birinci senaryonun gövdesi  üzerine kuruluyor. Buna göre şu aşamada DYP lideri Tansu Çiller'in başını çektiği ve Meclis bünyesinde yeni yapılanma görüşleri çerçevesindegeniş destek bulması beklenen yarı başkanlık sistemi ağırlıklı olarak gündeme gelecek ve 2000 yılına kadar gerekli yasal düzenlemeler gerçekleştirilecek. Böylelikle bir taşla iki kuş vurulacak;  Türkiye Büyük Millet Meclisi ikibinli yıllarda cumhurbaşkanlığı seçimleriyle kilitlenmeyecek hem de Türkiye'nin etkin güçlerinin istekleri de bir bakıma karşılanacak. Üstüne üstlük yeni yüzyıla doğru yeniden yapılanma yolunda önemli bir adım olacak.
   <br/>
   <br/>
   Mart ayı bahar ayının başlangıcı. İnsanların kanı bir başka kaynıyor bu ayda. Hafif bahar esintileri herkesi etkiliyor. Süleyman Demirel'den sonra Çankaya Köşkü'nün yeni sakini kim olacak? Bir emekli asker mi, yoksa bu parlamentodan çıkacak bir isim mi? Yoksa sistem değişikliğiyle birlikte bir 'başkan' mı? Senaryolar çok fazla. Bu arada Anasol D'nin sonu nasıl belirlenecek? ANAP'lı bazı Bakan milletvekillerinin dediği gibi ikibin'li yıllara kadar sürecek mi? Başbakan Mesut Yılmaz Başbakan olarak Türkiye'yi erken seçime götürmeyi planlıyor ama nasıl? Türkiye'de bu şartlar altında gidilecek bir erken seçimden farklı bir sonuç çıkmayacağı bilindiği halde bu kaostan nasıl çıkılacaktı? Türkiye'yi nasıl günler, ne sürprizler bekliyor? Bekleyip göreceğiz.
   <br/>
   <br/>
   E mail:oksuz @ superonline.com
   <br/>
   <br/>
   (Katkıda bulunan; Yalçın Salay)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4C8C6026296C598FCC795A525069C46A?newsId=3566), [web.archive.org (arşiv bağlantısı)](http://web.archive.org/web/20120901143522/http://www.aksiyon.com.tr:80/aksiyon/newsDetail_getNewsById.action;jsessionid=4C8C6026296C598FCC795A525069C46A?newsId=3566)
