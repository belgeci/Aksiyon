# Mercek altında bir hükûmet

*Adnan Öksüz 1999.06.05*

<div class="pNewsDetailMainContent" itemprop="articleBody">
 DSPMHPANAP Koalisyon Hükümeti olacak mı olmayacak mı tartışmaları arasında hükümet kuruldu ve işbaşı yaptı bile... Kimilerine göre uzun ömürlü, kimilerine göre ise, ancak 1012 ay gidebilecek bir koalisyon hükümeti bu.
 <br/>
 <br/>
 57. Koalisyon Hükümeti'nin en belirgin özelliklerinden biri, uzlaşmacı isimlerden oluşuyor olması. Her üç partide görev alan isimlerin ortak özellikleri; geçmişleri ve yaptıkları noktasında uzlaşmacı isimler olması. DYP'de iken ANAP'a geçen ve Mesut Yılmaz'a yakın çalışan Sümer Oral 'tüm zamanların potansiyel başbakan adayı' olarak bilinir. Devlet Bakanı ve Başbakan Yardımcısı Hüsamettin Özkan'ın akrabası (bacanağı) olan Oral, her kesimle olan diyaloğu ve kişiliği ile siyaset platformlarında 'geniş kanatlı' olarak bilinir. Ünlü sanatçı Sezen Aksu'nun da yakın akrabası olan Sümer Oral, bu hükümette en kilit bakanlıklardan birisi olan Maliye'nin başına getirildi. ANAP'ın kontenjanından yasal düzenlemeler yapıldıktan sonra başbakan yardımcılığı görevine getirilen Mehmet Keçeciler de özellikle muhafazakâr kesimle iyi diyaloğu olan bir isim. Kabinede görev almayan Mesut Yılmaz, Keçeciler'e protokol ve hükümet programı metninin hazırlanması görevlerini de verdi.
 <br/>
 <br/>
 Efsane polis, şimdi bakan
 <br/>
 <br/>
 Yine bu partinin listesinden İçişleri Bakanlığı koltuğuna oturan Sadettin Tantan eski bir polis. Son olarak Fatih Belediye Başkanlığı yapan ve geçen seçimlerde ismi İstanbul Büyükşehir Belediye Başkan aday adaylığında geçen Tantan'ın, ilginç bir 'emniyet' geçmişi bulunuyor. Kafkas kökenli bir ailenin çocuğu olarak dünyaya gelen Sadettin Tantan'ın çocukluğu Sapanca yöresinde geçti. 1964 yılında meslek hayatına atılan Tantan, Bursa Emniyet Müdürlüğü'nden sonra 1976'da İstanbul'a tayin edildi. Asayiş Şube Ekipler Amiri iken, İstanbul'un eğlence mekanlarının çoğunlukla bulunduğu Tarlabaşı, Şirinevler ve Fındıkzade'deki randevuevlerine ani baskınlar yaptı, birçoğunu mühürledi. Tantan, o dönemde bu tür yerlerin korkusu haline gelirken, birçok düşman kazandı ve hedef haline geldi. Emniyet Teşkilatı'nda ilk sürtüşmesini ise Hayri Kozakçıoğlu ve Şükrü Balcı ile yaptı. Sonrasında bir müddet köşesine çekildi.
 <br/>
 <br/>
 12 Eylül İhtilali'nden sonra dönemin 1. Ordu Komutanı Orgeneral Necdet Üruğ, Tantan'ı İstanbul Mali Şube Müdürü olarak atadı. Bu sırada ünlü isimlerin üyesi olduğu ve son olarak Mehmet Ağar'ın oğlunun düğününün yapıldığı Büyük Klüp'ü bile kumar oynandığı gerekçesiyle bastı. Tantan bu görevini iki yıl sürdürdü. Bazı arkadaşlarının latife nevinden 'eski kovboy' yakıştırmasını yaptıkları Tantan, nereden bakılırsa bakılsın bu dönem Meclis'te en çok konuşulacak parlamenter ve bakanlardan birisi olmaya aday görünüyor.
 <br/>
 <br/>
 İmbat Fuarcılık'ın sahipliğinden Mesut Yılmaz'ın ANAP'a lider olmasından sonra bu partide önemli yerlere gelen Yaşar Okuyan ve kısa zamanda yükselerek kendini kabul ettiren Erkan Mumcu da bu dönemin ANAP kontenjanından gelen bakanlar. Biri Çalışma ve Sosyal Güvenlik, diğeri Turizm Bakanı. Okuyan ve Mumcu Yılmaz'a her dönem 'çok yakın' olmuş iki isim. Yine Enerji Bakanı olan Cumhur Ersümer de Yılmaz'ın en güvendiği isimlerin başında geliyor. Bakanlık dağılımında ANAP'ın en şanslı parti olduğu yolundaki görüşler ağırlık kazandı.
 <br/>
 <br/>
 MHP Genel Başkanı ve Başbakan Yardımcısı Devlet Bahçeli, kabinede yer alacak arkadaşlarını seçerken büyük bir titizlik gösterdi. Bölgesel dengeler ve partideki durumu yerine uzlaşmacı ve geçmişinde herhangi bir tartışma meydana getirecek nokta bulunmayan isimleri tercih etti, Bahçeli. Devlet bakanlığına getirilen TRT eski genel müdürlerinden Tunca Toskay bunlardan birisi. Bu niteliklere en uygun bir başka isim de Devlet Bakanı Sadi Somuncuoğlu. Somuncuoğlu'nun kimseyle kavgasının olmaması, ciddi devlet adamlığı aynı zamanda Bahçeli ile örtüşen ortak özelliklerinden. Koalisyon görüşmeleri sürecinde MHP'ye ciddi eleştiriler getiren DSP lideri Bülent Ecevit'in, Meclis Başkanlığı seçimlerinde oyunu Somuncuoğlu'ndan yana kullanması da bunun işaretlerinden.
 <br/>
 <br/>
 MHP tartışmasız isimler seçti
 <br/>
 <br/>
 MHP kontenjanından devlet bakanı olan Abdulhaluk Çay da yine farklı kesimlerle ve bu arada devletin etkili makamlarıyla iyi irtibatları, diyaloğu olan bir akademisyen. Milli savunma bakanı olan Sabahattin Çakmakoğlu, geçmişinde kavga olmayan, diğer parti ve partililerle her dönem iyi ilişkileri olmuş bir eski bürokrat. Bayındırlık bakanlığına getirilen Koray Aydın uzun süredir partinin genel sekreterliği görevini yürütüyordu. Bakanlık dağılımını yapan komisyonun da MHP adına üyesiydi. Şimdi, daha çok ihaleleriyle ün salmış ve hemen her dönem başındaki bakanları bu ihaleler sebebiyle tartışma arenasına çekmiş bir koltuğu dolduruyor.
 <br/>
 <br/>
 Sağlık bakanlığına getirilen Doç. Osman Durmuş ise eski bir sağlıkçı. Durmuş, Bahçeli'nin de geldiği Gazi Üniversitesi'nde görev yapıyordu daha önce. Ulaştırma Bakanı olan Enis Öksüz'ün genel özellikleri diğerlerinden çok farklı değil. O da geçmişi itibariyle tartışılabilecek bir özelliği bulunmayanlardan.
 <br/>
 <br/>
 Bakanlığa adı geçenlerden fakat sanayi gibi kilit bir bakanlığa geleceği fazlaca tahmin edilmeyen bir isim de Ahmet Kenan Tanrıkulu. Devlet Planlama Teşkilatı'nda uzman olarak görev yaptıktan sonra Turizm Bakanlığı müsteşar yardımcılığı görevinde bulunan Tanrıkulu 'parlak' bir bürokrattı. Yeni sanayi bakanı, yeni MHP'nin dışa yansıyan yeni isimlerinden. MHP'nin merkeze en yakın bakanlarından olan Tanrıkulu, bir ara Mustafa Taşar'a da danışmanlık yapmıştı. Sanayi bakanı, uzun süredir Bahçeli'nin yanındaydı. Tarım bakanı olan Hüsnü Yusuf Gökalp ise, MHP'nin akademisyenlerinden. Pamukkale Üniversitesi Fen Fakültesi Dekanı iken aynı üniversitenin rektör adaylığına soyunan Gökalp, kendini önce parlamentonun koridorlarında, sonra da Tarım Bakanlığı koltuğunda buldu.
 <br/>
 <br/>
 DSP'de değişen birşey yok
 <br/>
 <br/>
 DSP'de ise bu kabinede yer alan isimler yabancı değil, zaten. Başbakan yardımcısı olan Hüsamettin Özkan başta olmak üzere Hazine'nin teslim edildiği Hikmet Uluğbay, devlet bakanları Şükrü Sina Gürel, Mustafa Yılmaz, Hasan Gemici, Dışişleri Bakanı İsmail Cem, Kültür Bakanı İstemihan Talay, Orman Bakanı Nami Çağan, Çevre Bakanı Fevzi Aytekin, Ecevit ailesinin uzun yıllardır yanında olan isimler. DSP kontenjanından adalet bakanlığına getirilen Hikmet Sami Türk de yine parlamentodaki gruplarla her dönem arasını iyi tutmuş, kimseyle kavgası olmayan bir milletvekili.
 <br/>
 <br/>
 57'nci Koalisyon Hükümeti, cumhuriyet tarihinin belki de en renkli kabinelerinden birisi. Başbakan Bülent Ecevit'le birlikte 35 üyesi bulunan Bakanlar Kurulu, eş ve çocuklar dahil toplam 148 kişiden oluşuyor. Çocuğu olmayan Başbakan Ecevit ve bekar yardımcısı Devlet Bahçeli dışında, 79 çocuklu kabinede, kişi başına 2.5 çocuk düşüyor. Devlet bakanları Yüksel Yalova ile Tunca Toskay'ın birer çocuğu bulunurken, 6 çocuk ile rekortmen olan İçişleri Bakanı Sadettin Tantan'ı, Devlet Bakanı Mehmet Keçeciler 4 çocukla izliyor.
 <br/>
 <br/>
 Koalisyonun en yaşlı üyesi Başbakan Ecevit, en genç üyesi ise Turizm Bakanı Erkan Mumcu (36). 52 yaş ortalamasıyla 'genç' ve üyelerinin öğrenim durumuyla da 'mektepli', bu koalisyon. 75 yaşını dolduran Ecevit'i, 69 yaşındaki Milli Savunma Bakanı Sabahattin Çakmakoğlu ve 66 yaşındaki Hikmet Uluğbay izliyor.
 <br/>
 <br/>
 Kabinede Ecevit dışında bütün bakanlar üniversite diploması taşırken, Robert Koleji'nden mezun olan Ecevit, listenin tek 'liseli' ismi. 9 profesör ile bir doçentin görev aldığı kabinede, meslek dağılımında iktisatçılar ön planda. Kabinede 8 iktisatçı, 8 hukukçu, 4 mühendisin yanı sıra işletme, fen, edebiyat fakültesi mezunları ile bir gazeteci ve bir doktor, bir öğretmen kökenli bakan bulunuyor.
 <br/>
 <br/>
 Hiç hanım bakan bulunmadığı için eleştirilen kabinede, DSP'den 6, MHP'den 3 ve ANAP'tan da 4 olmak üzere 13 çift isimli bakandan yalnız 4'ü her iki ismini de kullanıyor. Başbakan Bülent Ecevit'in de dahil olduğu iki isimli Bakanlar Kurulu üyeleri şöyle: Başbakan Mustafa Bülent Ecevit, Başbakan Yardımcısı ve Devlet Bakanı Hasan Hüsamettin Özkan, Devlet Bakanı Şükrü Sina Gürel, Adalet Bakanı Hikmet Sami Türk, Kültür Bakanı Mustafa İstemihan Talay, Orman Bakanı İbrahim Nami Çağan, Devlet Bakanı Rüştü Kazım Yücelen, Devlet Bakanı Edip Safter Gaydalı, Devlet Bakanı Mehmet Ali İrtemçelik, Enerji ve Tabii Kaynaklar Bakanı Mustafa Cumhur Ersümer, Devlet Bakanı Abdulhaluk Mehmet Çay, Tarım ve Köyişleri Bakanı Hüsnü Yusuf Gökalp, Sanayi ve Ticaret Bakanı Ahmet Kenan Tanrıkulu.
 <br/>
 <br/>
 Zor pazarlıklı protokol
 <br/>
 <br/>
 DSP lideri Bülent Ecevit'in önceden sızdırdığı gerekçesiyle eleştirilere hedef olduğu koalisyon protokolü ise, 13 sayfadan oluşuyor. Protokol metninde, kriz yaratan türban sorununa ayrı bir maddede yer verildi. MHP'nin 'hizmet alanlara serbest, verenlere yasak olsun' temennisi ortaklarca benimsenmeyince 'türbanın kamu alanlarında yasak olduğu' vurgulanarak taviz verilmeyeceği belirtildi
 <br/>
 <br/>
 DSPMHP ve ANAP liderinin altına imza attıkları protokolün giriş bölümünde, 'Hükümet ortakları, birbirleriyle ve Meclis ile de uyum içinde çalışmaya özen göstereceklerdir. Hükümet, ülkede demokrasi ve insan hakları konularındaki anlayış ve uygulamaları daha ileri düzeye yükseltmeyi vatandaşlara karşı temel ödevleri arasında görmektedir' denilerek hükümetin temel ilkeleri belirtiliyor. İşte protokolden bazı satır başları:
 <br/>
 <br/>
 TERÖR: Atatürk'ün Türk kültürünü esas alan ve her türlü ırk, din ve mezhep ayrımcılığını ve yayılmacılığını reddeden insancıl ve barışçıl milliyetçilik anlayışı, ulusal birliğimizin ve ülke bütünlüğümüzün başta gelen güvencesidir. Bölücü akımlara ve her türlü teröre karşı devlet güvenlik güçlerinin özverili ve başarılı mücadelesi kesin sonuç alınıncaya kadar kararlılıkla sürdürülecek, diğer taraftan da terörün iç ve dış kaynaklarını kurutacak ekonomik, sosyal, siyasal, eğitsel ve tanıtımla ilgili çok yönlü tedbirler alınacaktır.
 <br/>
 <br/>
 ÇETELER: Hükümet, hukukun üstünlüğü ve hukuk devleti ilkelerine bağlılığın gereği olarak yargının daha verimli ve etkili çalışabilmesini sağlamayı, aynı zamanda organize suç örgütleriyle, çetelerle ve yolsuzluklarla mücadeleyi her türlü yasal imkan ve vasıtalardan yararlanarak sürdürmeyi öncelikli görevleri arasında saymaktadır.
 <br/>
 <br/>
 EKONOMİ: Hükümet, ülkenin ekonomik kalkınmasını istikrarlı bir büyüme temeline dayandıran, sosyal devlet anlayışı ile gelir dağılımındaki adaletsizliği düzelten, refahı topluma yayan, bölgeler arası gelişmişlik farklarını azaltan, kaynakları etkili ve verimli kullanan, rekabetçi bir pazar ekonomisi anlayışını esas almaktadır. Kayıt dışı ekonomiye karşı etkili önlemler alınarak sosyal güvenlik kurumları ve birliklerin açıkları giderilerek bütçe disiplini güçlendirilecek. Kamu açıklarının finansmanında TC Merkez Bankası'nın kaynaklarına hiçbir koşul ve biçimde başvurulmayacaktır. Uygulanmakta olan gerçekçi kur politikasına devam edilecektir. Enflasyonla mücadeleye devam edilecektir.
 <br/>
 <br/>
 DGM'LER: Demokrasinin eksiklerini giderici, insan haklarını geliştirici, yargının bağımsızlığını ve işlerliğini güçlendirici ve örgütlü suçlara karşı yaptırımları daha etkili durumlara getirici Anayasa ve yasa değişiklikleri öncelikle ele alınacaktır. DGM'ler yeniden düzenlenecektir.
 <br/>
 <br/>
 PARTİZANLIK: Kamuda işe alınmada yeterlilik, görevlerde yükseltmelerde ehliyet ve liyakat esas alınacak, kayırmacılık önlenecek. Kamu personelinin atama ve yükseltmelerinde ehliyet ve liyakat şartları nesnel ölçülere ve sınav esasına dayandırılacaktır. Kamu görevlerine giriş sınavlarının merkezi sistemle gerçekleştirilmesi uygulamasının yerleşmesi sağlanacaktır.
 <br/>
 <br/>
 ANAYASA: Hükümetimizin bir başka önceliği, Anayasa'nın 83 ve 100. maddeleri değiştirilerek dokunulmazlığın sınırlandırılmasıdır.
 <br/>
 <br/>
 YOLSUZLUKLAR: Toplum vicdanını rahatsız eder hale gelmiş bulunan yolsuzluk ve rüşvetle mücadeleye önem verilecektir. Bu amaçla her türlü yasal düzenleme yapılacaktır.
 <br/>
 <br/>
 İŞÇİLER: İşçi haklarındaki kısıntılar giderilecek ve kamu görevlilerinin sendikal hakları genişletilecektir.
 <br/>
 <br/>
 8 YILLIK EĞİTİM: 8 yıllık kesintisiz ve zorunlu ilköğretim uygulamasına devam edilecektir. Eğitim kurumlarında ideolojik kutuplaşma ve çatışmalara fırsat verilmeyecektir. Mesleki ve teknik eğitim özendirilecektir.
 <br/>
 <br/>
 TÜRBAN: Hükümet, Atatürk'ün önderliğinde kurulan laik, demokratik, hukuka bağlı TC devletini dışardan ve içeriden gelebilecek her türlü tehlikeye karşı korumakta, Atatürk ilke ve inkılaplarını her alanda pekiştirmekte, din ve vicdan hürriyetinin de teminatı olan laiklik ilkesinin gereği olarak kutsal din duygularının devlet işlerine karıştırılmasını, siyasi amaçlarla ve çıkar hesaplarıyla istismarını önlemekte kesin kararlıdır. Bu çerçevede hanımların özel yaşamlarında giyim kuşamlarına bir karışma söz konusu değildir; ancak kamu kurumlarında türbanın Cumhuriyet'in temel niteliklerini hedef alan bir siyasal simgeye dönüştürülmesine karşı yürürlükteki kurallar uyarınca alınmış önlemler titizlikle sürdürülecektir.
 <br/>
 <br/>
 Atamalarda hassasiyet
 <br/>
 <br/>
 Başbakan'a vekalet görevinin ortaklık süresince Başbakan Yardımcısı Dr. Devlet Bahçeli tarafından yürütüleceği hükme bağlanan protokolde, 'Başbakan'ın imzasını gerektiren atama, nakil ve görevden alma işlemlerinde Başbakan Yardımcısı Doktor Devlet Bahçeli'nin imzası alınmak suretiyle Başbakan onayı ile yapılanlar ikili, ikili kararname ile yapılanlar üçlü, üçlü kararname ile yapılan atamalar da dörtlü kararname ile yapılacaktır' ifadesi yeralıyor. Protokole göre, koalisyon ortağı partilerin milletvekili sayılarındaki değişiklikler, bakanlıkların koalisyon ortakları arasındaki dağılımını etkilemeyecek. Kamuoyunun destekleyeceği ve terörle mücadeleyi güçlendirecek bir pişmanlık yasasının çıkarılması için gerekli girişimlerin yapılması da yine protokol hükümleri arasında yeralıyor.
 <br/>
 <br/>
 DSPMHPANAP Koalisyon Hükümeti, geçmişe sünger çekerek gözlerini geleceğe dikmiş bir hükümet. Cumhurbaşkanlığı seçimleri, yarı başkanlık sistemi manevraları, DYP ve FP hakkındaki gelişmeler sebebiyle bu hükümet hep mercek altında olacak. Hükümetin önündeki ekonomik ve dış politika sınavları da hiç küçümsenmeyecek kadar fazla.
 <br/>
 <br/>
 E mail: adnan@aksiyon.com.tr
 <br/>
</div>


Kaynak: [www.aksiyon.com.tr](http://www.aksiyon.com.tr:80/siyaset/mercek-altinda-bir-huk-met_505147), [web.archive.org (arşiv bağlantısı)](http://web.archive.org/web/20150531015133/http://www.aksiyon.com.tr:80/siyaset/mercek-altinda-bir-huk-met_505147)
