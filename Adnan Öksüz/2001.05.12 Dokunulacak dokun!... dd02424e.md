# Dokunulacak, dokun!...

*Adnan Öksüz 2001.05.12*

<div>
 <p class="spot">
  MHP lideri Devlet Bahçeli'nin 'dokunulmazlık kaldırılmalı' yaklaşımının  ardından MHP'li bakanlar da harekete geçti. Bunlardan en hızlısı ise  Ramazan Mirzaoğlu çıktı. Mirzaoğlu'na göre vekillere ve bakanlara  'direkt dokunulmalı ve bundan kimse kaçmamalı'.
 </p>
 <p class="metin">
 </p>
 <img border="0" src="/web/20010617143403im_/http://www.aksiyon.com.tr/2001/336/resimler/Dokun.jpg"/>
 <p class="metin">
  Milliyetçi Hareket Partisi Genel Başkanı, Başbakan Yardımcısı Devlet Bahçeli'nin 'dokunulmazlıklar kaldırılmalı' değerlendirmesinin ardından MHP'li bakanlar da harekete geçti. Denizcilikten sorumlu Devlet Bakanı Ramazan Mirzaoğlu, bakanların Yüce Divan'a Meclis yerine direkt Yargıtay Başsavcılığı tarafından gönderilmesini isteyerek, gerekli yasal düzenlemelerin yapılması gerektiğini bildirdi.
 </p>
 <p class="metin">
  Bahçeli fişekledi
 </p>
 <p class="metin">
  Bahçeli'nin, biraz da beyaz enerji dosyasıyla gündeme gelen ve görevinden istifa etmek zorunda kalan Enerji Bakanı ANAP'lı Cumhur Ersümer'in durumundan yola çıkarak dile getirdiği 'dokunulmazlık' konusu partiyi de harekete geçirdi. MHP Meclis Grubu ön hazırlık yaptı ve yasa tasarısı neredeyse tamamlandı. Tasarının belkemiğini ise 'Yargıtay Cumhuriyet Başsavcılığı'nın bu alanda tek yetkili duruma getirilmesi' düşüncesi oluşturuyor. Buna göre, görevinde şaibeli duruma düşmüş bir bakan da Meclis'e hiç gelmeden direkt Yargıtay Cumhuriyet Başsavcılığı'nca Yüce Divan'a gönderilebilecek. Diğer ortaklardan da destek alan MHP bu alandaki çalışmasını netleştirmek üzere. MHP'li kurmaylar yasa üzerinde bu çalışmalarını sürdürürken, kabinedeki MHP'li üyeler de değişiklik üzerine olumlu görüşlerini açıklayarak 'lojistik' destek veriyorlar. Bunlardan birisi de Ramazan Mirzaoğlu.
 </p>
 <p class="metin">
  Sessiz, sakin ama...
 </p>
 <p class="metin">
  'Sessiz atın çiftesi sert olur' diye çok meşhur bir deyim vardır. Bu söz tamı tamına Mirzaoğlu için söylenmiş dense yeridir. Haftada iki gün, Atlı Spor Klübü'nde, eski cumhurbaşkanlarından Süleyman Demirel'in kendisine hediye ettiği atına binerek spor yapan Bakan, bunun özel zevkleri arasında olduğunu söylüyor. Görünüşte sessiz bir bakan olarak biliniyor. Etliye sütlüye pek  karışmayanlardan. Zaten sorumlu olduğu alanlar da belki biraz bunu gerektiriyor; Denizcilik, Türk Standartları Enstitüsü, Meteoroloji. Sessiz ve derinden gidiyor ama bazı çıkışları da adeta belleklere kazınıyor. 'MHP'nin taktik icabı iktidarda kaldığı', 'Bozkurtlu para bastıracakları' bunlardan birkaçı. Geçtiğimiz hafta gerçekleştirilen Bakanlar Kurulu'nda ileri sürdüğü bir teklif ise Bakan Mirzaoğlu'nun gözü pekliğini iyice ortaya koydu. 28 Şubat sürecinin ambargolu şirketlerinden, parası yeşil sermaye olarak kabul edilen kuruluşlardan olan, Konya menşeli Kombassan AŞ'ye ait olan Petlas'ın durumunu ilk o gündeme getirdi ve stratejik anlamda önemli olan bu fabrikanın, devletin bazı kurumlarının zorluk çıkarması nedeniyle, neredeyse batma tehlikesiyle karşı karşıya olduğunu üyelere anlattı, Başbakan Bülent Ecevit'ten destek istedi. Mirzaoğlu 'birçok' şeyi göze alarak konuyu Bakanlar Kurulu'na taşıdı. Petlas konusu, Bakanlar Kurulu'nda bugüne kadar bazı bakanlar tarafından sözkonusu edilmek istendi ancak somut çıkışı Mirzaoğlu yaptı.
 </p>
 <p class="metin">
  Hemen dokunulsun
 </p>
 <p class="metin">
  Mirzaoğlu, lideri Bahçeli'nin Meclis grubunda ifade ettiği 'dokunulmazlıklar' konusunda da düşüncesini 'ilk' ifade edenlerden.
 </p>
 <p class="metin">
  Aksiyon'a 'şok' açıklamalarda bulunan Mirzaoğlu şu görüşlere yer verdi;
 </p>
 <p class="metin">
  "Anayasada gerekli değişişiklikler yapılarak milletvekili dokunulmazlığı, bakan dokunulmazlığı sınırlandırılmalı, bunun çerçevesi çizilmeli, adi suç işleyen, TBMM dışındaki bütün icraatlar, bütün  yasadışı işlemler, rüşvet, yolsuzluk ithamları, suiistimal ithamları, bir trafik veyahut da başka bir suç, her ne olursa olsun, bunu işleyen milletvekili ya da bakanlar dokunulmazlık zırhından arındırılarak, direkt olarak Yargıtay Başsavcısı tarafından yargıya intikal ettirilmelidir. Şu andaki prosedürde, Meclis araştırma önergesiyle bir bakan hakkında suçunu sabit görürse inceleme komisyonlarına havale ediliyor, bu komisyon raporları Genel Kurul'a getiriliyor, Genel Kurul'da benimsendiği takdirde de Yüce Divan'a gönderiliyor. Genel Kurul'da bu raporlar milletvekillerinin çoğunluk oyuyla kabul ediliyor."
 </p>
 <p class="metin">
  Ortaklarına dokundurdu!
 </p>
 <p class="metin">
  Mirzaoğlu'nun bu görüşleri aslında oldukça radikal çizgiler taşıyor. Ama bundan da ötesi, Mirzaoğlu'nun ortaklarına dokundurması. Devlet Bakanı, birlikte kabinede görev yaptıkları ANAP ve DSP'li bakanların da temiz olmadıklarına dikkat çekiyor ve onların da bu noktada kusurlu olduklarının altını kalın çizgilerle çiziyor; "Geçmişte biz gördük ki Meclis  Genel Kurulu, bu yargıya gönderme görevini, yani bakanları denetleme görevini çoğu zaman siyasi şartlara ve konjonktüre göre kullandı. Nitekim 54 ve 55. hükümet dönemlerinde bazı milletvekillerinin dosyaları Meclis araştırma komisyonlarına intikal etmişti, 57. Cumhuriyet hükümeti iş başına geldikten sonra bu dosyalar Meclis araştırma komisyonlarından Genel Kurul'a intikal etti, Genel Kurul'da araştırma yapılsın diye bakan itham eden milletvekilleri kendi önergelerine sahip çıkmadılar. DYP'liler ANAP'lılar hakkında verdikleri önergeye sahip olmadılar, Meclis'e gelmediler, ANAP'lılar DYP hakkında, Fazilet Partisi hakkında verilen önergelere sahip olmadılar. Fazilet Partililer de 40—50 milletvekilinin imzaladığı önergeye sahip çıkmadılar, aksine oy kullandılar. O dönemde DSP hepsini aklama yoluna gitti, belki istikrar adına".
 </p>
 <p class="metin">
  "Biz öyle değiliz"
 </p>
 <p class="metin">
  Ortaklarına 'suça iştirak etmelerinden' dolayı sitem eden Devlet Bakanı Mirzaoğlu, kendilerinin ise tam tersi bir tutum takındıklarını dile getiriyor;
 </p>
 <p class="metin">
  "Milliyetçi Hareket Partisi burada ayrı bir tutum sergiledi. Meclis araştırma komisyonlarında kendi milletvekillerinin Yüce Divan'a gitsin diye işaret ettikleri dosyalar için MHP'li milletvekillerinin büyük çoğunluğu Genel Kurul'da Yüce Divan için oy kullandı. Hükümet ortağımızda bulunan bazı eski bakanlar hakkında da bu istikamette oy kullandık. MHP yalnız kaldığı için burada sonuç alınamadı. Bu örnek dahi gösteriyor ki Meclis'in denetleme görevi milletvekilleri tarafından siyasi mülahazalarla, o günkü konjonktürel durum dolayısıyla, bazen istikrar adına, bazen de hükümet ortaklığı adına tam vicdani kanaat istikametinde  kullanılmıyor, pratik olarak."
 </p>
 <p class="metin">
 </p>
 <p class="arabaslik">
  Yargıyı siyasallaştırmaz
 </p>
 <p class="metin">
  Bakan Mirzaoğlu aktüel konularla ilgili sorularımıza şöyle cevap verdi;
 </p>
 <p class="metin">
  —Enerji eski Bakanı Cumhur Ersümer'le ilgili izlenen prosedür hakkında neler söylemek istersiniz?
 </p>
 <p class="metin">
  Ersümer konusunda şu anda ben bir yorum yapmak istemiyorum ama yukarıdaki düşünceler muvacehesinde yargılanmasının, yargıya intikal etmesinin daha uygun olacağını düşünüyorum.
 </p>
 <p class="metin">
  —Mesut Bey'in 'yargı siyasallaştırılmak isteniyor' değerlendirmesine nasıl bakıyorsunuz?
 </p>
 <p class="metin">
  Bu konuda da birşey söylemek istemiyorum. Efendim, yargıya güvenmekten başka çaremiz yoktur. Ancak, bakanların Yüce Divan'a gönderilmelerini direkt Yargıtay Başsavcısının yapması yargıyı siyasallaştırmaz. Aksine bu tür ithamlar direkt mahkemelere intikal ettirilerek yargıda hesabının sorulması lazım diye düşünüyorum.
 </p>
 <p class="metin">
  —Yine Sayın Yılmaz'ın bir değerlendirmesi oldu; Jandarma'nın bu operasyonunun yanlışlığıyla ilgili. Bu değerlendirmeye ne diyorsunuz?
 </p>
 <p class="metin">
  Bu işler teknik konulardır. Jandarmanın görev ve yetkileri vardır, savcının ya da polisin görev ve yetkileri vardır. Her güvenlik görevlimiz kendi sorumluluk alanında üzerine düşen görevi yerine getiriyor. Güvenlik görevlilerimizin, polisimizin, cumhuriyet savcılarımızın görevlerini tam olarak yapmalarına biz her zaman destekçiyiz.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010617143403/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/haberler/5.htm), [web.archive.org (arşiv bağlantısı)](http://web.archive.org/web/20010617143403/http://www.aksiyon.com.tr:80/2001/336/haberler/5.htm)
