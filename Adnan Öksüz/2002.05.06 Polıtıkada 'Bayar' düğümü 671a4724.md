# Polıtıkada 'Bayar' düğümü

*Adnan Öksüz 2002.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   11 Eylül olaylarına kadar sesi pek çıkmadı. Bu tarihten sonra ise Amerikalı diplomatlarla olan yakın ilişkileri ve koordineli çalışmaları dikkat çekmişti. Bayar, ABD'de Büyükelçilikte çalışmalarını sürdürürken, Türkiye'de kendisiyle ilgili hesaplar yapılmaya başlanmıştı
  </font>
 </div>
 <div id="newsText">
  <font class="detail-text">
   "1998 yılıydı. Resmi bir gezi için Makedonya'ya gitmiştik. Üsküp'ün ünlü köftecisinde kökler konusu açılmıştı. Sedat Ergin'in dedesi, Atatürk'ün bitirdiği Manastır İdadisi'nde okumuş. Anneannesi Ohri'li... Okay Gönensin'in dedesi Makedonya'da zengin bir toprak ağasıymış. Babası liseyi Manastır'da bitirmiş... Mehmet Yılmaz, "Vardar ovası Vardar ovası / Kazanamadım başlık parası" diye bir Rumeli türküsü söylemeye başlayınca öğrenmiştik, onun da dedesi Manastır doğumluymuş... Cumhurbaşkanlığı danışmanlarından Metin Yalman'ın ailesi de Rumelili, Ohri'den... Mehmet Ali Bayar'ın aile kökleri ise Kosova'dan, Priştine'dendi. Benim de babaannem Serez'den, yani bugünkü Yunan Makedonyası'ndan; büyükbabam ise Midilli Adası'ndan geliyordu. Dayımın bir sözünü unutmam: 'Kökler kaybolmaz oğlum!' Onun için denebilir ki: Bizim de Balkanlar'a, Rumeli'ye sırtımızı dönmemiz imkansızdır. Çünkü Balkanlar biziz, Balkanlar da biz..."
   <br/>
   <br/>
   Bu sözler gazeteci Hasan Cemal'e ait. Şubat 2000 tarihinde, Başbakan Ecevit'in Bükreş'e, Balkan zirvesine katılmak üzere gitmesi dolayısıyla bu satırları kaleme almış, Cemal. Şimdi neredeyse basının büyük bölümünün yazılarına konu/konuk olan merkez sağın müstakbel lider adayı Mehmet Ali Bayar'a ilişkin ipuçları vardı bu yazıda.
   <br/>
   <br/>
   İlk Bayar hesabı
   <br/>
   <br/>
   Bayar aslında siyasete bacadan düşme bir isim değil. Babası, eski siyasetçi ve eski bakan Nuri Bayar, şimdi emeklilik günlerini Güniz Sokak'ta geçiren Süleyman Demirel'in çok sevdiği isimlerden birisiydi. Öyle ki, Demirel cumhurbaşkanı olunca, bu sevgisini en üst düzeyde göstermiş ve Bayar'ı dış politikadan sorumlu Köşk danışmanı yapmıştı. Demirel Köşk'te iken en büyük yardımcıları sıralandığında Hikmet Çetin ve Feridun Sinirlioğlu ile birlikte Bayar'ın adı da ön sıralarda geçiyordu. Köşk'ten ayrılıp Washington'a Büyükelçilik sözcüsü ve müsteşarı olarak görevlendirildikten sonra 11 Eylül olaylarına kadar sesi pek çıkmadı. Bu tarihten sonra ise Amerikalı diplomatlarla olan yakın ilişkileri ve koordineli çalışmaları dikkat çekmişti. Bayar, ABD'de Büyükelçilikte çalışmalarını sürdürürken, Türkiye'de kendisiyle ilgili hesaplar yapılmaya başlanmıştı bile. Bunlardan ilki, Türkiye'in önde gelen sivil toplum kuruluşlarından birisi olan, hükümetler üzerinde etkinliğiyle bilinen Türkiye Odalar ve Borsalar Birliği 'nde (TOBB) yapılanıydı.
   <br/>
   <br/>
   Fuat Miras'ın kehaneti
   <br/>
   <br/>
   Yaklaşık bir sene önce, Mayıs 2001'in ilk günlerinde Bayar ismini siyasi kulisler, dönemin TOBB Başkanı Fuat Miras'ın ağzından duydu. Fuat Miras, artık işadamlarının eski Bakan Nuri Bayar'ı ima ederek iki oğlundan birisini siyasete hazırlamanın zamanının geldiğini belirterek, ''Bu demek değildir ki Odalar Birliği parti kuracak. Odalar Birliği'nin parti kurması için kendisini küçültmesi lazım'' dedi. Odalar Birliği'nin Altınpark'ta devam eden 56. Genel Kurulu'nda eleştirileri yanıtlayan Miras, kimsenin kendilerine proje dersi vermemesini istedi. Parti kurmak ve bir partiye mensup olarak çalışmanın bir sanat olduğunu belirten Miras, daha önceki bir toplantıda koltuğunu siyasete alet etmeyeceğini söylediğini ifade ederek, sözlerini şöyle sürdürdü: "Sizlerden gelen yoğun baskı üzerine son Başkanlar Toplantısı'nda sizlere köstek olmayacağımı, sizlerin böyle bir oluşum içinde yer alırsanız önünüzü açabileceğimi ifade ettim. Bunu fırsat bilen ve bugün tenkit eden arkadaşlarımız bana bu konuda çok önemli tenkitlerde bulundular. Hatta genel başkanın ismini vermek suretiyle sanki benim ağzımdan genel başkanın ismini bile telaffuz ettirme düşüncesine beni sokmak istediler. İsmini düşünmediğim, hiçbir şekilde kendisiyle oturup konuşmadığım bir değerli siyasetçinin (Allah rahmet eylesin) oğlunu işittim, Mehmet Ali Bayar. İnanınız ki özelleştirmenin başındaki Uğur Bayar'la onun abikardeşlik münasebetini de bilmiyordum."
   <br/>
   <br/>
   Miras, bu konuda kendilerine akıl veren arkadaşlarının el altından medyaya bu ismi verdiğini öne sürüyordu. Miras'ın bu açıklamalarından şöyle bir sonuç çıkıyordu; parti kurmak için kolları sıvayan ancak bunun mümkün olmadığını gören Türkiye'nin en büyük sivil toplum kuruluşunun başkanına, bu temasları sırasında Mehmet Ali Bayar'ın adı bir şekilde dile getirilmiş, ancak kendisi bu ismin kendi adayı olmadığını bildirmişti. Fakat bu açıklamadan sonra M.Ali Bayar ismi politik arenada tescillenmişti. Miras bu açıklamayı yaptıktan bir süre sonra başkanlık koltuğundan olmuş ancak dudaklarından çıkan Bayar ismi politik kulislerde yankısını bulmuştu.
   <br/>
   <br/>
   Demirel Bayar'ın neresinde?
   <br/>
   <br/>
   Mehmet Ali Bayar'ın adı dile gitirildiğinde en çok konuşulan noktalardan birisi Demirel'le ilişkisiydi. En fazla da şu soruya cevap aranılıyordu: Bayar, Süleyman Bey'den icazetli miydi? Bayar kerelerce, siyasete girmek için Demirel'den izin almadığını dile getirdi. Aynı şekilde Demirel de; "Ben güncel politikanın içinde değilim. Yalnız benim içinde bulunduğum uzun yıllar, politik hayatım ve Mehmet Ali Bayar'ın babasının benim siyaset arkadaşım olması, Bayar'ın da benim yanımda Çankaya'da 4 sene danışman olarak bulunması gibi özel durumlar ister istemez birtakım merakları uyandırıyor ve bu hareketin içinde ben aranıyorum. Aslında, bu hareketin içinde benim olup olmamam, bizatihi hareketin kendisi kadar önemli sayılıyor. Çünkü bu hareketi benim tertiplediğim veya tanzim ettiğim gibi bir yargı bana yakıştırılabilse o zaman mesele Mehmet Ali Bayar meselesi olmaktan çıkar, doğrudan doğruya Demirel hadisesi olur. Böyle bir olay yoktur. Ben hadisenin üstündeyim. Güncel bir olaydır bu, güncel siyasetin içinde değilim. Mehmet Ali Bayar bir siyasi partiye girmek üzere gelmiştir. Türkiye'ye hizmet etmek üzere yola çıkan herkesin alnından öperim ve herkese başarı dilerim."
   <br/>
   <br/>
   Bayar Türkiye'ye gelip DTP'ye kaydını yaptırdıktan sonra Güniz Sokak'ta Süleyman Bey'i ziyaret etmiş, görüş alış verişinde bulunmuştu. Gelen işaretler, Demirel'in Bayar hareketi içinde fiilen bulunmadığı yolunda.
   <br/>
   <br/>
   Guvernör'ün yaptığı
   <br/>
   <br/>
   Mehmet Ali Bayar Türk siyasetinde neler yapabilir? Bu sorunun cevabını vermek için henüz erken. Fakat bugüne kadar ilk adımda çoğu politikacıya verilmeyen destek çeşitli sebeplerden dolayı Bayar'a verilmiş gözüküyor. Bu desteğin sürmesi tamamen 'dengeler'e bağlı. Bayar, bugüne kadar bulunduğu görevlerde ağır başlı, ne konuştuğunu bilen, temkinli, muhafazakar, sağduyulu bir profil çizdi. Onun bir başka özelliğini ise 19 Ocak 2000 tarihli Yeni Şafak Gazetesi'ndeki köşesinde Taha Kıvanç dile getiriyordu; "Uluslararası Rotary 2430. Bölge Guvernör Mektubu' adlı bültenin son (31 Aralık 1999) sayısından aldım. Görevine yeni seçildiği anlaşılan guvernör Tevfik F. Sayek, Cumhurbaşkanı Süleyman Demirel'e hitap eden bir mektup kaleme alıp, bunu, yine 'rotaryen' olduğunu belirttiği Cumhurbaşkanlığı Danışmanı Mehmet Ali Bayar aracılığıyla ulaştırmış..."
   <br/>
   <br/>
   Bayar'ın daha uzun zaman siyasi gündemi meşgul edeceği kesin. Bu süre içinde olabildiğince şeffaf olmaya çaba sarfediyor, mülâkatlar veriyor, gazetecilerin sorularını cevaplandırıyor. Zihinlerin koridorlarına gem vurmamaya gayret ediyor, mayınlı tarla olarak bilinen dini konularda bile.
   <br/>
   <br/>
   Siyasette düğümlerin çözülmesi için çoğu kez bir seçim olması gerekiyor. Ancak Bayar düğümünün çözülmesi için seçime gitmeye gerek kalmayabilir...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8713-politikada-bayar-dugumu.html), [web.archive.org (arşiv bağlantısı)](http://web.archive.org/web/20131028213235/http://www.aksiyon.com.tr:80/aksiyon/haber-8713-politikada-bayar-dugumu.html)
