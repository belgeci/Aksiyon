# Rapor adresi gösteriyordu

*Adnan Öksüz 1999.10.30*

<div class="pNewsDetailMainContent ctx_content" itemprop="articleBody">
 Suikastten çok değil sekiz gün önceydi, tarih 13 Ekim 1999'u gösteriyordu. Kendisinin de yönetiminde bulunduğu ve Genel Başkan Yardımcılığına kadar yükseldiği Atatürkçü Düşünce Derneği'nde çok önemli bir toplantıya tanıklık ediyordu, Prof. Kışlalı. ADD  Başkanı, Anayasa Mahkemesi eski Başkanı Yekta Güngör Özden, birkaç ay önce bir grup uzman tarafından hazırlanan önemli bir raporu müzakereye açmıştı.
 <br/>
 <br/>
 Toplantıda Kışlalı da vardı...
 <br/>
 <br/>
 Raporun konusu büyük önem taşımaktaydı; 'Kurucu Başkan Prof. Dr. Muammer Aksoy, Doç. Dr. Bahriye Üçok, Uğur Mumcu Cinayetlerini İzleme Komisyonu Raporu'.  Raporu hazırlayanlar da dikkat çekiciydi. Komisyonun Başkanı suikaste kurban giden gazeteci Uğur Mumcu'nun abisi, şu anda Cumhurbaşkanı Süleyman Demirel'in de basın davalarına bakan avukat Ceyhan Mumcu idi. Üyeliklerini ise Prof. Dr. Yüksel Ersoy, Av. Sadık Erdoğan, Güvenlik ve Yargı Muhabirleri Derneği Başkanı gazeteci Ünal İnanç, Av. Ali Yılmaz, Ülkem Aksoy, Malatya eski MilletvekiliMeclis eski Soruşturma Komisyonu Üyesi Av. Mustafa Yılmaz, Av. İsmail Atak, TBMM Faili Meçhul Cinayetleri Soruşturma Komisyonu eski Başkanı Av. Sadık Avundukluoğlu, Av. Hüseyin Avni Ferah, Gazeteci Bülent Köse ve Av. Taner Kaygusuz üstlenmişlerdi. Ahmet Taner Kışlalı'nın da raporun hazırlanmasına aktif olarak katıldığı söyleniyordu ama adı hazırlayanlar arasında geçmiyordu. Odanın bir köşesinde raporun görüşmelerine katılmak üzere yerini almıştı.  Rapor Derneğin Genel Yönetim Kurulu'nda görüşüldü, tartışmaya açıldı. Eldeki bilgiler ve  belgeler değerlendirildi. İzleme Komisyonunun bütün verileri masaya yatırıldı. Çok faydalı bir toplantı gerçekleştirilmişti. Özden de bunu doğruluyordu. Özden, toplantıdan bir gün sonra, 14 Ekim 1999 Perşemde günü, yani Kışlalı'nın öldürülmesinden tam bir hafta önce de İzleme Komsiyonu Başkanı Avukat Ceyhan Mumcu'ya durumu bir yazıyla bildiriyor ve çalışmaların 'son derece yararlı' olduğunu ifade ediyordu.
 <br/>
 <br/>
 Acaba!..
 <br/>
 <br/>
 Rapor bir bakımdan son derece önemli; Kışlalı suikaste uğradıktan sonra çok fazlaca dillendirilmeyen bir iddia sebebiyle rapor daha bir önem kazandı. İddianın ana çatısını 'Bu İzleme Komisyonu Raporuyla acaba faili meçhullerin çözümü noktasında önemli bir aşamaya mı varıldı, bir ipucu mu yakalandı? Kışlalı da bu raporun müzakerelerinde  bulunuyordu. Acaba bunun için mi birileri Kışlalı'nın hayatına kastetti? Acaba birileri ADD'yi rapor konusunda geri püskürtmek mi istiyor?' gibi sorular oluşturuyordu. Kışlalı'nın sırf bu sebeple hayatına kastedildiği şeklindeki yorumlar zorlama olabilir. Ancak ADD'nin, birisi Kurucu Genel Başkanı, diğer ikisi de üyesi olan üç faili meçhul cinayetin araştırılmasını ve gün ışığına kavuşması için bir İzleme Komisyonu Raporu'nu sahiplenip, bunu başta Cumhurbaşkanı olmak üzere, Başbakan, Genelkurmay Başkanı, Milli Güvenlik Kurulu Genel Sekreterliği, Adalet Bakanlığı, İçişleri Bakanlığı, İnsan Haklarından Sorumlu Devlet Bakanlığı, Ankara Valiliği, Ankara Emniyet Müdürlüğü'ne gönderilmesi dahi ilginç bir tablo ortaya koyuyor.
 <br/>
 <br/>
 Raporda neler var?
 <br/>
 <br/>
 Rapor, Lozan görüşmelerinde Lord Curzon'un, İsmet İnönü'ye söylediği 'Şu an bütün isteklerimi cebime koyuyorum. Ancak borç para istemek için iki gün sonra kapıma geldiğinde bu isteklerimi birer birer cebimden çıkaracağım' sözleriyle başlıyor. Curzon'un Lozan'da İnönü'ye söylediklerinin Cumhuriyet tarihimizde yaşadıklarımızdan yola çıkarak doğrulandığı ileri sürülen raporda şu görüşlere yer veriliyor: "1990'lı yıllarda aramızdan alınan Muammer Aksoy, Bahriye Üçok, Uğur Mumcu gibi Devrim şehitlerimizin kimliklerinde gördüğümüz ortak noktalar var. Antiemperyalist, Atatürkçü, devrimci aydınlarımızdır onlar. Cumhuriyetimize karşı yıllardan beri açıktan ya da sinsice sürdürülen her türlü çabaya onlar hep karşı koymuşlardır. Özellikle 12 Eylül'le Cumhuriyetin Atatürkçü niteliklerine indirilen darbeye ve 80 sonrası doğal uzantılarının uygulamalarına karşı onlar hep ön planda olmuşlardır. Onların yaşamlarına baktığımız zaman bunun somut örneklerini görmekteyiz: Tam bağımsızlık, ulus devlet, ulusal egemenlik, laik, demokratik, sosyal hukuk devleti, yeni Sevr dayatmalarına karşı direniş, dinî ve etnik teröre karşı savaşım, milli petrol davası, 1961 Anayasası, türban sorunu gibi önemli pek çok konuda Muammer Aksoy, Uğur Mumcu ve Bahriye Üçok adlarını ön planda görmemiz rastlantı değildir."
 <br/>
 <br/>
 'Emperyalizm yine kazandı'
 <br/>
 <br/>
 Aksoy, Üçok ve Mumcu'yu 'emperyalizmin tekerine çomak sokanlar' olarak niteleyen raporda, üç aydının da öldürülmesiyle Türkiye'de genel bir yılgınlık, korku ve etliye sütlüye karışılmaması mantığının egemen kılınmak istendiğini, bu yolda yürümek isteyenlerin sonlarının benzer olacağı mesajının verildiği görüşlerine yer veriliyor. Raporda daha sonra şu satırlar dikkat çekiyor; "Bu cinayetlerden sonra bir toplumsal tepki ve hareketlenme başlamıştır. Bu hareketlerin de yine çeşitli yollardan sindirilmeye çalışıldığı ortadadır. Ancak asıl önemli nokta; bu cinayetlerin faillerinin bulunmaması için emperyalizm ve acıdır ki yerli işbirlikçilerinin gösterdiği çabalardır. Ayrıca bu cinayetlerin aydınlatılması için irade koymamasıkoyamaması toplumsal hareketlilik ve tepkiyi yine toplumsal yılgınlık ve umutsuzluğa dönüştürmüştür. Aynı zamanda toplumun devlete ve devlet adamlarına karşı zaten azalmış olan güvenini daha da sarsmıştır. Sonuçta emperyalizm yine kazanmış gibi görünmektedir."
 <br/>
 <br/>
 Raporun son bölümlerine doğru önemli bir temenni dikkat çekiyor; "19 Mayıs 1919'da emperyalizmle hesaplaşma başlamış ve zaferle sonuçlandırılmıştır. Halkımız ve Cumhuriyetimiz bugün de hesaplaşmayı yapacak güçtedir. Yeter ki istensin.. Tetiği çeken zavallılardan öte tetiği çektiren güçler tehlikeli boyutlarda büyüyen varlıklardır. Faili meçhul cinayetler aydınlatılmadığı, bu tehlikeli boyutlarda büyüyen varlıklar yakalanmadığı sürece, toplumca yaşam hakkımız tehdit altındadır."
 <br/>
 <br/>
 Tozlanan dosyalar...
 <br/>
 <br/>
 Atatürkçü Düşünce Derneği'nin Mumcu, Üçok ve Aksoy faili meçhul cinayetleriyle ilgili raporu bu minval üzere devam ediyor. Ancak Özden'in 'bu tür çalışmaların yararlı olduğuna ilişkin' açıklamasından bir hafta sonra başkanı olduğu derneğin bir önemli üyesi bombalı suikastle hayatını kaybediyor. Acaba suikasti düzenleyenler, ADD'ye ve Yekta Güngör Özden'e özel bir mesaj mı vermek istediler? Ahmet Taner Kışlalı'nın ADD'deki Genel Başkan Yardımcılığı koltuğuna, yaşamın bir cilvesi olarak, Suikastleri İzleme Komisyonu'nun Başkanı, Uğur Mumcu'nun kardeşi Avukat Ceyhan Mumcu oturuyor. Mumcu pek de istemeyerek bu koltuğa oturdu.
 <br/>
 <br/>
 ADD Aksoy, Üçok ve Mumcu suikastlerinden henüz bir cevap alamadı. Hazırlanan rapor şu an devlet büyüklerinin masalarında duruyor. Dernek, şimdi üç cinayetin sır perdesi henüz kalkmamışken şimdi yine aralarından birisinin, Kışlalı'nın, sır perdesinin arkasına düştü.
 <br/>
 <br/>
 email: adnan@aksiyon.com.tr
 <br/>
</div>


Kaynak: [www.aksiyon.com.tr](http://www.aksiyon.com.tr:80/kapak/rapor-adresi-gosteriyordu_505507), [web.archive.org (arşiv bağlantısı)](http://web.archive.org/web/20151114012547/http://www.aksiyon.com.tr:80/kapak/rapor-adresi-gosteriyordu_505507)
