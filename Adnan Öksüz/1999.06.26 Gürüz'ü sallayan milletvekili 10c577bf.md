# Gürüz'ü sallayan milletvekili

*Adnan Öksüz 1999.06.26*

<font class="agenda2NewsSpot">
 İşte tam da karşısında oturuyordu... Uzun süredir bu anı bekliyordu belki de.
</font>
<font class="newsDetail">
 Yükseköğretim Kurulu Personel Dairesi Başkanlığı'ndan istifa edeli yaklaşık birbuçuk yılı geçmiş, ancak YÖK Başkanı Kemal Gürüz'e o söyleyeceklerini henüz söyleyememişti. 18 Nisan seçimlerinde büyük bir başarıya imza atan Milliyetçi Hareket Partisi Elazığ Milletvekili Doç. Dr. Mustafa Gül'den söz ediyoruz. MHP'den milletvekili adaylığı gündeme gelince esasında pek de asılmamıştı. Asıl amacı akademisyen olarak en üst seviyeye gelmek, öncelikle profesörlük unvanını elde etmekti. Ama memleketi Elazığ'dan da büyük baskı vardı; 'mutlaka aday olmalısın' diye. Yakın dostları, YÖK ve üniversitedeki deneyimlerini mutlaka parlamentoya taşıması gerektiğini söylüyorlardı.
 <br/>
 <br/>
 Bir süredir başkanlığını sürdürdüğü Ankara'daki Elazığlılar Derneği'nden de aynı doğrultuda tazyik vardı. Fakat Mustafa Hoca yine de isteksizdi. Hele hele memleketi Elazığ'ın çeşitli partilere mensup ağır topları bünyesinde barındırması bu isteksizliğini daha da artırıyordu. DYP'nin ağır toplarından, İçişleri eski Bakanı Mehmet Ağar partisinden istifayı dahi göze alarak, bağımsız aday olmaya karar vermişti. Artı bir de 'şıh' unsuru vardı. DYP'nin yıllardır bölgedeki geleneksel sesi, soluğu olmuş ve adeta bölgeyle bütünleşmiş ismi Ali Rıza Septioğlu da DYP'den liste başı milletvekili adayı olmuştu. Septioğlu'nun hemen ardında da belli bir oy potansiyeline sahip olduğu bilinen eski Refah'lı Hasan Belhan vardı. Kısacası Mustafa Gül, tüm bu eksi'leri gözönünde bulundurarak 'Devlet'in yanında 'Devler'le savaşacaktı.
 <br/>
 <br/>
 Beklediği an...
 <br/>
 <br/>
 Mustafa Hoca önce partisince Türkiye'nin her yerinde titizlikle uygulanan önseçime girdi ve burada büyük bir mücadele örneği vererek liste başı oldu. Ardından ver elini seçim çalışmaları... İlçe ilçe, köy köy, mahalle mahalle gezdi, oy istedi Elazığlılardan. Ve 19 Nisan sabahı milletvekiliydi, Gül. Aynı sabah İstanbul'dan aynı soyadı taşıyan bir isim daha milletvekili seçilip parlamentoya gelmişti: Mehmet Gül. Birçokları ikisinin akraba olduğu sonucuna varmıştı ama Mustafa Gül'le Mehmet Gül'ün yalnızca soyadı benzerlikleri vardı.
 <br/>
 <br/>
 Mustafa Gül Hoca, milletvekili seçilir seçilmez eski kurumu Yüksek Öğretim Kurulu'na el attı. Milletvekillerinin parlamentoya yeni yeni ısındığı Mayıs 1999'da patlak veren üniversiteye giriş sınavı soru kitapçığının çalınması meselesinde partisini yönlendiren isimlerin içinde yeraldı. MHP lideri Devlet Bahçeli ile aynı üniversiteden gelmiş olması işlerini daha bir kolaylaştırdı ve manevra yeteneği kazandırdı, Hoca'ya. Eski Başkanlık Divanı üyesi, Ulaştırma Bakanı Enis Öksüz'le birlikte gerçekleştirdiği basın toplantısında YÖK Başkanı Kemal Gürüz'ün soru kitapçıklarının çalınmasından sorumlu olduğu ve bunun hesabını mutlaka vermesi gerektiği vurgulandı. Bu, Gürüz'e karşı başlattığı harekatın daha ilk hamlesiydi.
 <br/>
 <br/>
 İkinci hamle için YÖK Bütçesi'nin Meclis Plan ve Bütçe Komisyonu'nda görüşülecek olan günü, 12 Haziran'ı bekliyordu. Ve beklenen gün gelmişti; işte yaklaşık birbuçuk sene önce birlikte çalıştığı Prof. Kemal Gürüz de 'ikinci hamle için' tam karşısında oturuyordu. Oturumu yöneten Meclis Plan ve Bütçe Komisyonu Başkanı DSP'li Metin Şahin'in söz vermesinden sonra konuşmaya başlayan Mustafa Gül, öncelikle yurtdışına gönderilen araştırma görevlileriyle ilgili sorunlara dikkat çekti. Bu öğrencilerin devlete yıllık maliyetlerinin yaklaşık 25 bin dolar olduğunu bildirdi ve 2000 yılında 7 bin elemanın yetiştirilmesi gerektiği halde bu rakamın 3 binler dolayında olduğuna işaret etti. Gönderilen elemanların ancak üçte ikisinin yurda dönmelerinin de ülke için büyük kayıp olduğunu söyledi. Gürüz'ün, üniversitelerin gerek mali açığı, gerekse öğretim üyesi açığını kapama yönünde bir gayreti olmadığını anlatan Gül, 1999 yılından itibaren uygulanmak üzere öğrenci seçme sınavlarında yapılan değişikliğin ayrıntılı bir araştırma yapılmadan gerçekleştirildiğini, mesleki ve teknik öğretimdeki sürekliliğin ülkemiz açısından sağladığı faydaların düşünülmediğini, genel liselerde okuyan öğrencilerin yüksek öğrenim programlarına yetiştirilmesinde birtakım avantajlar getirildiğini ancak mesleki ve teknik öğretim okullarında okuyan öğrencilerin lisans düzeyinde eğitim veren yüksek öğretim programlarına girmelerine adeta engeller oluşturulduğunu ve bunun anayasanın eşitlik ilkesini zedelediğini ayrıntılarıyla ortaya koydu.
 <br/>
 <br/>
 Gül'den çok ciddi suçlamalar
 <br/>
 <br/>
 Dahası... Gül'ün, Gürüz'ün karşısında dile getirdiği iddialar yenilir yutulur cinsten değildi. İşte Gül'ün yönelttiği soru veya suçlamalardan bazıları:
 <br/>
 <br/>
 * 'Esco ve Informatika adlı firmalara benim tesbit edebildiğim rakamlara göre Sayıştay rakamlarıdır 1 milyon 408 bin ABD Doları ödendiği halde karşılığında dergilerin teslim alınmadığı görülmüştür. Burada tüyü bitmemiş yetimin hakkıyla ilgili olarak Sayın YÖK başkanı bu olayı yaratanlar hakkında hiçbir işlem yapmamıştır.'
 <br/>
 <br/>
 * '1991 yılında 28 üniversitenin fen ve mühendislik fakülteleri laboratuvarlarının makine teçhizat ihtiyaçlarının karşılanması için 66 milyon sterlinlik dış krediye dayanılarak yapılan satın almalara karşın, üniversitelere demode mal alındığı, bazı malzemelerin teslim alınmadığı, malzemelerin 510 kat pahalı alındığı iddialarıyla ilgili olarak YÖK ve Maliye denetçilerinin raporları hakkında herhangi bir işlem yapıldı mı?'
 <br/>
 <br/>
 * 'İhaleyi yapmak ve gerçekleştirmek üzere kendisiyle sözleşme yapılan İngiliz firması TQ ihaleye katılmış ve ihalenin yüzde 20'sini almıştır. Malzemeler geri teknoloji ve demodedir. Aynı malzemeler Türkiye'den veya bir başka ülkeden 510 kat daha ucuza alınabilir; bazı malzemeler hiç teslim alınmamış, bazılarıysa şartnameye aykırı bir şekilde teslim edilmiştir. Pek çok malzemenin garanti süresi montajdan önce dolmuştur. Böyle büyük çaplı bir ihale için ilan süresi kısa tutulmuş, ilan sadece İngiltere'de 2 küçük dergide yayımlanmış, İngiliz malları dışında başka menşeli mallar alınmamıştır. Bu hususlar İngiliz Sayıştay Raporları'nda ve Türk basınında yeralmıştır. Ayrıca bu iş, 2886 sayılı Devlet İhale Kanunu ve ilgili mevzuata dayanmaksızın hiçbir hukuki dayanağı olmadan gerçekleştirilmiş ve bu konuda Bakanlar Kurulu ise alımlar başladıktan 2,5 yıl sonra alınmıştır. Milli Eğitim Bakanlığı'nın onayı ise alınmamıştır'.
 <br/>
 <br/>
 İstifası istendi...
 <br/>
 <br/>
 Doç. Gül, tüm bu iddiaların ardından YÖK Başkanı'nın istifasını istedi. Gürüz, eski çalışma arkadaşını dikkatlice dinledi, notlar aldı ve sonra da uzun bir konuşma yaparak iddiaları cevapladı, ama sarsılmıştı. Bu kadarını beklemiyordu.
 <br/>
 <br/>
 Gergin oturumda bir sürpriz destek de parti arkadaşından gelmişti, Mustafa Hoca'ya. Kendisi gibi Gazi Üniversitesi bünyesinde görev yaparken Kırıkkale'den milletvekili seçilerek Meclis'e gelen, ardından da Sağlık Bakanlığı koltuğuna oturan Osman Durmuş, hasta yatağından kalkıp gelerek oturuma iştirak etmişti. Durmuş da, Gül gibi YÖK Başkanı'nın istifasını isteyecek idi ki Başkan Şahin, Durmuş'un yanına gelerek 'Sayın bakanım teamüllerimizde böyle bir gelenek yoktur' diyerek muhtemel bir koalisyon krizini önledi.
 <br/>
 <br/>
 Doç. Mustafa Gül, YÖK Başkanı Kemal Gürüz'e yönelik ikinci hamlenin başarıyla neticelendiğine inanıyor. Üçüncü ve son hamle ne zaman mı gelecek? Onu da sadece Gül biliyor.
 <br/>
 <br/>
 E mail: adnan@aksiyon.com.tr
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-5221-33-guruzu-sallayan-milletvekili.html), [web.archive.org (arşiv bağlantısı)](http://web.archive.org/web/20110415013001/http://www.aksiyon.com.tr:80/aksiyon/haber-5221-33-guruzu-sallayan-milletvekili.html)
