# Gül’ün şansı sonbahar’da açılıyor

*Adnan Öksüz Bilinmeyen-tarih*

<div>
 <font>
  <img border="0" height="1" src="/web/20030830022901im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030830022901im_/http://www.aksiyon.com.tr/resim/31/34.jpg" vspace="5"/>
  </p>
 </font>
 <font class="content">
  Başbakan Abdullah Gül’ün hayatının dönüm noktaları hep sonbahar mevsimi. 29 Ekim’de doğan, 1991’in 20 Ekim’inde ilk kez Kayseri’den vekil olan Gül, kasım          ayında da başbakan oldu. Öncelikle, Başbakan Abdullah Gül’le ilgili özel bir not. 27 Mart 1994 mahalli seçimlerinden bir süre önce dönemin özel televizyon kanalı Star, Yüksek Seçim Kurulu tarafından kapatılmıştı.
 </font>
 <p>
  <font class="content">
   Türkiye’nin hemen her yerinden ve hatta dünyanın çeşitli bölgelerinden bu kapatmayı protesto için telefonlar geliyor, bu telefonlar Star’dan canlı olarak yayınlanıyordu. Bu sırada kanalın İstanbul genel merkezdeki stüdyolarına Ankara’dan da bir telefon geldi. Arayan dönemin Refah Partisi Genel Başkan Yardımcısı Abdullah Gül’dü. Gül, kanalın kapatılmasını protesto için destek telefonu açmıştı. Ancak bir türlü canlı yayına bağlanamıyordu. Görevliler uzun süre oyaladı. Gül, büyük çabasına karşılık netice alamamıştı. Bundan yaklaşık sekiz sene önce canlı yayına bağlanamayan 58. hükümetin başbakanı Gül için şimdi bütün televizyonlar röportaj talebinde bulunuyor. Peki, Gül’ü bugünlere getiren kader örgüsü nasıl örüldü?
   <br/>
   <br/>
   Emanetçi mi?
   <br/>
   <br/>
   “Kim genel başkan olursa partiyi o idare edecek. Emanetçilik bizim literatürümüzde yoktur. Böyle bir düşünce kimsenin aklının ucunda bile bulunmamaktadır.” Bu sözler çiçeği burnunda Başbakan Doç. Dr. Abdullah Gül’e ait. AK Parti’nin kurulduğu 2001 Ağustos’undan kısa bir süre önce Aksiyon’a yaptığı değerlendirmede böyle diyordu. O tarihten bugüne kadar geçen süreç sonunda ipi biraz da kader çizgisi dahilinde başbakanlıkla göğüsleyen Gül için şimdi aynı soru gündemde; başbakanlık koltuğunda emanetçi mi? AK Parti Genel Başkanı Recep Tayyip Erdoğan’ın önündeki anayasal engeller kaldırıldıktan sonra koltuğunu Erdoğan’a teslim edecek mi? Bu sorunun cevabı Gül’ün kişiliğinde ve karakterinde saklı.
   <br/>
   <br/>
   Hep ılımlı bir çizgi...
   <br/>
   <br/>
   29 Ekim doğumlu olan Abdullah Gül, akrep burcundan. Doğumu, milletvekilliği ve başbakanlığı hep sonbahara rastlıyor.
   <br/>
   <br/>
   Başbakan Gül, İslam Kalkınma Bankası’nda teknokrat olarak çalışırken kendisini Refah Partisi hareketinin içinde buldu. Dönemin RP Genel Başkanı Necmettin Erbakan, 1991’de yapılan ve RP—MÇP—IDP’nin ittifak yaptıkları seçimde kendisini Kayseri’den liste başı yapma kararı almıştı. Bunda etken olan dönemin İl Başkanı Şaban Bayrak’tı. Bayrak, geleceğin müstakbel başbakanını, oğlunun sünnet düğünü vesilesiyle tanımış ve seçim arefesinde Gül’le ilgili bilgileri özel bir kurye ile Ankara’ya ulaştırmıştı. ‘Bu arkadaş Refah Partisi için yararlı biri olabilir, gelecek açısından. Yabancı dili oldukça iyi, uzlaşmacı, çeşitli çevrelerle yakın temaslar kurabiliyor ve bunların hepsinden öte ketum bir kişiliği, ser verip sır vermez bir yapısı var. Kısacası seçimlerde bu isme Kayseri’de yer verilmesi iyi olur...’
   <br/>
   <br/>
   Bayrak’ın kanaatleri böyle uzayıp gidiyordu. İttifak çalışmalarına hız veren RP Genel Merkez yetkilileri bu uyarıları ve önerileri dikkate aldı ve 20 Ekim 1991 tarihinde yapılan seçimde Abdullah Gül, Kayseri’den milletvekili adayı gösterildi. Başlangıçta adaylığa sıcak bakmayan Gül, çevresiyle yaptığı istişareler sonucunda böyle bir maceraya atılmaya karar verdi.
   <br/>
   <br/>
   Balonun öyküsü
   <br/>
   <br/>
   Etkili bir seçim propagandasının gerçekleştiği 1991 milletvekili seçimlerinde Gül, arka planda kalmasına karşılık bazı yenilikleri gerçekleştirdi. Örneğin, 12 Ekim’de yapılan ve ittifak liderleri Necmettin Erbakan, merhum Alparslan Türkeş ve Aykut Edibali’nin birlikte katıldıkları Kayseri mitingi tam bir RP şovuna dönüşmüştü. Yaklaşık 20 bin kişinin katıldığı mitingte dikkat çeken bir propaganda aracı ise meydanın üzerinde dalgalanan Refah Balonu idi. Balon herkesin dikkatini çekmişti. Ve RP mitinglerinde ilk uygulamaydı. Bu fikir bugüne dek pek sözkonusu edilmese bile Abdullah Gül’den çıkmıştı. Gül, yine arka planda kalarak etkili bir propaganda yöntemine imzasını atmıştı.
   <br/>
   <br/>
   Herkes var, o yoktu...
   <br/>
   <br/>
   Gül, 1991 seçimlerinde Kayseri’den vekil seçilip Ankara’ya geldikten sonra da ‘sote’de kalma stratejisini başarıyla uyguladı. Bunun en bariz göstergelerinden birisi, seçimlerden neredeyse bir yıl sonra yaşandı. Meclis’teki bir oylamada sahte oy kullanıldığı gerekçesiyle Erbakan Meclis Basın Bürosunda bir basın toplantısı düzenlemişti. Salon basın mensupları tarafından tıka basa doldurulmuştu. Aynı derecede yoğun ilgi de RP’li vekiller tarafından gösterilmişti. Ahmet Dökülmez, Ali Oğuz, Lütfi Esengün, Hasan Dikici, Mehmet Elkatmış, İbrahim Halil Çelik, Oğuzhan Asiltürk, Şaban Bayrak, Ahmet Arıkan, Salih Kapusuz ve Mustafa Baş, Hoca’nın çevresine dizilmişlerdi. Genel başkan yardımcılarından Şevket Kazan da 10 dakika sonra nefes nefese gelmişti. Bir ismin eksikliği dikkat çekiyordu; Abdullah Gül. Gül, bu konjonktürde zamanının büyük bölümünü bu türden gerilimi yüksek toplantılarda geçirmek yerine çeşitli çevrelerle ilişkilerini geliştirmeye gayret gösterdi. Özellikle, yurtdışından gelen, Erbakan’la görüşen yabancı heyetlere iştirak ediyor ve bunlarla yakından ilgileniyordu.
   <br/>
   <br/>
   Zirveye giden basamaklar
   <br/>
   <br/>
   Kısacası Abdullah Gül, 1991 yılında aktif olarak katıldığı siyasette basamakları ağır ağır çıktı. Bu çalışmaları onu 1995 seçimleri sonrası kurulan Refahyol hükümetinin devlet bakanı ve hükümet sözcüsü yaptı. Bu dönemde yine uzlaşmacı bir kişilik sergiledi. Olaylar karşısında kesin tavırlı olmaması, temkinli yaklaşımları, sorunlar karşısında ılımlı tutumları, farklı kesimlerle diyalogları gibi genel nitelikleri ön planda oldu. 28 Şubat sürecinde milat olarak kabul edilen Ankara Sincan’daki meşhur ‘Kudüs gecesinde’ bir televizyon kanalı muhabirinin hafif yaralanmasının ardından hastaneye geçmiş olsuna ilk gidenlerin başında aynı zamanda TRT’den de sorumlu devlet bakanı sıfatıyla kendisi geliyordu. Tüm bu değerlendirmeler ışığında yakın arkadaşları, Gül’ün bu niteliklerini gözönünde bulundurarak onu ‘eşitler arasında birinci’ olarak değerlendiriyorlardı.  Refah Partisi’nde başlayan siyasi serüveni Gül’e, daha sonra geçtiği Fazilet Partisi’nde bambaşka bir kapı açtı; liderlik. 1999 seçimlerinin hemen öncesinde patlak veren ‘küskünler hareketi’ ise bunun su yüzüne çıktığı tarih oldu. FP’li vekillerin bir bölümü, küskünler hareketinde partilerinin son dakikada çark ederek harekete destek vermesini içlerine sindirememişlerdi. Bu görüşlerini çeşitli platformlarda açıkça olmasa bile örtülü biçimde ifade ediyorlardı. Bu isimlerden birisi de Abdullah Gül’dü. Çevresinde 30 kadar milletvekili bulunuyordu. Bu tartışmalar ışığında seçimlere gidilmiş ve Abdullah Gül yine Kayseri’den vekil olarak parlamentoya gelmişti. Ama farklı bir tablo vardı artık, partide. Rahatsızlık giderek artıyordu. Bu durum, partinin Genel Merkez ve Meclis’teki grup yönetimine de yansımıştı.
   <br/>
   <br/>
   Kendilerini yenilikçi olarak tanımlayan vekillerin birçoğu istemedikleri Meclis komisyonlarında görevlendirilmişti. FP döneminde yaşanan ve bir ilkin gerçekleştiği ünlü kongre yolunun açılması bu gelişmelerden sonra gerçekleşti. Kongrede genel başkan adayı olarak çıkan Abdullah Gül, şimdi Meclis Başkanı olan Bülent Arınç’ın da son dakika desteğiyle büyük bir güç almış ve Recai Kutan’a karşı yarışı kılpayı kaybetmişti. Ama yollar kesin ayrışmıştı artık. Gözlerin dikildiği nokta ise parti için açılan kapatma davasıydı. Herkesin üzerinde ittifak ettiği husus, parti kapatılsa da kapatılmasa da kopmanın olacağı doğrultusundaydı.
   <br/>
   <br/>
   Neticede öyle oldu. Fazilet, Anayasa Mahkemesi tarafından kapatıldı. Kutan ve arkadaşları Saadet Partisi’ni kurarken Gül’ün liderliğini üstlendiği ekip yeni bir parti için kolları sıvadı. Bu aşamada dile getirilen ağırlıklı görüş ise şuydu; yeni oluşum çerçevesinde artık kurulmasına neredeyse kesin gözüyle bakılan yeni partide, şayet Recep Tayyip Erdoğan’ın genel başkanlığına bir yasal engel çıkarsa Gül’ün üzerinde ittifak olacaktı. Siyasette bugüne kadar birlikte oldukları arkadaşları başından beri kendisine bu yönde destek verdiler ve ‘Bundan sonra da Tayyip Bey olmazsa kendisine kesin desteğimiz var’ görüşünde birleştiler.
   <br/>
   <br/>
   Bu noktaya gelinmesinde Abdullah Gül’ün başından beri ‘farklı’ özelliklerinin yanısıra başat rol oynayan bir başka yanı, kongrede Balgat destekli Recai Kutan’ın karşısında genel başkan adayı olması ve kongrede beklenen rakamın çok üzerinde oy almasıydı. Abdullah Gül liderliğindeki bir listeye kimse o miktarda oy çıkacağını ummuyordu. İşte o kongrenin sonuçları, somut olarak yeni parti kurulma aşamasında görülmüştü. O zamanlar Fazilet çevrelerine uzak kesimlerin bile yaptığı değerlendirme şu idi; “Bu aşamadan sonra Abdullah Bey’in dışındaki bir ismin üzerinde ittifak edilmesi yanlış olur. Çünkü siyasi realite bunu kaldırmaz.”
   <br/>
   <br/>
   Gül, parti çalışmaları sürerken gelecek günlere ilişkin ve yaptıkları çalışmalarla ilgili olarak net mesajlar veriyordu o günlerde. Herkesin ortak olarak merak ettiği öncelikle şuydu; yeni parti nasıl bir parti olacaktı ve kadroları kimlerden oluşacaktı? Gül, açık konuşmuştu; “Bir kere kesinlikle marjinallik olmayacak. Uç fikirlere ve yaklaşımlara partimizde yer yok. Daha önce de söylemiştim —ki bu kimileri tarafından yanlış anlaşıldı— din partisi olmayacağız. Ve şunu da ifade etmek isterim ki, biz bu değişimi Fazilet Partisi içinde de yapmaya çalıştık, birtakım değerleri seslendirmeye, dolaylı da olsa dile getirmeye çaba gösterdik ama yanlış anlaşıldık. Bunları FP bünyesinde tam olarak anlatamadık ya da anlaşılmadık. Şimdi önümüzde böyle bir fırsat var, bunu inşaallah yapacağız. Partide yeralacak olanlar, kadromuz ise yine bu misyona uygun olacaklardır, kimsenin şüphesi bulunmasın. Çevrelerinde sevilen, sayılan, toplumu itmek yerine kucaklayan, toplumun ortak değerlerini paylaşan ve bunların da ötesinde ortak akılla hareket edebilecek insanlar olacak. Bu çerçevede şunu söylemek istiyorum. Bugüne kadar kimseyle temasta bulunmamış, siyasete girmemiş kişilerle de görüşüyoruz. Şu anda isim vermek belki doğru olmaz ama toplumun çeşitli kesimleriyle, hiçbir grubu ayırdetmeden herkesle görüşmeye çalışıyoruz. Dışarıdan dediğimiz bu insanlar açık söylüyorum çok sempatiyle bakıyorlar bu harekete. Bir kısmı belki direkt içinde yeralmak istemeseler bile takdirlerini iletiyorlar. Yeni kurulacak partiyle ilgili şunu da ifade etmek isterim ki açıklık ve şeffaflık bizim ilk ilkemiz olacaktır.” Gül’ün bu söyledikleri, AK Parti’nin kurulmasından sonra hayata geçirilecekti  gerçekten de. Ve AKP Genel Başkanı Recep Tayyip Erdoğan’ın, Gül’ün bu sözlerinden çok sonra ‘din eksenli parti değiliz’ biçimindeki açıklamaları aynı doğrultudaki yaklaşımın açık göstergesiydi.
   <br/>
   İşte, kaderin cilvesi, sekiz yıl önce telefonla canlı yayına katılamayan Gül için şimdi herkes sırada bekliyor.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2156), [web.archive.org (arşiv bağlantısı)](http://web.archive.org/web/20030830022901/http://www.aksiyon.com.tr:80/detay.php?id=2156)
