# Havada, 224 milyon dolarlık kovalamaca

*Adnan Öksüz 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Savunma sanayii alanında son iki yıldır ilginç bir 'ihale' konuşuluyor. Olay, seksen uçaklık ikinci F16'ların elektronik harp sistemlerinin yenilenmesi ihalesiyle patlak verdi.
  </font>
 </div>
 <div id="newsText">
  <font class="detail-text">
   1987 yılında kurulan ve bu alanda ciddi çalışmalarıyla tanınan Mikes firması benzer üretimleri ve faaliyetleri daha önce de gerçekleştirdiği için son derece rahat bir konumdaydı. Kendisine güveni tamdı. İhaleyle ilgili süreç, Savunma Sanayii Müsteşarlığı'nın 29. 04. 1997'de sözkonusu ihaleyle ilgili şartnameyi firmaya göndermesiyle başladı. Ancak, ihaleyle ilgili gelgit'ler bir türlü bitmek bilmedi. Birkaç bakan geldi, gitti ama ihale sonuçlanmadı. Mesut Yılmaz'ın Başbakanlığı döneminde Mikes'e verilen ihale, son olarak 18 Nisan seçimlerinde büyük bir oy patlaması yaparak koalisyonun güçlü kanadı olan MHP'li Savunma Bakanı Sabahattin Çakmakoğlu döneminde bu karardan vazgeçiliyor ve ASELSAN'a yeşil ışık yakılıyordu. Söylentilere göre, ihalenin Mikes'ten alınıp, ASELSAN'a verilmesinde Bakan Çakmakoğlu'nu etkileyenlerin başında Hacı Kara isimli bir şahıs bulunuyordu. Kara'nın bakanlıkta/devlette resmi bir işinin bulunup bulunmadığı ise meçhuldü. Konu, bundan sonra gelişerek büyüdü, bir bakıma...
   <br/>
   <br/>
   'Milli'lik tartışması
   <br/>
   <br/>
   Fakat olayın bir de perde arkası vardı... Askeri alanda elektronik araçlar üreten ve son yıllarda haberleşme sistemleriyle önpalana çıkan ASELSAN'ın yayın organı ASELSAN Dergisi'nin Kasım'98 tarihinde yayınlanan bir yazıda, "ASELSAN Türkiye'nin savunma gücünün en önemli faktörlerinden olan savaş uçaklarımızın, er geç milli elektronik sistemlerle uçacağına inanmaktadır. Bu geciktirilebilir ama önlenemez. F16 ikinci parti elektronik harp projesinde daha ucuz olmamıza, daha iyi teknik puan almamıza rağmen, başka bir firmanın lehine verilen kararın yeniden ele alınacağına ve değişeceğine inanıyoruz. Bu projenin ASELSAN'a verilmeyişine üzülmemiz ticari kaygılarla değil, bu tür sistemlerin milli olmasına verdiğimiz önemdendir". Böyle diyordu, ASELSAN. Mesaj açık, adres net'ti. ASELSAN açıkça olmasa bile ihalenin iptal edilmesini ve kendilerine verilmesini talep ediyordu. İhaleyle ilgili bu türden görüşler artınca, Genelkurmay Başkanlığı start verdi. Sonuç, ihale önce donduruldu, ardından da Mikes'ten alınıp ASELSAN'a verildi.
   <br/>
   <br/>
   Karşı atak...
   <br/>
   <br/>
   Ama Mikes de bu arada boş durmuyordu. İhalenin kendilerinden alınıp, ASELSAN'a verilmesinden sonra, yargıya gitmesinden başka, kalın bir dosya hazırlayan ilgili firma şimdilerde hak arayışında. Firma bu dosyayı, Cumhurbaşkanı başta olmak üzere, Başbakan, Genelkurmay Başkanı, Miilli Güvenlik Kurulu, tüm Kuvvet Komutanlıkları ve Savunma Sanayii kuruluşlarına göndermiş.
   <br/>
   <br/>
   Bu aşamada atlanmaması gereken bir nokta ise ASELSAN'ın 'millilik'le ilgili argümanları... ASELSAN'ın bu ithamına karşılık, Mikes'in dosyasında da karşı ifadeler var; "ASELSAN daha önceleri herhangi bir sistemle ilgili bilgi vermediği gibi, F4 projesinde Mikes'e karşı teklif vermiş olan İsrail ELISRA firmasının savunuculuğunu üstlenmiş, ikinci parti F16 projesinde ise bu kez Fransız DASSAULT ( şimdi ThomsonCSF) firmasının sistemini teklif etmiştir. Bilindiği üzere, F4 ihalesini Mikes kazanmıştır; ikinci parti F16 ihalesini de Mikes kazanmışken ASELSAN'ın yürüttüğü haksız karalama kampanyası sonucu, elde ettiği hakkı yitirir duruma getirilmiştir. İkinci parti F16 ihalesinde bir Fransız sistemini teklif eden ASELSAN bir yandan kendisinin milli olduğunu, rakibi olan Mikes'in ise milli olmadığını iddia ederken; öte yandan da teklifini verirken önce iki ay ardından da son dakikada üç gün uzatma istemiştir. ASELSAN, teklif ettiği sistemin teknik yetersizlikleri meydana çıkınca "ileride çözeceğim" şeklinde temelsiz taahhütlerde bulunarak ve bu tür yetersizliklerini kapayabilmek amacıyla son anda çok fazla fiyat kırarak işi almaya çalışmıştır. Tüm bu gerçekler, ASELSAN'ın kendini kanıtlamış ciddi bir elektronik harp sistemi sunmaya henüz hazır olmadığını, zaman kazanmaya gayret ettiğini ve sunduğu sistemin de mililikle hiçbir alakası bulunmadığını açıkça ortaya koymaktadır. Elektronik harp gibi çok ciddi bilgi birikimi gerektiren konuda böylesi bir yaklaşım ülkeye pahalıya malolacaktır."
   <br/>
   <br/>
   Karşılıklı suçlamalar bu şekilde uzayıp gidiyor. Sonucun ne olacağı merak konusu. Mikes'in bu ihaleden kaybı ne kadar peki? İhalenin bedeli toplam 223 milyon 900 bin dolar. Yani, 128 trilyon Türk Lirası... Mikes, ihale kendisinden alınınca 50 personelini işten çıkarmak zorunda kalmış. Parasal olarak ihaleden doğan kaybı ise Genel Müdür Pertev Cinalioğlu'nun deyimiyle yaklaşık olarak 5 milyon dolar. Yani, 3 trilyon TL dolaylarında...
   <br/>
   <br/>
   Sonuçlanan ve geri alınan bir savunma ihalesinin kısa öyküsü işte bu şekilde. Tüm bu tartışmalarla birlikte mahkeme nasıl mı sonuçlanacak? Bekleyip, göreceğiz.
   <br/>
   <br/>
   email: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5917-havada-224-milyon-dolarlik-kovalamaca.html), [web.archive.org (arşiv bağlantısı)](http://web.archive.org/web/20130106080207/http://www.aksiyon.com.tr:80/aksiyon/haber-5917-havada-224-milyon-dolarlik-kovalamaca.html)
