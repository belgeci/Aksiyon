# Çiller-Yılmaz yakınlaşabilir!

*Adnan Öksüz 1999.04.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   18 Nisan erken genel ve yerel seçimlerinin gerçek anlamda mağlubu merkez sağ partileri DYP ve ANAP oldu.
  </font>
 </div>
 <div id="newsText">
  <font class="detail-text">
   Aksiyon'un, seçimlerden yaklaşık 10 gün önce dosyalarında yer verdiği 'Merkez sağ inişte' başlıklı haberi ve "Bu seçimlerden en kârlı çıkacak iki parti MHP ve DSP. DYP rüzgarı kaybetti, ANAP düşüşte, kısacası merkez sağ inişte" ifadeleri 19 Nisan sabahı gerçek olarak ortaya çıktı. ANAP ve DYP 1995 Aralık seçimlerinde yaklaşık yüzde 20 oy alırken bu seçimde büyük düşüş yaşadılar. ANAP yaklaşık yüzde 6 oy kaybederken DYP tam bir hüsran yaşadı ve 1995 seçimlerine oranla yüzde 7'lik bir düşüş kaydetti. 1991 seçimlerinde merkez sağ partileri toplam oyların yarısından fazlasını, yüzde 51'ini toplarken bu rakam 1994 seçimlerinde yüzde 38.8'e gerilemişti. Bu oran dün rekor düşüşle yüzde 25'lere indi. DYP lideri Tansu Çiller İstanbul'da seçim bölgesinden zor çıktı. CHP'nin barajı geçmesi durumunda Çiller'in işinin zora gireceği ihtimalinin belirmesi bile, merkez sağın güçlü partisinin ne duruma geldiğini gösteriyordu. DYP birçok kalesini kaybetmiş, kanadı kırık bir kuşa dönmüştü. Birçok ünlü ismin yanısıra Çiller'e yakın ve listelerin iyi yerlerindeki isimlerin parlamentoya gelemeyişi DYP için tam bir şok oldu.
   <br/>
   <br/>
   Sessiz film gibi...
   <br/>
   <br/>
   Seçim gecesi DYP'nin Ankara Selanik Caddesi'nde bulunan Genel Merkezi başlangıçta hareketli iken sonuçlar belli olduktan sonra yavaş yavaş sakinleşti. Başkanlık Divanı üyelerinden sadece Hasan Ekinci ve Genel Sekreter Nurhan Tekinel basın mensuplarına ve partililere eşlik ettiler. Gece yarısına doğru MHP'nin birçok yerde önde olduğu anlaşıldığında Hasan Ekinci'nin Aksiyon'a değerlendirmesi "Bu kez halk MHP'yi denemek istiyor, bu partiye görev vermek istiyor" oldu. Ancak, DYP liderinin seçim sonuçlarını Başkent yerine İstanbul Yeniköy'deki Yalısı'ndan takip etmesi ilginç bulundu. DYP lideri seçimin üzerinden uzun zaman geçmesine rağmen bir değerlendirmede bulunmadı.
   <br/>
   <br/>
   ANAP'ta da durum DYP'ninkinden farklı değildi. Milletvekili aday listelerini hazırlarken milliyetçi muhafazakâr isimlere büyük oranda tırpan atan Mesut Yılmaz, bir seçim yenilgisi daha aldı. Yılmaz'a yönelik olarak "Her seçimde partinin oyunu biraz daha düşürüyor, artık gitsin" eleştirilerinin yakın zamanda daha da yüksek sesle ifade edilmeye başlaması sürpriz olmayacak. ANAP'ta Oltan Sungurlu, Ülkü Güney, Metin Gürdere, Abdullah Akarsu, Akın Gönen gibi belli başlı isimler Meclis'e giremediler. Seçim gecesi ANAP'ta da in cin top oynuyordu. Başlangıçtaki hareketlilik sona doğru yerini büyük bir rehavete bıraktı. Merkez sağın iki güçlü partisi 18 Nisan gecesi kolay unutulmayacak bir başarısızlığa imza atıyordu. Birinin 9, diğerinin ise henüz 7 yıllık genel başkan olmasının verdiği dezavantajla, Yılmaz ve Çiller, kötü sonuçlara karşılık parti Genel Merkez binalarına gelerek yandaşlarına cesaret veremediler.
   <br/>
   <br/>
   Yıllardır neredeyse kurt bir politikacı kadar tecrübeye sahip bir DYP çalışanının söyledikleri çok anlamlıydı; "Bu parti böyle miydi? Süleyman Bey genel başkanken seçim akşamları başarısız sonuçlar alınsa dahi partiye gelir hepimize moral verirdi. Gönlümüzü alırdı, umut aşılardı bize. Kesinlikle Ankara'yı terketmezdi." Aynı şekilde şimdi yasaklı olan eski RP Genel Başkanı Necmettin Erbakan'ın 'en kötü sonuçtan en iyi sonucu çıkaran lider' niteliği özellikle geçmişte seçim akşamları yaptığı değerlendirmelerden biliniyor.
   <br/>
   <br/>
   Sözünü yerine getirecek mi?
   <br/>
   <br/>
   Çok yakın bir zamanda olması dolayısıyla unutmak imkansız! DYP lideri Tansu Çiller, her çıktığı televizyon konuşmasında eline kâğıdı kalemi alarak ANAP ve Genel Başkanı Mesut Yılmaz'a göndermede bulunarak 'Kim bu seçimde az alırsa çekilsin ve öteki partide biraraya gelsin' mesajları veriyordu. Çiller, partisinin ANAP'tan bir puan az aldığı takdirde istifa edeceğini belirtiyor ve seçimden asgari 3 puan yukarda çıkacaklarını ifade ediyordu. Ancak gelinen noktada DYP lideri Yılmaz'ın bir puan gerisine düştü. Çiller şimdi sözünü yerine getirecek mi, yoksa bu sonucu sineye çekip, bir başka seçimi mi bekleyecek? Bu bilinmiyor.
   <br/>
   <br/>
   Asıl sorulması gereken soru bu partilerin oylarının neden bu kadar düştüğü. Son hafta içinde Hürriyet ve Milliyet Gazeteleri ile Kanal D'nin sahibi ünlü işadamı Aydın Doğan'la ağız dalaşına girmesi ve seçimden sonra hesap soracağını vurgulaması, Doğan'ın da aynıyla mukabele edip Çiller'in mal varlığını gündeme getirerek DYP liderini 'yalancılıkla' itham etmesi, DYP Genel Başkanı'na 'kavgacı' bir imaj kazandırdı. Bu durum kimilerince Çiller'e büyük puan kaybettirdi. Diğer tarafta Korkmaz Yiğit'le patlak veren Türkbank olayında Mesut Yılmaz ve baraja takılan CHP'nin lideri Deniz Baykal'ın televizyonlarda saatlerce tartışmaları, ibrenin iki liderin de aleyhine işlemesine sebep oldu. Bu seçimin 3 kesin mağlubu olan DYP, ANAP ve CHP 'kavgacı' görüntülerinden dolayı kaybettiler. Uzun sözün kısası Çiller ve Yılmaz'ın uzun düşüş yaşamalarında 'kavgacı ve tartışmacı' vizyonları etkili oldu. İkincisi, iki liderin de milletvekili aday listeleriyle acımasızca oynamaları oldu. Çiller ve Yılmaz temayül yoklamalarını bile gözönünde bulundurmayarak kendilerine yakın isimleri listelerin seçilebilecek yerlerine taşıdılar, muhafazakâr isimleri saf dışı bıraktılar. Bu oynama, her iki parti teşkilatını olumsuz yönde etkiledi ve birçok ilde teşkilatlar adayların aleyhinde çalışma yaptı.
   <br/>
   <br/>
   Ve belki merkez sağın oy kaybında en önemli etken, artık topluma verebilecek bir mesajlarının olmamasıydı. Gittikçe ağırlaşan hayat şartları karşısında merkez sağ partilerinin üretip toplum önüne getirebildikleri hemen hiçbir şey yoktu. Çiller, seçkin bir uzman topluluğunun büyük umutlarla hazırladığı "ilk 99 gün" ile "yeniden demokrasi" paketlerini halka tam olarak yansıtamadı. Yılmaz ise "sessiz çoğunluk" dediği kesimlerin istek ve arzularına dirsek çevirdi.
   <br/>
   <br/>
   İki lider yakınlaşabilir
   <br/>
   <br/>
   28 Şubat sürecinde yaşananlardan da büyük oranda başbakan sıfatıyla Mesut Yılmaz'ın muhatap görünmesi ANAP'ın muhafazakâr kesiminin tepktilerini çekti. DYP liderinin son mitinglerinde 'Fazilet'e selam' türünden konuşmaları da, mesajlarının netliğine gölge düşürdü.
   <br/>
   <br/>
   Bundan sonrası... ANAP Genel Başkanı Mesut Yılmaz, partiyi Yıldırım Akbulut'tan devraldığı 1991 tarihinden sonra girdiği tüm seçimlerden puan kaybederek çıktı. Fakat her defasında 'bir sonraki seçim' dedi. Tansu Çiller ise partiyi Süleyman Demirel'den DYP'nin oyu yaklaşık yüzde 27'lerde iken bayrağı teslim aldı. Birinci seçiminde bunu yüzde 19'a, ikinci seçiminde ise yüzde 13'lere düşürdü. ANAP ve DYP teşkilatlarının kahir ekseriyeti şimdi iki liderin de kendiliğinden çekilmesini bekliyor. Zaten merkez sağın birleşmesi de iki liderin gidişine endekslenmiş bulunuyor. DYP liderini bu yaz muhtemelen toplanacak DYP Kongresinde zor günler bekliyor. Aynı 'zor günler' ANAP Genel Başkanı Yılmaz için de sözkonusu. ANAP'ta şimdiden bazı arayışlar ve genel başkanlık için isimler telaffuz edilmeye başlandı. Fakat gerek Çiller'in gerekse Mesut Yılmaz'ın özellikle TBMM'de bekleyen soruşturma dosyaları merkez sağdaki bu liderler operasyonunu geciktirebilir. Her iki parti de bir şekilde MHP ve DSP ile koalisyon kurmanın yollarını aramaya başladılar bile.
   <br/>
   <br/>
   Bu düşüşün sürprizi ne olabilir, sizce? Bazı siyasi otoritelere göre 'içine düştükleri bu zor ortam, Çiller ve Yılmaz'ı birbirlerine yakınlaştıracak.' Baraja takılan Deniz Baykal'ın geçtiğimiz dönem DSP ve FP ile anlaşarak Yılmaz ve Çiller'i birlikte Yüce Divan'a gönderme planları karşısında iki lider aniden yakınlaşmış ve karşılıklı olarak haklarındaki dosyalarda birbirlerine destek vermişlerdi.
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2D414A0FFE1FFEC2A53B6EFF306A8E97?newsId=4985), [web.archive.org (arşiv bağlantısı)](http://web.archive.org/web/20120403182120/http://www.aksiyon.com.tr:80/aksiyon/newsDetail_getNewsById.action;jsessionid=2D414A0FFE1FFEC2A53B6EFF306A8E97?newsId=4985)
