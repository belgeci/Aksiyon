# Köşk'ten Çiller'e Parsadan desteği

*Adnan Öksüz 1998.01.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Asıl adı Celalettin Selçuk Parsadan. Herkes onu kısaca 'Parsadan' olarak tanıyor.
  </font>
 </div>
 <div id="newsText">
  <font class="detail-text">
   Mayıs 1996'da ortaya çıktı ve dönemin başbakanı Tansu Çiller'in kendisine örtülü ödenekten usulsüz olarak  5 buçuk milyar TL ödediğini açıkladı. Parsadan emekli Orgeneral Necdet Öztorun'un adını kullanarak bir dernek adına 'büyük bir oy kitlesini DYP'ye kanalize etme' vaadiyle bu parayı aldığını ileri sürmüştü.  Ardından mahkemeye verilen Parsadan Ankara 9. Ağır Ceza Mahkemesi tarafından  6 yıl üç ay hapse mahkum oldu. Nihat Ağan başkanlığında Necati Ergan, Nihat Varol'dan oluşan Ankara 9. Ağır Ceza Mahkemesi heyeti, 8 Temmuz'da örtülü ödeneği dolandırdıkları iddiasıyla Selçuk Parsadan ve kardeşi Cahit Parsadan ile Mukadder Balkan'ı 6 yıl 3'er ay hapis, 13 milyar 750'şer milyon lira para cezasına çarptırmıştı. Mahkemenin 14 sayfalık gerekçeli kararının "Şahit Akın İstanbullu'nun durumuna gelince" diye başlayan bölümünde şöyle deniliyordu: "Olay tarihinde Başbakanlık Özel Kalem Müdürü olan Akın İstanbullu'nun, basında çıkan haberlerin doğru olup olmadığını kendisinden soran değişik gazetelerin Ankara muhabirleri Şebnem Güngör, Muharrem Sarıkaya ve Şükrü Küçükşahin'e sözkonusu paranın Selçuk Parsadan'a verilmesinin doğru olduğunu, ancak bu paranın seçimlerde DYP'ye yardımcı olunması için değil, Atatürkçü bir derneğe yardım için verilmiş olduğunu söylediği, şahitlerin beyanından anlaşılmıştır."
   <br/>
   <br/>
   Mahkumiyet kararının  ardından konu Yargıtay'a intikal etti. Yargıtay'ın 16 Ocak 1998'de nihai kararını vermesi bekleniyor. Yargıtay Selçuk Parsadan'la birlikte suçlanan Hüseyin Cahit Parsadan ve Mukadder Balkan hakkında da nihai kararını verecek. Bu arada hakkında suç duyurusunda bulunularak konuyla ilişkilendirilen ve ihmali olduğu ileri sürülen DYP lideri Tansu Çiller'in durumu da yine bu tarihte belli olacak. Çiller her ne kadar Yargıtay 6. Ceza Dairesi'ne başvurarak 'adının davadan çıkarılmasını' talep ettiyse de nasıl bir sonucun çıkacağı şimdilik belirsiz.
   <br/>
   <br/>
   Çiller'in bu işle ilgisi yok...
   <br/>
   <br/>
   Parsadan'la ilgili süreç devam ederken sürpriz bir gelişme oldu. Cumhurbaşkanı Süleyman Demirel'in çok yakın arkadaşlarından ve halen Köşk'ün başdanışmanı, eski milletvekili ve eski Devlet Bakanı, Parsadan olayıyla Çiller'in uzaktan yakından bir ilişkisi bulunmaması gerektiğini ifade etti. Konuyla ilgili kendisini ziyaret eden kalabalık bir DYP'li milletvekili grubunu Köşk'teki makamında kabul eden Devlet eski Bakanı Muhasebei Umumiye Kanunu'na göre Çiller'in Parsadan olayıyla ilişkilendirilmesini anlayamadığını ifade etti. Devleti çok yakından bilen ve istihbarat çevrelerine yakınlığıyla tanınan eski milletvekilinin bu yaklaşımı kulislerde Köşk'ten sürpriz destek olarak yorumlandı. Çiller'in özellikle bundan sonra kendinden emin olarak 'bu davadan  birşey çıkacağını sanmıyorum' demeye başladığı görüldü.
   <br/>
   <br/>
   Bilgi yok, belge yok
   <br/>
   <br/>
   Bazı hukukçular Çiller'in örtülü ödenek davasıyla igili olarak 'Görevi suiistimal ve görevi kötüye kullanma, ayrıca zimmet' iddiasıyla yargılanabileceğini, Türk Ceza Kanunu'nun görevi suiistimal maddesinin 6 aydan 3 yıla, görevi kötüye kullanma suçundan ise 1 yıldan 3 yıla kadar hapsi öngördüğünü' ifade ediyorlar. Ancak DYP'nin hukukçu yöneticilerine göre bu görüşler doğru değil. DYP'lilere göre 'Sözkonusu paranın örtülü ödenekten verildiğine ilişkin hiçbir kanıt yoktur, hiçbir bilgi ve belge bulunmamaktadır. 5 buçuk milyar TL'nin verilmiş olsa bile bu yolla verildiği belirsizdir. Normal kanallarla da verilmiş olabilir, kendi cebinden de vermiş olabilir. Kaldı ki bir başbakanın bir emekli orgenerali bir dernek için istediği para dolayısıyla telefonla arayıp 'Bu siz miydiniz?' demesi de nezaket kurallarına aykırıdır.' DYP'liler ayrıca Selçuk Parsadan'ın mahkemede örtülü ödenekten böyle bir para almadığına ilişkin ifadesi bulunduğuna, daha sonra bu ifadesini değiştirdiğine de dikkat çekiyorlar. Gerçekte de Parsadan 9 Temmuz 1997'de mahkemede verdiği ifadede "Ben ilkokul mezunuyum. Amerika'da öğrenim görmüş ve öğretim üyeliği yapmış bir insanı nasıl dolandırabilirim? Daha önce 'dolandırdım' derken yanlış anlaşıldı. Ben dolandırmayı 'dolaştırma' manasında söyledim" görüşlerini dile getirmişti. DYP'li kurmaylardan Saffet Arıkan Bedük ise Çiller'in Parsadan olayıyla ilişkilendirilmesini hayretle karşılıyor; "Dünyanın hiçbir yerinde dolandırılan suçlu olmaz. Bizim bildiğimiz dolandıran suçlu olur". Bedük'ün bu ifadeleri genelde DYP'li üst düzey yöneticilerin görüşlerini özetlemesi bakımından anlam taşıyor.
   <br/>
   <br/>
   Sır kaset
   <br/>
   <br/>
   Celalettin Selçuk Parsadan'ın dolandırıcılık işini alelade yapmadığı, işin kurallarına göre hareket ettiği ve bu çerçevede dolandırdığı insanlarla yaptığı konuşmaları en kötü ihtimalle teyp kasetine aldığı görüşünü ileri sürenler 'sır kaset'ten sözediyorlar. Buna göre Parsadan'da Başbakanlıkta ilgili kişi veya kişilerle yaptığı konuşmaların kasetleri mevcut. Bu kasetlerin ortaya çıkması ve kamuoyuna açıklanması her ne kadar bugüne kadar yapılan yaygın uygulamalarda mahkemeler yalnızca teyp kasetlerini yeterli bir delil olarak kabul etmeseler de büyük önem taşıyor.
   <br/>
   <br/>
   Tam da böyle bir konjonktürde
   <br/>
   <br/>
   Refah Partisi'nin Anayasa Mahkemesi tarafından kapatılması ve DYP lideri Çiller'in bir şekilde yargı kıskacına alınması... Bu iki senaryo öteden beri siyasi kulislerin gündemini işgal ediyor. Son olarak DYP Başkanlık Divanı'nın RP'nin kapatılması davasıyla ilgili muhtıra gibi bildiri yayınlaması ve bildirinin Genelkurmay'dan albay düzeyinde geri iadesinin ardından 'askerler artık Çiller'le tüm bağları kopardı' yorumlarını da hesaba katarsak Çiller'in şu veya bu şekilde ipinin çekilmesi, siyasi arenada yeni oluşumların gündeme gelmesi ağırlık kazanıyor. Ancak bunun DYP'nin puan kazandığı bu konjoktürde nasıl gerçekleştirileceği bilinmiyor.
   <br/>
   <br/>
   Şimdi bütün gözler 16 Ocak 1998 tarihine çevrilmiş durumda...
   <br/>
   <br/>
   <br/>
   <br/>
   e mail: oksuz@superonline.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3335-33-koskten-cillere-parsadan-destegi.html), [web.archive.org (arşiv bağlantısı)](http://web.archive.org/web/20120622185702/http://www.aksiyon.com.tr:80/aksiyon/haber-3335-33-koskten-cillere-parsadan-destegi.html)
