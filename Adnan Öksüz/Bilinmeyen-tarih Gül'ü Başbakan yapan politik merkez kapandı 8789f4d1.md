# Gül’ü Başbakan yapan politik merkez kapandı

*Adnan Öksüz Bilinmeyen-tarih*

<div>
 <font>
  <img border="0" height="1" src="/web/20030901230639im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901230639im_/http://www.aksiyon.com.tr/resim/32/32.jpg" vspace="5"/>
  </p>
 </font>
 <font class="content">
  Bir dönem çok önemli toplantılara tanıklık eden, Abdullah Gül’ün başbakanlığı yolundaki önemli basamaklardan biri kabul edilen ve AKP’yi bugünlere hazırlayıp iktidara taşıyan Politik Araştırmalar Merkezi (PAM) artık yok. Ne de olsa bir zamanlar içinde barındırdığı kişilerin kimi başbakan, kimi Meclis Başkanı, kimi de bakan oldu.
 </font>
 <p>
  <font class="content">
   Siyasi liderlerin hayatlarında önemli mekanlar vardır. O mekanlar, siyasi liderlerin yükselmelerinde önemli fonksiyonlar üstlenir. Mesela, Süleyman Demirel’in Güniz Sokak’taki ünlü evi bunlardan biri. Burada birçok hükümet kurulmuş, çok sayıda yeni partinin temelleri atılmış, transferlerin altyapısı hazırlanmıştır. Aynı şekilde MHP’nin kurucusu merhum Alparslan Türkeş’in, varlığını pek az kişinin bildiği, Tandoğan Meydanı’na yakın çalışma ofisi benzer görüşmelere sahne olmuştur. Bu örnekleri çoğaltmak mümkün... Liderler, parti genel merkezi haricindeki bu mekanlarda daha rahat çalışabilmektedir. Bunlardan birisi de içinden bir başbakan ve çok sayıda bakan çıkaran, kısa adı (PAM) olan Politik Araştırmalar Merkezi.
   <br/>
   <br/>
   Avrupa’dan ilham alındı
   <br/>
   <br/>
   PAM, adını çeşitli Avrupa ülkelerindeki benzerlerinden aldı. Brüksel’de bulunan Avrupa Politik Araştırmalar Merkezi (CEPS) bunlardan biri. Etkili bir think—thank olan CEPS yaptığı çıkışlarla biliniyor. Örneğin, Türkiye’nin Avrupa Birliği ile ilişkilerindeki gelişmelerde bu kurumun ortaya koyduğu tavır hâlâ belleklerde. Son ekonomik krizden sonra kurumun beyin takımından Michael Emerson, “Bu buhran, Türkiye’nin AB’ye katılım sürecini geriye götürebilir. Yakalanmış olan hassas ivmeyi düşürebilir. Bu durum, Türkiye için parasal istikrara kavuşmanın ne kadar zor olduğunu göstermektedir” diyordu. Kurumun yaptığı analizde ‘Ankara’nın 1999’da AB’ye üye adaylık konumuna sahip olduğu, ancak ülke ekonomisinin gelişim sürecinin yavaşlığı kadar insan hakları sicili ve güçlü ordusunun rolü konusundaki kaygılar nedeniyle üyelik görüşmelerine henüz geçilmediği’ görüşlerine de yer veriliyordu. Çeşitli konulara ilişkin ayrıntılı raporlar hazırlayan Brüksel’deki Politik Araştırmalar Merkezi’nin yanı sıra aynı ismi taşıyan bir başka merkez de Belgrad’da bulunuyordu. Buradaki politik merkez de geçtiğimiz yıllarda Yugoslavya’da yapılan seçimlerde kendini göstermişti.
   <br/>
   <br/>
   AKP’nin doğduğu yer
   <br/>
   <br/>
   Aynı adı taşıyan ve ‘çalışma ofisi’ olarak bilinen Başkent Ankara’daki PAM ise biraz farklı bir misyon üstlendi. 58. Cumhuriyet Hükümetinin Başbakanı Abdullah Gül, Meclis Başkanı Bülent Arınç, Başbakan Yardımcıları Abdullatif Şener, Ertuğrul Yalçınbayır başta olmak üzere birçok bakanı ve şu anda Meclis Başkanlık Divanı’nın önemli isimlerini bünyesinden çıkaran Merkez esasen Başbakan Gül’ün ofisi olarak biliniyordu. Çankaya’da, milletvekili lojmanlarına giden yolun hemen üzerinde, Korman Sitesi’nde bulunan bu dubleks villa ‘Adalet ve Kalkınma Partisi’nin (AKP) doğduğu yer’ olarak kabul ediliyor. Çünkü AKP’ye giden yolun kilometre taşları hep bu ofiste döşendi, planlar burada tasarlandı, önemli isimlerle görüşmeler burada yapıldı.
   <br/>
   <br/>
   Fazilet Partisi’nin kapatılmasının ardından ise PAM’ın önemi daha bir arttı. Çünkü, kapatılan FP’nin gelenekçi kanadı, üç yıl aradan sonra, RP kapatılınca ayrıldıkları ve siyaset yasaklı lider Necmettin Erbakan’ın konutunun bulunduğu Balgat semtine dönmüşler, hem Erbakan’ın konutuna, hem de kapatılan RP’nin eski genel merkezine yakın bir yerde daire tutmuşlardı. Buna karşılık Tayyip Erdoğan’ın liderliğindeki yenilikçilerin mekanı ise Çankaya semti olmuştu. Erdoğan, çalışmalarını Çankaya Yıldız’da kiraladığı bir büroda yürütmüştü. Erdoğan’ın çalışma bürosu, Abdullah Gül’ün çalışma ofisi olarak kullandığı Politik Araştırmalar Merkezi’nin binasıyla aynı bölgeyi paylaşıyordu. İşte AKP kurulurken bu merkez önemli görüşmelere şahitlik yaptı. Partinin, kuruluş aşamasından çok önce Türkiye’nin çeşitli illerinden gelen ve yeni arayışlar içinde bulunan eski Fazilet Partili, hatta DYP, ANAP ve MHP’li isimler Abdullah Gül’le burada görüştü. Buranın çok önemli bir işlevi daha oldu; Abdullah Gül, partinin kuruluş çalışmaları sırasında dış dünyayla irtibatlarını bu merkezden yürüttü. Bu çalışmalara büyük oranda uzun yıllar kendisine yakın olarak çalıştığı bilinen ve son seçimlerde AKP’den Eskişehir Milletvekili seçilen AKP Genel Başkan Yardımcısı akademisyen Murat Mercan eşlik etti.
   <br/>
   <br/>
   Transfer merkezi oldu
   <br/>
   <br/>
   PAM’ın asıl işlevi ise AKP’nin kuruluş aşamasında ortaya çıktı. Kurulacak olan partiye transfer edilecek isimlerle ön görüşmeler önce burada yapıldı. Randevular buraya verildi. Fazilet Partisi’nin kapatılmasından sonra bağımsız kalan milletvekilleri, akşamları TBMM dönüşünde lojmanlara giderken mutlaka buraya da uğrayıp ‘ne var ne yok’ ziyareti yapıyorlardı. İşte, şu anda kabinede ve Meclis yönetiminde görev alan önemli isimlerin henüz kurulmayan partiye geçişleri bu makamda oldu.
   <br/>
   <br/>
   Bunlardan birisi Doğru Yol Partisi Manisa Milletvekili Necati Çetinkaya idi. 16 Temmuz 2001 tarihinde, kurulacak olan yeni partiye geçmek için partisinden istifasını veren Çetinkaya eski Olağanüstü Hal Bölge Valisi olması sebebiyle önemseniyordu. Çetinkaya için PAM’da görkemli bir basın toplantısı organize edilmiş ve toplantıya Abdullah Gül’ün yanı sıra yenilikçilerin önde gelen isimlerinden Bülent Arınç ile Abdulkadir Aksu da iştirak etmişti.
   <br/>
   <br/>
   Yalçınbayır da burada ikna edildi
   <br/>
   <br/>
   Bir diğer transfer de Başbakan Yardımcısı, Bursa Milletvekili Ertuğrul Yalçınbayır’dı. Önce Necmettin Erbakan tarafından hukuki durumları vesilesiyle keşfedilen ve Refah Partisi’nden milletvekili yapılan Ertuğrul Yalçınbayır 28 Şubat sürecinde partisinden istifa etmiş ve ANAP’a geçmişti. ANAP’ın iktidar ortağı olduğu yıllarda Meclis Anayasa Komisyonu gibi önemli bir görev üstlenen Yalçınbayır burada yaptığı değerlendirmeler ve oturum başkanlıklarıyla dikkat çekmişti. Yalçınbayır uzun müzakerelerden sonra ikna edildi ve onun için de PAM’da bir katılım töreni düzenlendi. Tarih, 19 Temmuz 2001. Yirmi eski FP milletvekilinin de katıldığı toplantıda Yalçınbayır kısa bir de konuşma yaptı.
   <br/>
   <br/>
   Sırada Kocaeli Milletvekili Meral Akşener vardı. Eski İçişleri Bakanı, 1999 seçimleri sonrasında bir grup arkadaşı ile birlikte Çiller’le yollarını ayırmıştı. O da sonunda yenilikçilere katılma yolunda ikna edildi. Abdullah Gül ile Abdullatif Şener’in katıldıkları basın toplantısında, siyaset kurumunun vatandaş nezdinde hızla ivme kaybettiği bu dönemde Türk milletini yeni bir seçime ve seçeneğe götürecek bir oluşumda görev almayı kabul ettiğini belirtmişti. Ancak, PAM’da kalabalık bir grubun eşlik ettiği törenle yenilikçilere katılan Akşener bir süre sonra yeni oluşumdan ayrıldı, MHP’ye katıldı ve 3 Kasım seçimlerinde partisinin barajın altında kalması dolayısıyla Meclis dışında kaldı.
   <br/>
   <br/>
   Gül’ün hemşehrisi...
   <br/>
   <br/>
   Yenilikçilere katılımı PAM’da yapılan önemli isimlerden birisi de Gül’ün hemşehrisi Kayseri Milletvekili Sadık Yakut idi. Yakut, Radyo Televizyon Üst Kurulu (RTÜK) üzerinde yasa değişikliği görüşmeleri sürerken partisinin görüşünü tanımayıp, bildiği doğruları dile getirdiğinden dolayı topun ucuna konulmuştu. O da yenilikçilerden gelen teklifi kabul etti ve PAM ona da ev sahipliği yaptı. Şimdi Meclis Başkanvekili olan Yakut, PAM’da MHP’den niçin istifa ettiğini şu cümlelerle açıklıyordu: “Eğilmedim, bükülmedim. Kula kulluk etmedim.” Yakut, devletle milleti barıştırmak, lider sultasına son vermek, ağızları kapatmamak, kalemleri kırmamak için bu yola girdiğini de aynı mekanda dile getiriyordu.
   <br/>
   <br/>
   PAM’da yapılan önemli transferlerden birisi de 58. Hükümetin Kültür Bakanı Hüseyin Çelik’ti. Parti  kurulduktan sonra Meclis Grup Başkanvekili olan Çelik, transfer toplantısında siyasetteki tıkanıklığın önüne geçmek ve Türk siyasetinin önünü açmak için bu harekete katıldığını açıklıyordu. Yeni oluşumu, ayakları yere basan, uç bir ideolojiye yaslanmayan, demokratik değerler platformunda siyaset yapan bir parti olarak niteleyen Çelik’e Gül de destek vermişti.
   <br/>
   <br/>
   Mesaj bombardımanı
   <br/>
   <br/>
   Politik Araştırmalar Merkezi’nin etkinliği, yalnızca bu geçiş dönemindeki transfer görüşmeleri ve toplantılar ile sınırlı değildi. Hareketin o zamanki doğal lideri, şimdiki Başbakan Abdullah Gül de önemli mesajları buradan verdi, uzun süre. Mesela erken seçimin mutlaka yapılması gerektiğini ilk buradan seslendirdi. Gül bu görüşünü ekonomik bunalıma dayandırmıştı. Gül’ün PAM’da seslendirdiği önemli bir görüş ise şuydu: “Ortada iki realite var. Bu realitelerden birisi; Türkiye, cumhuriyet tarihinin en derin bunalımlarından birini yaşıyor. İkincisi de maalesef FP kapatıldı, milletvekilleri bağımsız kaldı. Şimdi bir fırsat vardır. Bu da milletin problemlerini çözecek, halkımızı layık olduğu seviyeye çıkartacak bir siyasi oluşumdur. Buna herkes davetlidir.” Hareketin önderlerinden, Başbakan Yardımcısı olan Abdullatif Şener ile Meclis Başkanı Bülent Arınç da mesajlarını bu merkezden veriyorlardı.
   <br/>
   <br/>
   PAM, bir sürgüne de gerekçe gösterilmişti Politik Araştırmalar Merkezi’nin adı bu gelişmelerin dışında ilginç bir konunun içinde anılmıştı. 28 Şubat sürecinde üniversitelerde YÖK tarafından yoğunlaştırılan soruşturma ve araştırmalar kapsamında Kırıkkale Üniversitesi’nde bir sürgün yaşanmıştı. Yüksek Öğretim Kurumu, Kırıkkale Üniversitesi Rektörü Beşir Atalay’ı kadrolaşmaya gittiği gerekçesiyle görevden aldıktan yaklaşık bir yıl sonra bu kez aynı üniversiteden Yardımcı Doç. Hamit Ersoy’u benzer gerekçeyle sürgüne yolluyordu. Ersoy’un Trakya Üniversitesi’ne gönderilmesinin gerekçesinde PAM vardı; “Milli Görüş yanlısı Stratejik Araştırmalar Vakfı, Politik Araştırmalar Merkezi yetkililerinden H.M. Mercan’ın isteği üzerine, Milli Görüş üst düzey yöneticilerinin talebi doğrultusunda, Avrupa İnsan Hakları Komisyonu’nda kullanılmak üzere ‘Türban ve İnsan Hakları’ konularında irticai perspektif yansıtan metinler hazırlama görevini üstlenmiştir.”
   <br/>
   <br/>
   AK Parti’yi AK Parti yapan ve adeta bugünlere hazırlayıp iktidara taşıyan Politik Araştırmalar Merkezi artık yok. 3 Kasım seçimlerinden bir süre önce kapatıldı. Yaşanan onca hatıra, Çankaya sırtlarından Meclis’e ve Bakanlıklara doğru bakıyor. Ne de olsa bir zamanlar içinde barındırdığı kişilerin kimi başbakan, kimi bakan, kimi Meclis başkanı... Belki ‘Artık gerek yok, buranın bir işlevi vardı ve bu işlev AK Parti’nin iktidara gelmesiyle birlikte şimdi sona erdi’ deniliyor da olabilir. Bu durum ne zaman sona erer?  Ta ki, yeni bir geçiş dönemine gelinceye kadar..
   <br/>
   <br/>
   <br/>
   PAM’IN MÜDAVİMLERİ NEREDE?  Abdullah Gül: Başbakan
   <br/>
   Bülent Arınç: TBMM Başkanı
   <br/>
   Abdullatif Şener: Başbakan Yardımcısı
   <br/>
   Ertuğrul Yalçınbayır: Başbakan Yard.
   <br/>
   Beşir Atalay: Devlet Bakanı
   <br/>
   Sadık Yakut: TBMM Başkanvekili
   <br/>
   Hüseyin Çelik: Kültür Bakanı
   <br/>
   İsmail Alptekin: TBMM Başkanvekili
   <br/>
   Necati Çetinkaya: AKP Elazığ Milletvekili
   <br/>
   Salih Kapusuz: AKP Meclis Grup Başkanvekili
   <br/>
   Murat Mercan: AKP Eskişehir Milletvekili, Gn. Başk. Yard.
   <br/>
   Tevhit Karakaya: AKP Erzincan Milletvekili
   <br/>
   İlyas Arslan: AKP Yozgat Milletvekili
   <br/>
   Ergun Dağcıoğlu: AKP Tokat Milletvekili
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2177), [web.archive.org (arşiv bağlantısı)](http://web.archive.org/web/20030901230639/http://www.aksiyon.com.tr:80/detay.php?id=2177)
