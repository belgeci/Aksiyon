# Bil(inme)dik başkan...

*Adnan Öksüz 2001.12.22*

<div>
 <p class="spot">
  Bayındırlık eski Bakanı Koray Aydın hakkında kurulan Meclis Soruşturma Komisyonu başkanlığına getirilen DSP'li Bildik'in bilinmedik yanları o kadar fazla ki... Şair, ozan, bestekar, güreşçi, lagosçu... Başkan'ın bilinmedik yönlerini araştırdık.
 </p>
 <p class="metin">
 </p>
 <img border="0" src="/web/20020415204535im_/http://www.aksiyon.com.tr/2001/368/resimler/bil.jpg"/>
 <p class="metin">
  "Sevdânın semâsından nice yıldızlar kaydı,
 </p>
 <p class="metin">
  Gözattım, gökyüzüne; tüm izlerin ordaydı.
 </p>
 <p class="metin">
  Rengârenk yaprakların gözbebeği yemyeşil,
 </p>
 <p class="metin">
  Bütün yapraklardaki o gizli sır, sevdâydı..."
 </p>
 <p class="metin">
  (01 Nisan 2001 Ankara)
 </p>
 <p class="metin">
 </p>
 <p class="arabaslik">
  Bu dizeler, önümüzdeki iki–üç ay gibi bir zaman dilimi içinde Türkiye'de yoğun olarak gündeme gelecek bir komisyonun başkanına ait; TBMM'de, MHP'li Bayındırlık eski Bakanı Koray Aydın hakkında kurulan Meclis Soruşturma Komisyonu Başkanı, Adana Milletvekili İbrahim Yavuz Bildik'e.
 </p>
 <p class="metin">
  İ. Yavuz Bey  Kars/Sarıkamış, 1952 doğumlu. Mecit–Halise çiftinden doğdu. İlk ve orta öğretiminin ardından İstanbul Devlet Mühendislik ve Mimarlık Akademisi Vatan Mühendislik Yüksekokulu'ndan mezun oldu. Özel söktörde makina şefi ve makina müdürü olarak görev aldı. Ve, ver elini serbest ticaret... Sonrası ise malum. Demokratik Sol Parti'den 20. ve 21. dönemde milletvekili seçildi.
 </p>
 <p class="metin">
  Komisyona ılımlı hava
 </p>
 <p class="metin">
  MHP'li eski Bakan Koray Aydın'la ilgili kurulan Meclis Soruşturma Komisyonu'na DSP kontenjanından seçilen Bildik, uzun tartışmalardan sonra bu komisyonun başkanlığına getirildi. Zaten Meclis'in gelenekleri çerçevesinde de böylesi bir komisyonun başkanlığına DSP'den başka bir parti mensubunun getirilmesi en azından şık olmazdı. Bazı muhalif parti temsilcilerinin, başkanlık için MHP İstanbul Milletvekili Mehmet Gül'ü ileri sürme çabaları ise sonuçsuz kalmıştı. Bu komisyonun başkanlığına getirilerek adeta kurtlar sofrasında, iki ay süreyle –yetmediği takdirde bir miktar daha uzatılabilecek– hizmet verecek olan İbrahim Yavuz Bildik'in nasıl bir kişiliği vardı, acaba?
 </p>
 <p class="metin">
  Birçoklarına göre Bildik'in şair–ozan yanı komisyon çalışmalarının elektrikli havasını dağıtarak daha ılıman bir havanın çalışmalara hakim olmasını sağlayacak.
 </p>
 <p class="metin">
  Bildik, milletvekilliği yaparken aynı zamanda şiir yazma cesaretini gösterebilen, bu yeteneğini parlamentonun loş koridorlarında dahi kaybetmeyen ender siyasetçilerden birisi. Şu ana kadar dört şiir kitabı yazdı, bunlardan üçü yayımlandı, biri yayıma hazır. Lise yıllarından beri şiir yazıyor. Son yılların popüler tarzı olan 'serbest şiir' kategorisinde şiirlerini yazıyor ve bu şiirlerde özellikle siyasi hicivler ağırlık taşıyor. Geçmişte, şair olarak parlamentoya gelip bu kabiliyetini Meclis sıralarında gösteremeyen birçok vekil gözönünde bulundurulduğunda Bildik'in bu çabası çoklarınca takdir ediliyor. Bildik'in şu sözü de bu alana ne kadar önem verdiğini gösteriyor;  "Bana göre sanattan, şiirden anlamayanları milletvekili yapmamak gerekir..."  Filme uyarlanmış hali büyük eleştirilere uğrayan Salkım Hanımın Taneleri isimli romanın yazarı, Devlet Bakanı Yılmaz Karakoyunlu'nun hazırladığı 'Bestekar Milletvekilleri' isimli eserde de Bildik'in ismini görüyoruz. Tansiyonu yüksek olacağı şimdiden belli olan Soruşturma Komisyonu toplantılarının ateşini söndürmeye Bildik'in şair–ozan yanının yetip yetmeyeceğini şimdiden söylemek zor belki ama başkanın öteki özellikleri de en az bu kadar ilginç çizgiler taşıyor.
 </p>
 <p class="metin">
  "Fasıldayım..."
 </p>
 <p class="metin">
  Şair—ozanlık yanı kadar, bir başka özelliği de, saz–fasıl toplantılarıdır. İyi saz çalan Adana Milletvekili, Ankara Gençlik Parkı'ndaki özenle dizayn edilmiş ve müdavimleri genellikle belli olan bir özel kafe'nin de bağımlılarındandır. Burada saz çalarak türkü söyleyen, nargile içen Bildik, çevresindekilere hoş dakikalar geçirtmesiyle bilinir. Bu çerçevede bilinen bir yanı da yakın çalışma arkadaşlarıyla yıllardır sürdürdüğü 'fasıl toplantıları'. Kimler yer almadı ki bu fasıl toplantılarında; koalisyonun büyük ortağı DSP'de Başbakan Ecevit'ten sonra ikinci isim olan Başbakan Yardımcısı Hüsamettin Özkan, DSP'de etkili isimler arasında yer alan, Meclis Başkanvekili Ali Ilıksoy, DSP Ardahan Milletvekili Faruk Demir. Zaman zaman da ünlü türkücüler Arif Sağ ile Aşık Mahzuni de bu fasıllara iştirak ederler. Son dönemlerde ise –yaklaşık bir yıldır– Özkan'ın işlerinin yoğunluğu sebebiyle fasıllara ara verilir. Fasıl merakı Bildik'in başına bazen olmadık dertler de açar. Doktorların koyduğu "konuşma" yasağına uymayan ve bir televizyon programına katılarak, saz çalıp türkü söyleyen  Bildik, sonunda dilinden ameliyat olur.
 </p>
 <p class="metin">
  Susurluk'ta Ağar'ı akladı
 </p>
 <p class="metin">
  İbrahim Bey, Meclis çalışmalarına aktif olarak katılan, TBMM'nin yasama ve denetim faaliyetlerinin içinde olan bir isim. Bugüne kadar Meclis Başkanlığına verdiği kanun teklifleri arasında en göze çarpanlardan birisi kuşkusuz 'Türkiye Cumhuriyeti Anayasası'nın 143'üncü Maddesinin Değiştirilmesine Dair Kanun Teklifi.'
 </p>
 <p class="metin">
  Devlet Güvenlik Mahkemesi üyeliklerinde askeri hakim ve savcılara yer verilmeyerek, DGM'lerin sivilleştirilmesinin sağlanmasını amaçlayan teklifle DGM'lerin yapısı, oluşumu, işleyişi ile ilgili yeni düzenlemeler yapılması öngörülmekteydi. Bu bilindiği gibi daha sonra gerçekleştirildi. Türkiye Cumhuriyeti tarihinde adeta bir 'milat' oluşturan Susurluk kazasında, olayın öne çıkan kahramanlarından Mehmet Ağar'la ilgili Meclis Soruşturma Komisyonu'nda faal üyelerden biri de Bildik'tir. Nihai oylamada, MHP'li Mehmet Pak, Mustafa Yaman, Hamdi Baktır, Ali Serdengeçti ile FP'li Sacit Günbey ve Yahya Akman, Ağar'ın Yüce Divan'a sevki için oy kullandı. DSP'li Masum Türker, Hasan Erçelebi, Hasan Gülay, ANAP'lı Sühan Özkan, Beyhan Aslan, DYP'li Bekir Aksoy ve FP'li Lütfü Yalman'la birlikte İbrahim Yavuz Bildik ise Ağar'ı aklar ve İçişleri eski Bakanı Yüce Divan'a gitmekten kurtulur. DSP yönetimine her dönem yakın duran Bildik, halen Meclis Grup Yönetim Kurulu üyeleğini sürdürüyor.
 </p>
 <p class="metin">
  Örnek olmuştu
 </p>
 <p class="metin">
  Askerliğini kısa dönem olarak yapan 108 vekil arasında bulunan Bildik, balığı çok seviyor ve favorisi lagos. Bildik'in konuşulan özelliklerinden birisi de sosyal olması ve toplumun meselelerine olan duyarlılığı. Sosyal Hizmetler Çocuk Esirgeme Kurumu'nun, evlat edinmek veya koruyucu aile olmak için açtığı kampanyanın katılımcılarından birisi de kendisiydi. Yapılan 11 bin başvuru arasında tek vekil sıfatını kazanan Bildik, evlat edinme önerisinin eşi Safinaz Hanım'dan geldiğini ifade etmişti. Bildik, "Dört çocuğumuz var. Hepsi de erkek. Bu çocukları büyüttük, okuttuk, bir gelecek hazırladık. Şimdi de depremden sonra kimsesiz kalan bir çocuğa gelecek hazırlamak istiyoruz. İnşaallah kısmetimize bir çocuk düşer ve biz de ona ömür boyu bakarız. Çocuklarım da kardeşlerini bekliyor" demişti.
 </p>
 <p class="metin">
  Şairlerin genellikle gizemli yanları ağır basar. Ser verip sır vermeyen kişiliğe sahiptirler, çoğunlukla. İbrahim Yavuz Bildik'in, çalışmaları gizli olarak sürdürülmesi gereken bir komisyonun başkanlığına getirilmesi biraz da bu yönüyle mi ilgili acaba? Yoksa kendisi gibi bir şair olan Başbakan Bülent Ecevit, güvendiği ortağına –MHP'ye– bir jest mi yaptı?
 </p>
 <p class="metin">
  Sizce hangisi? Ne dersiniz?...
 </p>
 <p class="metin">
 </p>
 <p class="arabaslik">
  Bildik'in 13 yaşında iken seyahat ettiği
 </p>
 <p class="metin">
  trenle ilgili yazdığı şiirin bir kısmı şöyle;
 </p>
 <p class="metin">
  Tren ve Zaman
 </p>
 <p class="metin">
  eski trenler
 </p>
 <p class="metin">
  bir dura bir kalkaydı
 </p>
 <p class="metin">
  sabit hızla giderlerdi
 </p>
 <p class="metin">
  durak aralarında
 </p>
 <p class="metin">
  ama ömür sürerdi
 </p>
 <p class="metin">
  iki gece üç günler
 </p>
 <p class="metin">
  yollar boyu su doldururdum
 </p>
 <p class="metin">
  boğazımda düğümler
 </p>
 <p class="metin">
  çoğu zaman haşlanmış bir tavuk
 </p>
 <p class="metin">
  olurdu azığım
 </p>
 <p class="metin">
  canım anam
 </p>
 <p class="metin">
  yürek tandırında pişirdiği birkaç kete
 </p>
 <p class="metin">
  ve yolcu etmenin tutuşumuyla
 </p>
 <p class="metin">
  buharlaşan gözlerinde haşladığı
 </p>
 <p class="metin">
  sarısı büyük köy yumurtaları
 </p>
 <p class="metin">
  sıktıkça boğazımı...
 </p>
 <p class="metin">
  her istasyonda su doldururdum
 </p>
 <p class="metin">
  musluksuz göz pınarlarıma
 </p>
 <p class="metin">
  daha âşk kalesine varmadan
 </p>
 <p class="metin">
  ....
 </p>
 <br/>
 <center>
  <a class="anaorta" href="http://web.archive.org/web/20020415204535/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/368/politika/1.htm), [web.archive.org (arşiv bağlantısı)](http://web.archive.org/web/20020415204535/http://www.aksiyon.com.tr:80/2001/368/politika/1.htm)
