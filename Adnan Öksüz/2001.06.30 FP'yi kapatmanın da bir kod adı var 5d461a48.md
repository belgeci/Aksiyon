# FP’yi kapatmanın da bir kod adı var

*Adnan Öksüz 2001.06.30*

<div>
 <p class="baslik">
  OHK PLANI UYGULANDI
 </p>
 <p class="spot">
  Fazilet Partisi öyle bir  şekilde kapatılmalıydı ki,  ülkenin içinde bulunduğu  krizi daha da  derinleştirmemeliydi.  Öyle yapıldı. Planın kod  adı ise 'Orta Hasarlı Kapatma' (OHK) idi
 </p>
 <p class="metin">
 </p>
 <img border="0" src="/web/20020213215447im_/http://www.aksiyon.com.tr/2001/343/resimler/FP.jpg"/>
 <p class="metin">
  Anayasa Mahkemesi'nde süren dava, Fazilet Partisi'nin kapatılmasıyla sonuçlandı. Şimdi en çok 'Parti bölünecek mi, yoksa bütünlüğünü koruyacak mı, Tayyip Erdoğan'a yol verilecek mi, kapatma hareketi nasıl etkileyecek, artık bir tıkanma dönemine mi girildi, yoksa bazılarının dediği gibi mazlum durumuna düşen hareket bundan sonra büyümesine devam edebilecek mi...' sorularının cevabı merak ediliyor. Ama asıl can alıcı soru şu olsa gerek; 'Bu şartlarda kurulsa bile ne olacak?'
 </p>
 <p class="metin">
  Yine kapatılır...
 </p>
 <p class="metin">
  Bu sorunun cevaplandırılabilmesi için öncelikle şu tesbitin yapılması lazım; partinin kapatılmasına sebep olan eski ve yeni milletvekillerinin ortak özellikleri, etkili çevrelerin hedefinde olmalarıydı; Nazlı Ilıcak 'andıç ve 28 Şubat süreci ile ilgili bazı açıklamaları', Bekir Sobacı 'sütü bozuk 28 Şubat süreci argümanı', Mehmet Sılay 'Genelkurmay'a hakaret..', Merve Kavakçı 'Meclis Genel Kurul'unda başörtülü yemin etmek istemesi' sebebiyle öteden beri bu çevrelerin boy hedefi olmuşlardı. FP'nin kapatılması kararında bu isimlerin ön planda olması, belli bir karşı homojenliği gündeme getiriyor. FP'nin kapatılmasında adı geçen vekillere yönelik hassas olan kesimlerin 28 Şubat süreci kapsamında yaptıkları bir değerlendirme tam da burada önem kazanıyor; "Bu hareket 1000 kez de kurulsa yine kapanır. Anayasa değiştirilse bile, bu tarz bir yapılanma, Türkiye şartlarına uygun değil. Zaten Türkiye'nin dışarıda yeteri kadar düşmanı var. Gerek doğumuzda, gerek batımızda aleyhimize çalışan devletler bugüne kadar bize çok şey kaybettirdi, biz bundan çok çektik. Bir de içimizde böyle bir harekete tahammül edilemez..." O günlerde verilmek istenen mesaj açıktı; "Parti kapatıldığı takdirde aynı formatta bir başka parti kurulduğunda anayasa gereği aynı sonuç gerçekleşir. Bir kere daha kurulursa bir kere daha kapatılır. İyice küçülene kadar bu böyle devam eder. Ta ki söylemlerini ve hedefini değiştirene dek..." Bu not bir kenara düşüldü. Peki, FP nasıl kapatıldı ve bundan sonrası nasıl olacaktı?
 </p>
 <p class="metin">
  Eski İçişleri Bakanı'nın kehaneti
 </p>
 <p class="metin">
  22 Haziran akşamı saat 17 sularında tüm Türkiye, Anayasa Mahkemesi Başkanı Mustafa Bumin'in açıklamasına kilitlenmişti. Ağzından çıkan her kelime anında hafızalara kazınıyordu. Açıklamasında, 'odak suçundan partisi kapatılan ve kendisi de 5 yıl siyasi yasaklı hale gelen Nazlı Ilıcak' yer alınca önce kimse inanmak istemedi. Genel kabul gören değerlendirmelere göre, FP içinde, bu anlamda değerlendirilebilecek en son kişi belki Nazlı Ilıcak'tı. Ama oldu ve sivri dilli olarak bilinen Bekir Sobacı ile birlikte siyaset yasaklısı oldu. Nazlı Ilıcak'ın siyaset yasaklısı olması, televizyonu başındaki birçok insanı büyük oranda şaşırttı ama bu o kadar da bilinmez değildi, esasen. Karar açıklanmadan yaklaşık 10 gün önce Meclis kulisinde gerçekleşen bir sohbet bunun ilk işaratlerini veriyordu. Konu, Fazilet Partisi'nin kapatılma davasıydı ve herkes birşeyler söylüyordu. Kimine göre 'Hoca'nın tayfasından 10 kadar isme siyaset yasağı gelecekti. Çünkü Hoca, tam da kapatma davasının sürdüğü bu günlerde Türkiye'yi il il geziyor, konuşmalar gerçekleştiriyordu'. Geçmiş hükümetler döneminde İçişleri Bakanlığı yapmış bir milletvekilinin görüşü ise bambaşkaydı. Çevresindekilere aynen şunları söylüyordu; "Bana gelen duyumlar tamamen farklı. Mesela Nazlı hanımın ismi çok sık geçiyor bazı çevrelerde. Nazlı hanıma birileri fena halde takmış...'
 </p>
 <p class="metin">
  OHK Planı...
 </p>
 <p class="metin">
  Türkiye'nin ekonomik olarak çıkmaza girmesi, kriz dönemi yaşaması, çevremizde olup bitenler, Ortadoğu'da yeniden yapılanma çalışmaları, Avrupa Birliği'ne giriş prosedürü vb. gibi gelişmelerin, Fazilet Partisi'nin kapatılma biçimiyle ilgisi olabilir miydi? Siyasi otoritelere göre bu sorunun cevabı 'evet'. Kapatılma biçimi derken bunu kısmen açmakta yarar var; kimi değerlendirmelere göre Fazilet Partisi, kimsenin öyle fazlaca kaşını, gözünü yarmadan kapatılmıştı ve bu gelişmeden dolayı —partililer hariç— geniş kesimlerin mağdur edilmeleri bir şekilde engellenmişti. Yüksek Mahkeme, eski Yargıtay Cumhuriyet Başsavcısı Vural Savaş'ın değerlendirmelerini gözönünde  bulundurarak partiyi kapatmış bulunsaydı, Türkiye şu anda ara seçimi konuşuyor olacaktı. Türkiye'nin dengeleri bir anda altüst olacak, hükümetin ve programın geleceği tartışılacaktı. Ara seçimde HADEP meselesi dahil birçok faktör devreye girecek ve farklı konfigürasyonlar toplumun her kesimini etkisi altına alacaktı. Tüm bunların sonucu olarak ekonomi dibe vuracak ve belki de dolar 2 milyon TL'leri bulacak, borsa hızla 6 binlere inecekti. Umutsuzluk artacak, Türkiye'nin dışarıda sıfıra inen itibarıyla birlikte konumu daha bir zorlaşacaktı. İşte buna izin verilmedi. Deyim yerindeyse 'Orta Hasarlı Kapatma' planı uygulandı ve böyle istenmeyen bir sonuç engellenmiş oldu. Partinin kapatılması her ne kadar bu misyona oy vermiş yaklaşık 4,5 milyon insanı ilgilendiriyor olsa da, aynı tabanın seçtiği milletvekilleri —ikisi hariç— yerlerini muhafaza ediyordu. Kapatılan Refah Partisi'nin lideri Erbakan'ın tabiriyle, bu yumuşak geçişin ardından olsa olsa yalnızca 'Tabela değiştirilmekle iktifa edilecekti'.
 </p>
 <p class="metin">
  Yenilikçilerin taktiği ne olacak?
 </p>
 <p class="metin">
  Partinin kapatılmasına eylem ve fiilleriyle gerekçe teşkil eden isimlerin tümünün de partinin yenilikçi kanadından olması, kimi kesimlerde biraz da şakayla karışık 'partiyi yenilikçiler mi kapattı?' izlenimi meydana getirdi. Herkes Erbakan'ı suçluyordu; "Tam da dava arefesinde geziler düzenliyor, partiyi kapatacak" diye... Oysa tam aksi oldu. 5 yıl siyasetten yasaklanan İstanbul Milletvekili Nazlı Ilıcak ve Tokat Milletvekili Bekir Sobacı, eski milletvekilleri Mehmet Sılay, Ramazan Yenidede ile Merve Kavakçı yenilikçilere yakın duran milletvekilleri idi. Burada öne çıkan konu ise 'yenilikçilerin bundan sonra ne yapacakları' sorusu idi.
 </p>
 <p class="metin">
  Bir kere şunu kesinlikle ifade etmek gerekiyor ki, yenilikçi kanat gemileri yakmış durumda. Recep Tayyip Erdoğan'ın önderliğinde gelişen ve kapatılan Fazilet Partisi'nin son kongresinde Abdullah Gül'ün genel başkanlığa adaylığını koyarak iyi bir oy almasıyla belli bir noktaya gelen ve olgunlaşan hareket için artık son çalışmalar yürütülüyor. Hareket kesine yakın bir ihtimalle partileşiyor. Şöyle bir senaryo hakim; "Tayyip bey kendi genel başkanlığında partiyi kuracak. Ancak devlet 'kardeşim senin yasağın var' derse o zaman da Tayyip bey görevinden istifa edecek ancak sözkonusu parti 'Tayyip'in partisi' olarak tescillenecek. Ancak burada da problem var; 'Kim, niçin emanetçi olacak?' Burada Abdullah Gül'ün ismi ortaya atılıyor ancak geçen kongrede iyi bir oy alan Gül niçin emanetçi olsun? Kısacası, yenilikçi kanatta 'odak', genel başkanlık koltuğunda, gözler ise Tayyip Bey'de.
 </p>
 <p class="metin">
  Yeni parti kurulmayacak
 </p>
 <p class="metin">
  Öte tarafta yani gelenekçi kanatta ise yaygın olan hava 'yeni parti kurmamak, bunun yerine mevcut partilerden birisinde toplanmak'. Sağlam kaynaklara göre, gelenekçi kanadın önde gelen isimleri ve özellikle Balgat, Demokrat Parti'de biraraya gelmekten yana. Gelen bilgiler, bu alanda öteden beri bir çalışmanın yapıldığı ve zeminin buna uygun olarak hazırlandığı noktasında yoğunlaşıyor.
 </p>
 <p class="metin">
  Gelenekçilerin stratejilerini ise partinin etkili isimlerinden Oğuzhan Asiltürk üstlenmiş durumda. Asiltürk'le birlikte eski Fazilet Partisi İstanbul İl Başkanı Numan Kurtulmuş, İstanbul Büyükşehir Belediye Başkanı Ali Müfit Gürtuna ve kapatılan FP Başkanlık Divanı üyelerinden Konya Milletvekili Teoman Rıza Güneri de nabız yoklaması yapıyorlar. Bu isimler aynı zamanda partinin gelecekte teslim edileceği isimler olarak geçiyor. Bunların arasında en şanslıları ise Numan Kurtulmuş ve Ali Müfit Gürtuna. Partinin bölünmesini engellemek için ortaya atılan 'Bülent Arınç' formülünün nasıl hayata geçirilebileceği ise bilinmiyor. Çünkü Arınç, yenilikçi olarak bilinmesine karşılık, bugüne kadar gelenekçi kanatla da iyi geçinmenin yollarını araştırdı hep. Ancak salt bu niteliğinin, genel başkanlık koltuğuna yetip yetmeyeceği ve Balgat'ın Arınç'a tam olarak güvenip güvenmediği noktasında bir netlik yok. Ancak son toplantılardan birine katılan milletvekilinin dost sohbetinde söylediklerine bakılırsa olası bir partinin başına Bülent Arınç getirilerek gelenekçiler ve yenilikçiler aynı çatı altında toplanacak. Tabii bunun için öncelikle Tayyip Bey'in ikna edilmesi gerekiyor.
 </p>
 <p class="metin">
  Melih Gökçek beklemede
 </p>
 <p class="metin">
  Merkez sağ bir parti kurmak için kolları sıvayan Ankara Büyükşehir Belediye Başkanı kelimenin tam anlamıyla beklemede. Siyasi yasaklı Necmettin Erbakan'a 'Birlikte Tayyib'e karşı strateji belirleyelim' şeklinde dolaylı bir mesaj gönderdiği ileri sürülen Gökçek'e Erbakan'ın cevap vermediği ifade ediliyor. Ancak, Melih Gökçek'in 'acele' etmeyeceği ve gelişmelerin seyrine göre hareket tarzını belirleyeceği konuşuluyor. Ancak son dakika içinde Gökçek'in Tayyip Erdoğan'la uzun bir görüşme yapmasına karşılık, gelenekçi kanada bir adım daha yakın olduğu söylenebilir.
 </p>
 <p class="metin">
  Süreç nasıl işleyecek?
 </p>
 <p class="metin">
  Yenilikçi ve gelenekçi kanatta bu gelişmeler yaşanırken, partinin kapanması işlemi, gerekçeli kararın Resmi Gazete'de yayınlanması ile tamamlanacak. Ayrıca, milletvekilliği düşen Nazlı Ilıcak, Bekir Sobacı, Merve Kavakçı, Ramazan Yenidede ve Mehmet Sılay'la ilgili kararın yürürlüğe girmesi için Anayasa Mahkemesi'nin gerekçeli kararının yayınlanması beklenecek. Gerekçeli karar yayınlandıktan sonra milletvekilliği düşmüş sayılacak. Milletvekilliklerinin düşmesi, kararın TBMM Genel Kurulu'nda okunması ile mümkün olacak. Bunun ardından, milletvekilliği düşenlerin, işledikleri suç varsa yargılanması süreci başlayacak.
 </p>
 <p class="metin">
  Milli Görüş hareketinin seyri
 </p>
 <p class="metin">
  Anayasa Mahkemesi, Fazilet Partisi hakkındaki kararını verdi ve partiyi kapattı. Bu, Prof. Necmettin Erbakan'ın temsilcisi olduğu Milli Görüş çizgisindeki dördüncü partinin de kapatılması anlamına geliyor.
 </p>
 <p class="metin">
  1969'da bağımsız milletvekili olarak parlamentoya giren Necmettin Erbakan, 1970'te Milli Nizam Partisi'ni kurdu. Anayasa Mahkemesi, 21 Mart 1971'de 'laik devlet niteliğinin ve Atatürk devrimciliğinin korunması prensiplerine aykırı olduğu' gerekçesiyle Milli Nizam Partisi'ni kapattı. Erbakan, 1973'te Milli Selamet Partisi'nin genel başkanı oldu. Bu parti de 12 Eylül döneminde kapatıldı ve Erbakan hakkında dava açıldı. Bu dönem bir süre cezaevinde kalan Erbakan'ın 1987'de yapılan referandumla siyasi yasağı kalktı ve 1983'te kurulan Refah Partisi'ne genel başkan oldu. 1991 yılında kurulan Kutsal İttifak (RP—MÇP—IDP) ile Meclis'e girmeyi başaran Refah Partisi, 1995 seçimlerinde en çok oyu alan parti oldu. Ve Erbakan'ın hükümeti kurup Başbakan olmasıyla da Milli Görüş hareketi zirve noktaya ulaştı. Ancak burada kalması uzun sürmedi ve zirve bu harekete hiç yaramadı.
 </p>
 <p class="metin">
  28 Şubat; kritik tarih
 </p>
 <p class="metin">
  Başbakanlığı döneminde de sık sık eleştirilere uğradı, Erbakan. Libya lideri Kaddafi ile yapılan olaylı görüşme, bazı cemaat liderlerine başbakanlık konutunda verilen yemek, Çankaya'ya ve Taksim'e cami, hac, kurban derisi gibi tercihleri nedeniyle, onun deyimiyle bir kısım medya tarafından şiddetle eleştirildi. Ve Erbakan'ın başbakanlığı 28 Şubat süreciyle kesildi. Refah Partisi iktidarında Adalet Bakanlığı yapan Şevket Kazan, Sıvas katliamı sanıklarının savunmasını üstlenmişti. Kazan, RP'nin kapatılmasıyla Erbakan'la birlikte siyasetten men edildi. 21 Mart 1997'de Yargıtay Başsavcısı Vural Savaş, Refah Partisi'nin laikliğe aykırı eylemleri nedeniyle kapatılması için Anayasa Mahkemesi'nde dava açtı. Anayasa Mahkemesi'ndeki dava sürerken, 17 Kasım 1997'de Fazilet Partisi kuruldu. Yüksek Mahkeme, 1998'de Refah Partisi hakkında kapama kararı verdi ve Erbakan ile aralarında Şevket Kazan gibi isimlerin de bulunduğu yöneticileri için siyasi yasak getirildi.
 </p>
 <p class="metin">
  Fazilet'e geçiş
 </p>
 <p class="metin">
  Partinin kapatılmasından sonra Refah Partisi milletvekilleri, Fazilet Partisi'ne katıldı. Yargıtay Başsavcılığı, 7 Mayıs 1999'da Fazilet Partisi hakkında da kapatılan Refah Partisi'nin devamı olduğu gerekçesiyle dava açtı. Dava, 22 Haziran 2001 tarihinde sonuçlandı ve parti kapatıldı. Refah Partisi'nin kapatılması nedeniyle Türkiye aleyhine açılan dava ise Avrupa İnsan Hakları Mahkemesi'nde görüşülüyor.
 </p>
 <p class="metin">
  İlk kez iki adaylı kongre
 </p>
 <p class="metin">
  Milli Görüş hareketi 32 yıllık serüveninde dört parti kurdu. Bu partiler pek çok kongre yaptı. Ama hiçbiri Fazilet Partisi'nin son kongresi kadar ilginç olmadı. İlginçti çünkü Milli Görüş ilk kez bu kongrede, resmen iki farklı görüşün çatışmasına sahne oldu. Siyasi yasaklı Erbakan'ın tek adaylı kongrelerine alışkın olan Faziletli delegeler, ilk kez tercihli oy kullanma şansına sahip oldular. Yenilikçi kanadın temsilcisi olarak aday olan Abdullah Gül, beklenenin üstünde aldığı destekle tabanın değişim arzusuna tercüman oldu. Kongre sonrası da adeta kongre gibi yaşandı Fazilet'te. Gelenekçilerle yenilikçilerin gerek kamuoyu önünde, gerekse parti içindeki mücadeleleri hiç bitmedi. Hâlâ da devam ediyor. İşte mahkeme kararı bu mücadeleye de bir son verecek. Artık ne olacaksa olacak ve Milli Görüş hareketi için yepyeni bir dönem başlayacak.
 </p>
 <p class="metin">
  Ama burası Türkiye
 </p>
 <p class="metin">
  Fazilet Partisi kapatıldı. Parti kapatmak artık çağdaş demokrasilerde hoş karşılanan bir olay değil. Ama burası Türkiye ve olmaması gereken birçok olay burada oluyor. Bu anlamda karşımıza çıkan en önemli iki kelime ise 'jeostrateji' ve 'jeopolitik'. Bir de bunları aşabilsek...
 </p>
 <p class="metin">
 </p>
 <p class="arabaslik">
  NE DEDİLER?
 </p>
 <p class="metin">
  Mustafa Ünal (Zaman): FP'den doğacak partiler başörtüsünü savundukları sürece tehlike hiç eksik olmayacak.
 </p>
 <p class="metin">
  İbrahim Karayeğen (Zaman): Gelinen noktada, Erbakan hareketi gelenekçiler, yenilikçiler ve üçüncü yolcular olarak parçalanmıştır.
 </p>
 <p class="metin">
  Nuh Gönültaş (Zaman): Yeni kurulacak partinin amblemini seçenlere bir tavsiyem var. Aksiyon Dergisi'nin Ankara Temsilcisi Adnan Öksüz'ün odasında bir kaktüs çiçeği var. O çiçek amblem olarak seçilirse sanıyorum parti kendisini kapatanlara mesajını vermiş olur.
 </p>
 <p class="metin">
  Oktay Ekşi (Hürriyet): Fazilet Partisi'nin kapatılması, itiraf edelim ki, bunu bekleyenlerde bile sürpriz etkisi yaptı. Çünkü kamuoyundaki genel kanaat, kapatılma gerekçesinin tam aksi yönde oluşmuştu.
 </p>
 <p class="metin">
  Tufan Türenç (Hürriyet): Fazilet Partisi, Hoca'nın kurup kapattırdığı dördüncü parti. Bu bir dünya rekoru. Şimdi Hoca beşinci partiyi kuracak ve Tanrı ömür verirse onu da kapattıracak.
 </p>
 <p class="metin">
  Mehmet Ali Birand (Posta): Fazilet Partisinin kapatılma kararı, Türkiye'nin bu Anayasa ile yaşayamayacağını bir defa daha gösterdi. Türkiye, maşa varken boş yere elini yaktı.
 </p>
 <p class="metin">
  Taha Akyol (Milliyet): Demokrasinin sınırı, bu kararlara, önceki parti kapatmalara göre daha da daralmıştır. Belli ki, Anayasa Mahkemesi üyelerinin çoğu geleneksel "otoriter" yorumunu sürdürüyor, Batı'da geçerli olan "liberal" yorumları benimsemiyor.
 </p>
 <p class="metin">
  Hasan Cemal (Milliyet): Bu partinin kapısına vurulan kilit, bu seçmen kitlesini de cezalandırmak oluyor. Bu ceza, siyasal istikrara yatırım değil.
 </p>
 <p class="metin">
  Güneri Civaoğlu (Milliyet): Genelkurmay Başkanı Kıvrıkoğlu'nun Sobacı'ya açtığı bir de dava var. Nazlı Ilıcak için alınan kararın gerekçesi de benzer nedenlerle olabilir.
 </p>
 <p class="metin">
  Ali Bayramoğlu (Sabah): Kim derse desin, gerekçeleri ne olursa olsun Türkiye, "demokrasi bahsinde" bir oyun daha kaybetmiştir. Denebilir ki, devlet, daha doğrusu 28 Şubat kavgayı kazanmıştır...
 </p>
 <p class="metin">
  Gülay Göktürk (Sabah): Nazlı Ilıcak'a verilen siyaset yasağının, hukuk devletinin objektif yasaları gereğince verilen bir cezadan çok, bir intikama benzediğini kim inkâr edebilir?
 </p>
 <p class="metin">
  Güngör Mengi(Sabah): Parti kapatma cezasının daha büyük faturasını ekonomik programa vereceği zarar nedeniyle millet, demokrasi sicilimize işlenen not nedeniyle AB hedefinden uzaklaşan ülke ödeyecektir.
 </p>
 <p class="metin">
 </p>
 <p class="arabaslik">
  Hiçbir şey eskisi gibi olmayacak
 </p>
 <p class="metin">
  Milli Gazete kulis yazarı Mustafa Yılmaz, Aksiyon'a yaptığı değerlendirmede, FP'nin kapatılmasıyla yaşanan 'ilk'leri anlattı;
 </p>
 <p class="metin">
  "Anayasa Mahkemesi'nin Fazilet Partisi'ni kapatmasıyla birlikte gong sesi çaldı ve 30 yıllık Milli Görüş hareketi için kader anı başladı. Bu açıdan Fazilet Partisi'nin kapatılması asla hareketin daha önceki partileri MNP, MSP ve RP'nin kapatılmasıyla eşdeğer tutulmamalı.
 </p>
 <p class="metin">
  Çünkü Fazilet Partisi'nin kapatılmasıyla Erbakan merkezli Milli Görüş hareketi, parti içindeki yenilikçi oluşum nedeniyle ilk kez ciddi bir yol ayrımına geldi. Daha önceki kapatmalarda kendisini Milli Görüş içinde tanımlayanlar birlik ve beraberlikteliklerini perçinlerken, bu sefer tam tersine ayrılık kaçınılmaz bir son.
 </p>
 <p class="metin">
  Parti kapatılmasaydı, Tayyip Erdoğan'ın başını çektiği yenilikçi oluşum tabanda ciddi bir meşruiyet sorunu yaşayacaktı. Hatta ihanetle suçlanacaktı. Oysa partinin kapanmasıyla "Ne yapalım parti kapandı" gibi kendilerini haklı gösterecek önemli bir argüman elde ettiler.
 </p>
 <p class="metin">
  Bu kadarla da bitmiyor. Milli Görüş'te ilk kez "İtaat", "Disiplin", "Otorite" sorununun yaşandığı bir döneme denk gelmesi açısından FP'nin kapatılması daha önemli hale geliyor.
 </p>
 <p class="metin">
  Bu kapatmanın Milli Görüş için "kader anı" olduğunu Recai Kutan'ın son konuşmasından da anlamak mümkün; "En çetin sınav fitnededir, nifaktadır. Nifak tehlikesini de siz savuşturacaksınız' sözleri tarihe değil, partinin muhtemel kaderine gönderilen bir mesajdan başka ne ile açıklanabilir.
 </p>
 <p class="metin">
  Durum açık ve net: 'Artık Milli Görüş'te hiçbir şey eskisi gibi olmayacak.'
 </p>
 <p class="metin">
 </p>
 <p class="arabaslik">
  Kapatma kararının tam metni
 </p>
 <p class="metin">
  Anayasa Mahkemesi'nin Fazilet Partisi hakkında verdiği kapatma kararını, Mahkeme Başkanı Mustafa Bumin açıkladı. İşte kararın tam metni;
 </p>
 <p class="metin">
  22 Haziran 2001— Yargıtay Cumhuriyet Başsavcılığının 7.5.1999 günü SP—95, HZ—1999'a 116, 5.2.2001 günlü SP—95, HZ—1999'a 116 sayılı iddianameleriyle FP'nin kapatılması istemiyle açılan davalar birleştirilerek yapılan yargılama sonunda gereği görüşülüp düşünüldü.
 </p>
 <p class="metin">
  A. Temelli kapatılan bir partinin bir başka ad altında kurulamayacağına ilişkin kapatılma isteminin reddine, Yalçın Acargün, Ali Hüner, Ertuğrul Ersoy, Tülay Tuğcu'nun karşı oyları ve oy çokluğuyla,
 </p>
 <p class="metin">
  B. 1) Laik cumhuriyet ilkesine aykırı eylemleri nedeniyle Anayasa'nın 68'inci ve 69'uncu, 2820 sayılı siyasi partiler kanunu değişik 101'inci maddesinin B bendi ve 103'üncü maddesi gereğince FP'nin temelli kapatılmasına, Haşim Kılıç, Samia Akbulut, Sacit Adalı'nın karşı oyları ve oy çokluğuyla,
 </p>
 <p class="metin">
  2) Beyan ve eğilimleriyle partinin kapatılmasına neden olan İstanbul Milletvekili Nazlı Ilıcak ve Tokat Milletvekili Bekir Sobacı'nın milletvekilliklerinin Anayasa'nın 84'üncü maddesinin son fıkrası uyarınca gerekçeli kararın Resmi Gazete'de yayınlandığı tarihte sona ermesine oy birliğiyle,
 </p>
 <p class="metin">
  3) Beyan ve eylemleriyle partinin kapatılmasına neden olan üyeleri Merve Kavakçı, Nazlı Ilıcak, Bekir Sobacı, Ramazan Yenidede ve Mehmet Sılay'ın Anayasa'nın 69'uncu maddesinin 8'inci fıkrası gereğince gerekçeli kararın Resmi Gazete'de yayınlanmasından başlayarak 5 yıl süreyle bir başka partinin kurucusu, üyesi, yöneticisi ve deneticisi olamayacaklarına oy birliğiyle,
 </p>
 <p class="metin">
  4) Davalı partinin tüm mallarının 2820 sayılı siyasi partiler kanununun 107'nci maddesi gereğince Hazine'ye geçmesine oy birliğiyle,
 </p>
 <p class="metin">
  5) Kapatma kararı verildiği tarihte parti tüzel kişiliğinin sona ermesine oy birliğiyle,
 </p>
 <p class="metin">
  6) Gereğinin yerine getirilmesi için karar örneğinin TBMM Başkanlığına, Başbakanlığa ve Yargıtay Cumhuriyet Başsavcılığına gönderilmesine oy birliğiyle 22.6.2001 gününde karar verildi. Karar Türk milletine hayırlı olsun.
 </p>
 <p class="metin">
  Anayasa'nın 69. Maddesi:
 </p>
 <p class="metin">
  Bir siyasi partinin 68'inci Maddenin dördüncü fıkrası hükümlerine aykırı eylemlerinden ötürü temelli kapatılmasına, ancak, onun bu nitelikteki fiillerin işlendiği bir odak haline geldiğinin Anayasa Mahkemesince tespit edilmesi halinde karar verilir.
 </p>
 <p class="metin">
  Temelli kapatılan bir parti bir başka ad altında kurulamaz.
 </p>
 <p class="metin">
  Bir siyasi partinin temelli kapatılmasına beyan veya faaliyetleriyle sebep olan kurucuları dahil üyeleri, Anayasa Mahkemesinin temelli kapatmaya ilişkin kesin kararının Resmi Gazetede gerekçeli olarak yayımlanmasından başlayarak beş yıl süreyle bir başka partinin kurucusu, üyesi, yöneticisi ve deneticisi olamazlar.
 </p>
 <p class="metin">
  68. madde (odak olma)
 </p>
 <p class="metin">
  '...Siyasi partilerin tüzük ve programları ile eylemleri, Devletin bağımsızlığına, ülkesi ve milletiyle bölünmez bütünlüğüne, insan haklarına, eşitlik ve hukuk devleti ilkelerine, millet egemenliğine, demokratik ve laik Cumhuriyet ilkelerine aykırı olamaz; sınıf veya zümre diktatörlüğünü veya herhangi bir tür diktatörlüğü savunmayı ve yerleştirmeyi amaçlayamaz; suç işlenmesini teşvik edemez...'
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020213215447/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/kapak/1.htm), [web.archive.org (arşiv bağlantısı)](http://web.archive.org/web/20020213215447/http://www.aksiyon.com.tr:80/2001/343/kapak/1.htm)
