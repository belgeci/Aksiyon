# Beklenmeyen koalisyon...

*Adnan Öksüz 2000.02.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhurbaşkanlığı seçimleri yaklaştıkça Meclis'te grubu bulunan siyasi partilerin hesaplarının netleşmesi gerekirken, gittikçe karmaşık bir hal aldığı gözleniyor.
  </font>
 </div>
 <div id="newsText">
  <font class="detail-text">
   Koalisyon partileri DSP, MHP ve ANAP cumhurbaşkanının bundan sonra beşer yıllık olmak üzere 2 kez seçilebilmelerine imkan tanıyan anayasa değişikliği noktasında ilke olarak uzlaştıkları halde, gelinen noktada tam bir karmaşa hüküm sürüyor. DYP lideri Tansu Çiller'in girişimiyle, ardından da Ecevit'in tasarısıyla koalisyon liderleri Ecevit, Bahçeli ve Yılmaz, 5 artı 5'te karar kılmışlar, Cumhurbaşkanı Süleyman Demirel'in görev süresinin uzatılması noktasında da anlayış birliğine varmışlardı. İsim üzerinde tam bir mutabakat olmasa da bu anayasa değişikliğinin Demirel için bir anlam taşıdığı ortada idi. Ancak bu mutabakattan sonra önce MHP'li bazı bakan ve parti yöneticileri seslerini yükselterek 5 artı 5'in Meclis'ten geçmesinin zor olduğunu dile getirmeye başladılar. MHP'de Bahçeli'ye en yakın olarak çalışan ve liderler zirvesine Bahçeli'yle birlikte her zaman iştirak eden Sanayi ve Ticaret Bakanı Kenan Tanrıkulu, 5 artı 5'in Meclis'ten geçmesinin zor olduğunu ileri sürdü, hemen ardından da yine Bahçeli'ye yakın olarak çalışan, merhum Alparslan Türkeş'in eski Özel Kalem Müdürü, Ankara Milletvekili Şevket Bülent Yahnici benzer bir görüşü ifade etti. Böyle bir çizgi kaymasının MHP'den de gelmesi gerçekte düşündürücüydü. Zira, MHP şu anki iktidar mensupları arasında 'dediğimizden vazgeçmeyiz' gibi bir ilkeye sahip. Politika değiştirmesi kolay olmayan bir parti örgütü var, MHP'nin. Devlet Bahçeli'nin olmasa bile partisinin böyle bir kırılmaya sahne olması, beklenmeyen bir haber olmakla birlikte, bazı gelişmelerin de habercisiydi.
   <br/>
   <br/>
   Farklı koalisyonlar...
   <br/>
   <br/>
   EcevitÇiller birlikteliği
   <br/>
   <br/>
   MHP'nin bu çıkışıyla birlikte Meclis'te iliginç bir koalisyon oluştu, mevcut koalisyonun dışında. Bir tarafta Demirel'in cumhurbaşkanı olmasını baştan itibaren isteyen ve arzulayan Başbakan Bülent Ecevit ve partisi DSP ile Doğru Yol Partisi ve genel başkanı Tansu Çiller; öbür tarafta ise hem evet hem hayır, bir bakıma 'havet' diyen ANAP, MHP ve FP. Ecevit başlangıçtan beri Demirel'in ülkeye ne kadar faydalı olduğunu, içte ve dışta bir bakıma istikrarın ta kendisi olduğunu, ülkemizin hassas bir dönüm noktasından geçmekte olduğu düşüncesinden hareketle bundan sonra bir dönem daha Demirel'in Köşk'te kalmasının yararlarından sözetti, durdu. Bundan vazgeçmiş değil, esasen. Hâlâ, hemen her platformda bu görüşlerini dile getirmeye devam ediyor.  Cumhurbaşkanının Köşk'te kalmaya devam etmesi gerektiğini ısrarla dile getiren DYP Genel Başkanı Tansu Çiller de bir yandan bu ısrarında devam ederken öte yandan da Mesut Yılmaz'ı bu konuda samimi bulmadığını, Yılmaz'ın gizliden gizliye Köşk'e hazırlık yaptığını ima eden konuşmalar gerçekleştiriyor. Demirel'in yeniden seçilmesi için  geçtiğimiz haftalarda liderler turu tertip eden Tansu hanım, bunu bir kez daha yenilemek niyetinde. İkinci liderler turunda Çiller'in vereceği mesaj açık; 'aman yanlış yapmayalım'. EcevitÇiller koalisyonu, 5 artı 5'in bir şekilde hayata geçirilmesi için çalışmalarını sürdürürken öte tarafta farklı bir hazırlık sürdürülmekte idi...
   <br/>
   <br/>
   Yılmaz, Kutan ve Bahçeli koalisyonu
   <br/>
   <br/>
   Asıl niyetinin Köşk olduğu uzun süredir, yaklaşık bir yıldır ifade ediliyordu, ANAP Genel Başkanı ve eski Başbakan Mesut Yılmaz'ın. Fakat Yılmaz bunu kendisi mutlak anlamda hiçbir zaman ifade etmedi. 'Niçin çıkmayalım, bunca yıldır siyasetin içindeyim, uzun yıllar bakanlık görevi yaptım, üç kez de başbakanlık koltuğuna oturdum. Böyle bir deneyimden geliyorum, artık siyasette son nokta olarak değerlendirilen Köşk'e çıkmalıyım, bize de bu yakışır' türünden bir değerlendirmeyi, açıktan kimse duymadı, Yılmaz'dan. Yalnız, kurmayları, özellikle de partinin yetkili organlarında bulunan bazı milletvekilleri, sözkonusu toplantılarda Yılmaz'ın cumhurbaşkanı olma zamanının geldiğini iletiyorlar, hatta bu konuda gördükleri rüyaları genel başkanlarına anlatmakta sakınca görmüyorlardı. Bunun dışında Yılmaz'ın, Köşk seçimlerine yönelik geniş çaplı bir hazırlık çalışması yaptırdığı da kulaktan kulağa yayılıyor, Mesut Beyin Köşk'e hazır olduğu mesajları veriliyordu. Fakat, Çiller ve Ecevit'in ısrarlı Demirel çıkışları bu istekleri bir bakıma geri plana itti, ama üzerini kesinlikle küllendirmedi, örtmedi. Yılmaz bu fikrinden vazgeçmemişti... Öncelikle, ortakların aldığı ilke kararına karşı sessiz durdu. Ancak, Yılmaz'ın ne yapmak istediğinin anlaşılması için geçtiğimiz haftanın beklenmesi gerekecekti. Yılmaz, yine parti toplantısında '5 artı 5'in Meclis'ten geçmesinin zor olduğuna, bu konuda arkadaşlarına bir baskı yapmasının mümkün olmadığına, çünkü oylamanın gizli olduğuna' işaret etmekteydi. Buraya kadar çok normaldi, gerçekten de Anayasa değişikliği için yapılan oylamalar gizliydi ve grup kararı alınamıyordu. Ancak Yılmaz'ın getirdiği teklif dikkati çekmekteydi; 'Bu oylamaların açık yapılması için gelin Anayasayı değiştirelim. O zaman grup kararı da alabiliriz...' Yılmaz'ın bu talebi 'olmazı göstermekten' başka birşey değildi, siyaset kuralları içinde bakılınca... ANAP Genel Başkanı, 5 artı 5'in, başka bir deyimle Süleyman Demirel'e Köşk kapılarını  yeniden açacak formülün gerçekleşmesini arzu etmediğini bu şekilde, biraz da dolaylı bir yoldan anlattıktan sonra Meclis Grup toplantısında bu kez 'ortamın yumuşatılmasından' sözediyordu. Yılmaz, bir noktada da kararlıydı; artık cumhurbaşkanlığı seçimi gerçekleşinceye kadar yani Mayıs 2000'in ortalarına dek bu konu üzerinde yorum yapmayacak, konuşmayacaktı...
   <br/>
   <br/>
   Ortamın yumuşatılmasını ve cumhurbaşkanlığı seçimlerinin 'herşey olmadığını' söyleyen sadece Yılmaz değildi. Fazilet Partisi Genel Başkanı Recai Kutan ve Milliyetçi Hareket Partisi Genel Başkanı ve Başbakan Yardımcısı Devlet Bahçeli de benzer görüşleri dile getiriyorlardı; 'aman gündemden düşürelim bu konuyu...' Üstelik de sözleşmişçesine aynı günde, farklı salonlarda bu eğilimlerini sergilemekteydi, üç lider.
   <br/>
   <br/>
   Genelkurmay bildirisi ile partisinin özellikle yenilikçi kanadına mensup milletvekillerinin şimşeklerini ve eleştiri oklarını üzerine çeken FP Genel Başkanı Recai Kutan bu konudaki görüşlerini şu şekilde açıkladı; "Kamuoyunun, aslında çok kolay çüzümlenecek bu konuyla meşgul edilmesini anlayamıyorum. Televizyonlarda ve gazetelerde konu 'Çankaya savaşları' diye sunuluyor. Şimdi ben bunun sun'i gündem olduğunu söylesem yanlış mı söylemiş olurum. Tam demokrasi ve insan hakları standardı yükseltilmedikçe, kimin cumhurbaşkanı olacağının ne önemi var?" FP lideri Kutan, konunun gazete manşetlerine ısrarla taşınmasında bir "bit yeniği" olduğunu da savunuyordu.
   <br/>
   <br/>
   Aynı anda bir başka salonda MHP Genel Başkanı Devlet Bahçeli ise  "Son günlere gelinceye kadar, görev süresi ve iki kez üst üste seçilebilme hakkını ifade eden 5 artı 5 formülü üzerinde bütün partiler arasında görüş birliğinin sağlandığı kamuoyunca bilinmektedir. Ancak, bugün gelinen noktada, cumhurbaşkanlığı seçimlerinde yeniden başa dönüldüğü görülmektedir" diyor ve "bu tartışmaların Türkiye gündemini boğmasına izin verilmemesi' gerektiğini belirtiyordu. Bahçeli'nin söylediği bir nokta daha vardı, konuşmasında; Mesut Yılmaz'ı dolaylı olarak bu konuda 'işi yokuşa sürmekle' itham ediyordu;  "Her partinin ve çevrenin, çeşitli siyasi hesaplar yapmadan, yeni krizlere ve çatışmalara kapı aralamadan sonuca ulaşmanın önemini kavraması gerekmektedir. Ayrıca, Türk milletinin temsilcisi Yüce Meclis'in bu meseleyi en iyi şekilde sonuçlandıracağından şüphe yoktur. Unutulmamalıdır ki, cumhurbaşkanlığı seçimleri, Türk siyaseti ve siyasetçisi için bir ölümkalım meselesi değil, demokrasimizi ve devlet yönetimimizi daha iyi noktaya taşımanın bir aracıdır."
   <br/>
   <br/>
   İşin özeti, ANAP, Fazilet Partisi ve MHP, istemeyerek de olsa Meclis'te yeni bir koalisyonun temellerini atmışlardı... DYP ve DSP bir tarafta; FP, ANAP ve MHP ise diğer yanda.
   <br/>
   <br/>
   Kim kazançlı çıkacak?
   <br/>
   <br/>
   Peki bu son koalisyondan kim kârlı çıkacak dersiniz... Bu henüz belli değil. Çünkü bu konuda partilerarası mutabakat daha gerçekleşmedi.
   <br/>
   <br/>
   Yeni cumhurbaşkanının Meclis'in içinden mi, dışından mı olacağı bile belirsizken...
   <br/>
   <br/>
   Ancak bir süre önce başkentte gerçekleşen bir brifing, herkesin gözünden kaçtı; bir genel başkanın en yakınındaki konuşmalarını da hazırlayan kurmaylardan birisi, geçtiğimiz hafta içinde birilerine önemli bir brifing verdi.
   <br/>
   <br/>
   Bu koalisyondan kim kazançlı çıkacak sorusunun cevabı biraz da burada saklı...
   <br/>
   <br/>
   Email: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5895-beklenmeyen-koalisyon.html), [web.archive.org (arşiv bağlantısı)](http://web.archive.org/web/20130713143724/http://www.aksiyon.com.tr:80/aksiyon/haber-5895-beklenmeyen-koalisyon.html)
