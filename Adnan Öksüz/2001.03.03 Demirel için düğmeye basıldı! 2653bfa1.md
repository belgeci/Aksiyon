# Demirel için düğmeye basıldı!

*Adnan Öksüz 2001.03.03*

<div>
 <p class="spot">
  Demirel'in siyasete dönüp  dönmeyeceği hep tartışıldı,  durdu. Demirel de bu yöndeki  sorulara 'ortadan' cevaplar  verdi çoğunlukla. Ancak,  o henüz 'evet' demeden  yakın  çevresi onu siyasete  döndürmek için  düğmeye bastı bile...
 </p>
 <p class="metin">
 </p>
 <img border="0" src="/web/20020428172139im_/http://www.aksiyon.com.tr/2001/326/resimler/Demirel.jpg"/>
 <p class="metin">
  "Demirel aile fotoğrafını temizlemeye başladı. Mâli anlamda bunu hemen hemen tamamladı. Sıra siyasi alana geldi. Siyasi alanda da projesini tamamladıktan sonra siyasete kesin dönüş yapmak için düğmeye basacak..."
 </p>
 <p class="metin">
  Demirel'in yakın çevresinden çok önemli bir isim bunları Aksiyon'a geçtiğimiz haziran ayında söylediğinde pek bir anlam verememiştik. Çünkü buna ilişkin hiçbir iz ve işaret yoktu. Demirel, cumhurbaşkanlığı makamından yeni aşağı inmiş ve ne yapacağı, nasıl bir tutum takınacağı netlik kazanmamıştı. Bu aşamada kendisine 'Yeniden siyasete dönecek misiniz?' biçiminde sorulan sorulara da herhangi bir cevap vermemekle yetiniyordu. Ancak hemen sonrasında birbiri ardına patlak veren 'mâli operasyonların' bir çoğu, Çankaya'da iken Demirel'in "aile fotoğrafım" dediği karenin içinde yeralan isimlerden müteşekkildi. Operasyonların başlamasından bugüne kadar geçen zaman içinde bu ünlü isimlerin birçoğu büyük müşkilat içine girdiler. İşin ilginç kısmı ise emekli cumhurbaşkanı Süleyman Demirel, bu isimlerle ilgili açıklama yapma gereği hissettiği zaman, destek cümleleri kullanmıyor. Bir bakıma 'Herkes yaptığının hesabını vermeli, versin' demeye getiriyor.
 </p>
 <p class="metin">
  Arkadaşlarıyla yakın temasta
 </p>
 <p class="metin">
  Demirel, bir yandan şaibeli hale gelmiş işadamlarıyla ilgili bu tutumunu sürdürürken öte yandan siyasi alanda da kendisine manevra alanı açacak refleksleri geliştiriyor. Şemsiye partisi olarak da bilinen, 28 Şubat sürecinin kilit partisi Demokrat Türkiye Partisi'nden gelen talep sinyallerine de şimdiye kadar karşılık vermiş değil. DTP'nin Genel Başkanı, Demirel'in yıllardır sırdaşlığını yapan, tanıdık bir isim; İsmet Sezgin. Sezgin şimdi de mesaisinin bir kısmını Demirel'in yanında geçiriyor, gittiği yerlere o da gidiyor, yanında görünüyor. Ama, gelen haberler, emekli cumhurbaşkanının, her defasında DTP yetkililerine 'çevrenizi temizleyin' dolaylı mesajını yenilediğini gösteriyor. DTP'nin, 28 Şubat sürecinin bir partisi olduğu imajının silinmesini istiyor, bir bakıma.
 </p>
 <p class="metin">
  Demirel, İsmet Sezgin ve arkadaşlarına bu konuda birşey söylemezken, Köşk'te iken başdanışman kadrolarında tuttuğu öteki yakın arkadaşlarıyla yakın temasını sürdürüyor. Demirel'in bir başka sırdaşı olan Ekrem Ceyhun bunlardan biri. Ceyhun, şu sıralar mesaisinin hemen tamamını Güniz Sokak'ta, Demirel'in evinde geçiriyor. Öteki bir sırdaşı Vefa Tanır da zaman zaman Meclis'te temaslar yapmakla birlikte yine Demirel'in yanında.
 </p>
 <p class="metin">
  'Demirel'in yerini Putin aldı'
 </p>
 <p class="metin">
  Bunların dışında Demirel Köşk'te iken uzun yıllar Köşk'ün Meclis'teki kulağı olan ve Meclis'te olup biteni anında Köşk'e aktaran Köşk Başdanışmanı Necati Güngör de bugünlerde ilginç bir atağın içinde. Ekrem Ceyhun gibi Erzurum kökenli bir aileden gelen Güngör Türkiye'de bir ilk'e imza attı; Türkiye'nin ilk mektup gazetesini çıkardı. Çığlık adını verdiği gazeteyi tamamen interaktif şartlarda çıkaran ve gönderen Güngör'ün internete ve bilgisayarlara olan merakı kendisini bu yola itmiş gözüküyor. Ancak, aylık olarak yayınlanan Çığlık, öyle sıradan bir mektup gazetesi değil. Aralık 2000 tarihinden itibaren yayınlanan gazetenin son sayısı ilginç satırlar içeriyor. 'Devlette ve siyasette Demirel boşluğu' manşetiyle çıkan gazetede şu satırlar dikkat çekiyor; "Cumhurbaşkanlığı seçiminden bu yana ülkemiz gerçek anlamda bir lider ve yönetim boşluğu yaşıyor. Bu seçimi, başarılarının miladı sayan bazı çevreler bile bugün bu eksikliği iyiden iyiye hissettiklerini dar kulislerde ifade etmekten kendilerini alamıyorlar. Türkiye o günden bu yana bir vurgun yemişçesine oradan oraya savrulup duruyor. Devlete egemen olan bilgisiz ve basiretsiz yönetim, dışarıda en makul tezlerimizi bile dillendirmekten acizken, içte tam anlamıyla siyasi ve ekonomik kargaşa yaşanıyor. Türk Cumhuriyetleri deseniz; oralarda ağabeylik rolünü çoktan kaybettik. 'Süleyman ağabeyden boşalan yeri şimdi Putin dolduruyor. Üniversiteler sahipsiz, projeler sahipsiz, Bakü—Ceyhan Boru Hattı sahipsiz. Moralsiz kaldık, sahipsiz kaldık. Kısaca büyük bir boşluğun seyircisiyiz..."
 </p>
 <p class="metin">
  Demirel'in yakın çalışma arkadaşlarından Necati Güngör, gazetesinin büyük bir bölümünü siyasette Demirel boşluğuna ayırırken, bu haberin hemen yanında 'Rüşvetin tarifesi' başlığıyla, bir bakanlıkta rüşvet işlerinin nasıl döndüğünü anlatıyor. Yani, hemen herşey Demirel'in yokluğuna endekslenmiş; 'Demirel olsaydı bu rüşvet işleri bile böyle 'olmazdı' demeye getiriyor. Görüldüğü gibi, Demirel'in yakın çevresi, eski cumhurbaşkanı, siyaset duayeni ve deneyimli devlet adamı Süleyman Demirel'den önce davranıp kendi adına düğmeye bastılar bile.
 </p>
 <p class="metin">
  Darısı Demirel'in başına...
 </p>
 <p class="metin">
  Son bir not; yakın çevresinden olmamasına karşılık, DYP Genel Başkanı Tansu Çiller, son dönemde acaba niçin sık sık Demirel'i ziyaret ediyor? Öylesine bir soruydu, işte...
 </p>
 <p class="metin">
 </p>
 <p class="arabaslik">
  "Demirel,  büyük bir marka"
 </p>
 <p class="metin">
  Demirel'in yakın çevresinden ve Türkiye'nin ilk mektup gazetesinin sahibi Necati Güngör, Aksiyon'un sorularını cevapladı;
 </p>
 <p class="metin">
  — Türkiye'nin ilk mektup gazetesini çıkardınız. Nereden çıktı böyle proje?
 </p>
 <p class="metin">
  Evet, "Çığlık", sizin de belirttiğiniz gibi Türkiye'nin ilk "mektup gazete"si. Tamamen bilgisayar ortamında hazırlanıyor, dağıtımı yine bilgisayar ortamında internet kanalıyla gerçekleştiriliyor. Aynı zamanda, Türkiye'nin en küçük boyutlu gazetesi. Bir mektup kağıdı büyüklüğünde. "Mektup gazete" vasfını buradan alıyor.
 </p>
 <p class="metin">
  — İlgi nasıl, ayda kaç kişiye ulaştırabiliyorsunuz, gelen tepkiler nasıl?
 </p>
 <p class="metin">
  Çığlık'a umduğumuzdan büyük bir ilgi var. Gazetenin e—mail yoluyla şimdilik ulaşmak istediği tiraj hedefi 500 bin civarında. Ülkemizdeki internet bağlantılarının sayısı arttıkça, güncelleştireceğimiz adreslerle önümüzdeki yıl bu sayıyı 700 binler mertebesine çıkarmayı hedefliyoruz.
 </p>
 <p class="metin">
  — Sayılarınızdan birisinin manşetini "Devlette ve siyasette Demirel boşluğu" şeklinde oluşturmuşsunuz. Demirel'in eski başdanışmanı olarak bu boşluğu biraz daha açar mısınız? Sizce Demirel ne zaman siyasete dönecek.
 </p>
 <p class="metin">
  Bu manşetimizde büyük isabet olduğunu olaylar doğruladı. Cumhurbaşkanı ile başbakan arasındaki kavga bu ülkeyi yarım saat içinde yüzde 30 fakirleştirdi. Milyarlarca dolarlık kayıplarımız oldu. Her şey bir anda alt üst oldu. Şimdi, bu olaydan geriye giderek, sayın Demirel'in bu ülkede oynadığı nâzım rolü daha iyi görebiliyoruz.
 </p>
 <p class="metin">
  Demirel bu ülkede 50 yıllık devlet ve siyasi tecrübesiyle yer almış önemli bir şahsiyettir. Bir büyük "marka"dır. Gerek başbakanlığı, gerekse cumhurbaşkanlığı dönemlerinde çok başarılı hizmetler vermiştir. Bu ülkeye dönüşüm yaşatan üç başbakandan birisidir. Cumhurbaşkanlığı döneminde, iç ve dış siyasette ağırlığını hissettiren bir aktördü. Yürütmenin başı olarak hükümete hiç bir zaman zorluk çıkarmamış, hatta zaman zaman yol göstererek çok uyumlu bir çalışma sergilemiştir. Çankaya o dönemde ışıkları gece yarılarına kadar yanan, çalışan, politikalar üreten, projeleri takip eden bir Çankaya idi. Bunları bu günü eleştirmek için söylemiyorum, bir gerçeğin altını çizmek için ifade ediyorum. "Demirel siyasete ne zaman dönecek?" sorusu, herkes gibi benim de merak ettiğim bir konu. Dönmesi konusunda halktan büyük bir talep geldiğini biliyorum, ancak kendileri şimdilik "siyaset üstü" duruşunu sürdürüyor. Şartlar neyi getirecek, hep birlikte göreceğiz. Benim kanaatim şu: ülkenin ona ihtiyacı varsa, elbette kayıtsız kalmayacaktır.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020428172139/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/politika/1.htm), [web.archive.org (arşiv bağlantısı)](http://web.archive.org/web/20020428172139/http://www.aksiyon.com.tr:80/2001/326/politika/1.htm)
