# Sezer’in sınıf arkadaşı ve ATO Başkanı Gürgür: Tablo 12 Mart’a benziyor

*Adnan Öksüz 2001.02.24*

<div>
 <p class="spot">
  MGK krizini ekonomik ve  siyasi açıdan değerlendiren  Türk Ocakları Genel Başkanı  ve  ATO Meclis Başkanı Nuri  Gürgür ilginç bir yaklaşımda  bulundu; "Bu tablo  Türkiye'nin  12 Mart  modeline doğru gittiğini  gösteriyor..."
 </p>
 <p class="metin">
 </p>
 <img border="0" src="/web/20020527043314im_/http://www.aksiyon.com.tr/2001/325/resimler/Sezer.jpg"/>
 <p class="metin">
  Nuri Gürgür, Türk Ocakları Genel Başkanı olarak siyasi bir kişilik, ancak Ankara Ticaret Odası Meclis Başkanı olarak ise ekonomik yanı ağırlıklı olan bir stratejist. Geçtiğimiz hafta, Milli Güvenlik Kurulu'nda meydana gelen 'devlet krizi'nin ağırlıklı sonuçlarından birisi de malum olduğu üzere 'ekonomik' oldu. Borsa birden tepetaklak gitti, Merkez Bankası'ndan bir iki saat içinde 5 milyar Amerikan Doları'na yakın bir döviz talebi oldu. Siyasi krizle birlikte gelen ekonomik krizin gelecekteki boyutları neler olabilirdi? Bu soruları, siyasi ve ekonomik iki şapkası bulunan Gürgür'le konuştuk. Gürgür'ün bir önemli özelliği de, Cumhurbaşkanı Ahmet Necdet Sezer'in sınıf arkadaşı olması. Bu yönüyle Türk Ocakları Genel Başkanı'nın değerlendirmeleri daha bir anlam kazanmakta.
 </p>
 <p class="metin">
  —Böyle bir konjonktürde kriz tartışmalarına ne diyorsunuz?
 </p>
 <p class="metin">
  Bir kere Türkiye'nin içinde bulunduğu ekonomik şartlar ve siyasi ortam her şeyden önce istikrarı gerektiriyordu. Böylesine bir ortamda, en önemli konuların kamuoyu önünde tartışılır hale gelmesi büyük bir skandaldır.
 </p>
 <p class="metin">
  MGK gibi bir toplantıda bunun vesile edilmiş olması adeta kamuoyuna bir mesaj niteliğini taşımaktadır. Sezer, bu alanda duyduğu rahatsızlığı dile getirebileceği, hükümeti tenkit edebileceği çok daha değişik platformlar bulabilirdi.
 </p>
 <p class="metin">
  —Amaç ne olabilir?
 </p>
 <p class="metin">
  Planlı olduğunu düşünüyorum. Olayın sonuçlarının ne olacağına baktığımız zaman amaç konusunda da tahminler yürütmemiz mümkün olabilir. Burada cumhurbaşkanının ifadelerinin ne kadar ağır olduğunu düşünürsek, bu ifadeler karşısında hükümeti bir bakıma istifa etme zorunda bırakma gibi bir eğilim ortaya çıkıyor. Bu kadar ağır ithamlara maruz kalan bir hükümet ya itham edilen bakanını kaldırır atar, dolayısıyla o siyasi kanadı kendinden uzak tutar ya da toptan istifa eder. Böyle bir gelişme kimin işine yarar diye düşündüğümüzde; bir kere hükümeti oluşturan üç partiye yaramayacağı ortada. O zaman hükümet dışında hangi partilere yarar diye baktığımızda sistemin içerisinde bulunmayan, hatta kapatılma tehlikesi ile karşı karşıya bulunan FP ile sistem ile henüz tam barışmış olmayan DYP'yi bir kenara bırakırsak, sanki Meclis dışında bulunan CHP'yi gündeme taşımak gibi bir tercihin olduğunu görüyoruz. Çünkü sayın cumhurbaşkanının özellikle YÖK'e yaptığı son atamalara baktığımızda buradaki tercihlerin daha çok CHP eğilimli insanlardan oluştuğunu görüyoruz.
 </p>
 <p class="metin">
  —Böyle bir sonuç çıkıyor bu tablodan diyorsunuz. Yani CHP'nin Meclis'e girmesini böylece Sezer dolaylı olarak üstlenmiş oldu gibi bir sonuç çıkıyor.
 </p>
 <p class="metin">
  Bu kadar sıkıştırılan, baskı altında tutulan bir hükümetin devam edememesi halinde doğal olarak bir tarafsızın başkanlığında veya en azından bugünkü başbakanın dışında bir başbakanın kuracağı hükümetin Türkiye'yi kısa zamanda seçime götürme zorunluluğu ortaya çıkacaktır. 12 Mart modelinde olduğu gibi... İtibarını kaybetmiş olan parlamentodaki partiler, itibarsız kalmış olan siyasi liderler karşısında bundan yararlanacak yegane hareketin CHP olduğu aşikar.
 </p>
 <p class="metin">
  —Neden böyle bir şeyi düşünmüş olsun Sayın Cumhurbaşkanı...
 </p>
 <p class="metin">
  Tabii böyle bir şeyi istemiş mi istememiş mi sorusunun cevabını net olarak vermemiz mümkün değil. Ama siyasi tercihler itibariyle olayın analizini yaptığımız zaman kötü bir yönetime karşı CHP'yi düşünmek de sayın cumhurbaşkanının demokratik bir hakkını kullanması olarak düşünülebilir.
 </p>
 <p class="metin">
  —Bir de ekonomik sonuçları olacak. 8 milyar dolarlık bir kayıptan sözediliyor. Bundan sonra ekonomik göstergeler nasıl olacak?
 </p>
 <p class="metin">
  Türkiye'nin ekonomik tablosu, kavgadan önceki güne göre çok daha ağırlaşmıştır. Yapılan tahvil ihalelerinin müşteri bulamaması, Türkiye'nin borç bulmakta zorlanması, yabancı sermayenin zaten olmayan yatırımlarının siyasi istikrarsızlık dolayısıyla imkansız haline gelmesi, Türkiye'deki insanların karamsarlığının gittikçe artmasını üst üste koyduğumuzda  ortaya iyimser olmayı mümkün kılmayacak bir tablo çıkıyor. Türkiye'nin, bugünkü siyasi irade ile bu kaostan kurtulması mümkün değil.
 </p>
 <p class="metin">
  —Siyasi iradenin kararlılığına ihtiyaç var dediniz.
 </p>
 <p class="metin">
  Türkiye ekonomik bakımdan bir ay sonrasını göremediği için satış yapamadı. Ekonomik bakımdan yarını göremiyoruz. Siyasette de aynı durum sözkonusu. Çünkü erken bir seçim ekonomik programın alt üst olması anlamına gelir. İşte zaman zaman sayın başbakanın da ifade ettiği gibi, telaffuzu bile facia olur. Ama seçim olmadığı sürece de böyle naif bir iktidarın bu yükü taşıması oldukça şüpheli görünüyor. Bunun dışında başka alternatifler olabilir mi? Ama demokratik bir platformda böyle bir alternatifin düşünülmesi sakıncalı olur. Ülkenin bugün içinde bulunduğu iç ve dış şartlarda, 12 Mart benzeri bir yapı ile sorunların altından kalkması mümkün değildir. Bu tür tasavvuru olanlar yok mudur? Vardır. Bunları açık seçik ifade edenler de vardır. Ama bunun ülkeyi felakete götüreceğini düşünüyorum.
 </p>
 <p class="metin">
  —Böyle bir şey öngörülüyor mu?
 </p>
 <p class="metin">
  Tabii çok çeşitli alternatifler düşünüldüğü zaman, Türkiye'nin yakın geçmişinde yaşanan olayları zihnimizde canlandırdığımız zaman bu ifade ettiğim yarı açık sistemin varlığını isteyenler vardır.
 </p>
 <p class="metin">
  —Askerler mi..?
 </p>
 <p class="metin">
  Bu konuyu olduğu gibi askerlerle açıklamak doğru değil. Mutlaka, askerlerin böyle bir çıkış yolu düşündüğünü söylemek yanlıştır.
 </p>
 <p class="metin">
  —Daha çok siviller mi istiyor?
 </p>
 <p class="metin">
  Bu oranı yapacak çok somut bir belge olmadan konuşmak belki biraz muhayyel olur. O yüzden sadece bir ihtimal olarak işaret etmekle yetiniyorum.
 </p>
 <p class="metin">
  —Böyle bir şey çözüm değil herhalde...
 </p>
 <p class="metin">
  Elbette. Türkiye'de bu tip zorlama yönetimler, yani yukarıdan aşağıya doğru toplumu düzenlemeye matuf teşebbüsler her seferinde kurtarıcı olarak görülmüşlerdir ama maalesef her seferinde toplumu daha büyük problemlerle karşı karşıya bırakmışlardır. Türk toplumu 1908'den beri bu benzeri olayları yaşamış ve her seferinde hayal kırıklığına uğramıştır. O açıdan Türkiye'nin AB'ye aday olduğu bir dönemde yeni baştan bir 12 Mart'ı, 27 Mayıs'ı, bir 12 Eylül'ü, hatta bir 28 Şubat'ı düşünmesi bile ülkeyi çok geriye atar.
 </p>
 <br/>
 <center>
  <a class="anaorta" href="http://web.archive.org/web/20020527043314/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/politika/2.htm), [web.archive.org (arşiv bağlantısı)](http://web.archive.org/web/20020527043314/http://www.aksiyon.com.tr:80/2001/325/politika/2.htm)
