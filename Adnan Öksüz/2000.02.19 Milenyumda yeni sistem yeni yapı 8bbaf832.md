# Milenyumda yeni sistem, yeni yapı

*Adnan Öksüz 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir an düşünün, bilgisayarınızın başında oturmuşsunuz, aday belirliyor ve oyunuzu bu adaylara veriyorsunuz. Parti yok, parti lideri yok.
  </font>
 </div>
 <div id="newsText">
  <font class="detail-text">
   Bilgisayarınızın bir tuşuna dokunmak suretiyle ülkeyi belli bir süre yönetecek milletvekillerini sıcak evinizden, kahvenizi, çayınızı yudumlarken, bir yandan da arkadaşlarınızla, eşinizle, çocuklarınızla, akrabalarınızla sohbet/istişare ederek seçiyorsunuz. Bu mümkün mü? Kimilerine bu sorunun cevabı pozitif. Yani evet, bu olabilir. Şimdi birçok araştırmacı bunun detaylarını belirlemekle meşgul. Böyle bir sistem nasıl olabilir, lidersiz ve partisiz bir sistematik nasıl kurulabilirin analizleri gerçekleştiriliyor.
   <br/>
   <br/>
   Araştırmalar eskilere dayanıyor
   <br/>
   <br/>
   Esasen böyle bir sistemin olabileceği, telekomünikasyon sisteminin gelişmesinden, bilgisayarların dünyamızı kapsama alanına almasından beri konuşuluyor. Bilgisayar ağlarının siyasette kullanımına ilişkin planlar, varsayımlar öteden beri çoğu platformda sözkonusu ediliyordu. İşte, her evde ulusal şebekeye bağlı bir iletişim terminali olacak ve sıradan yurttaşla, siyasal kararları verenler arasındaki iletişimi düzeltmek için yeni imkanlar doğmuş olacaktı. Düzenli aralarla tüm ülkede plebisit düzenleme ya da hükümetlerin belirli konularda halkın tepkisini öğreneceği başka sistemler geliştirme tasarılarının arkasında yatan anlayış da buydu, esasen.
   <br/>
   <br/>
   Zihniyet devrimi
   <br/>
   <br/>
   Bilgisayar teknolojilerindeki değişmelere paralel olarak, dünyada büyük bir zihniyet değişimi yaşanırken, Türkiye'nin ekonomik, sosyal ve siyasal alt yapısının temel problemleri henüz çözümlenemedi. Bu bakımdan, sistemde değişimi ve toplam kaliteyi esas alan ve projeler bazında çözümler geliştiren bir anlayışın geliştirilmesi gerekir. Dünyada yaşanan hızlı teknolojik gelişme vurgulanırken, Türkiye'de henüz temel bazı meselelerin çözümlenememesi, üçüncü bin yıla girilirken siyasal yönetimde hangi değişimlerin olabileceğini aynı zamanda tartışma gündemine getirmiş bulunuyor. İşte bunun için de üçüncü bin yıla girerken, dünya liginde Türkiye'nin birinci lige çıkması için, büyük bir değişim hamlesi başlatması, dünyada yaşanan değişim dalgası karşısında, toplumların hemen hemen herşeyi yeniden değerlendirmeleri gerekiyor. Sözkonusu değişim trendi izlendiğinde ise başlıca şu gelişmeleri gözlemek mümkün; küreselleşme, serbestleşme, bölgeselleşme, özelleştirme, yerelleşme, gönüllüleştirme, demokratikleşme ve bilgisayarlaşma. Buna bağlı olarak geliştirilen yeni yönetim teknikleri ise şöyle sıralanıyor; stratejik yönetim, iş süreçlerinde yeniden yapılanma, amip şeklindeki organizasyon yapısı, yönetimde toplam kalite, performans değerlendirmesi, kıyaslama, istatistiksel süreç kontrolü, internet ve intranet teknolojisi, küçülme, optimal büyüklük, dış kaynaklardan yararlanma, liyakat ve bireylerin güçlendirilmesi, otomasyon, sürekli eğitim, ISO 9000 süreci ve sürekli gelişme. Tam bu noktada değişimin ne kadar köklü ve kapsamlı olduğunu belirtmesi bakımından, Güney Kore'nin güçlü kuruluşlarından Samsung'un başkanı Lee Kun Hee'nin şu sözleri hatırlatılıyor; 'Eşiniz ve çocuklarınız hariç herşeyi değiştirin'. Çünkü, eldeki bilgilerin tümünün yüzde 97'sini, çocuk doğduktan sonra elde edilenler oluşturacaktır. 1997 yılının ilk onbir ayında üretilen bilginin, günümüze kadar üretilen bilginin 1/6'sı olduğu ifade edilirken, ABD'de bir dakikada üretilen bilginin, Britanica ansiklopedisindeki bütün bilgiye eşit olduğu belirtilmektedir.
   <br/>
   <br/>
   Gelecek de gelecek; hedef 2010
   <br/>
   <br/>
   Elektronik demokrasi ya da bir başka deyimle elektronik devlet yapılanmasında geleceğe yönelik beklentiler ise şu şekilde ifade ediliyor:
   <br/>
   <br/>
   * 2006 yılında, internette işlemler anında yapılabilecek.
   <br/>
   <br/>
   * 2007 yılında, yeni inşaat teknikleri sayesinde, oluşturulacak konutlar, hızlı bir şekilde istenen biçimlere sokulabilecek.
   <br/>
   <br/>
   * 2009 yılında, başta para otomatı olmak üzere, birçok işlemde kişiler parmak izinden tanınacak. Bu sistemle, para ödemesi yapılacak ve kapılar açılacak.
   <br/>
   <br/>
   * 2010 yılında, bilgisayar ekranları katlanıp cebe yerleştirilebilecek.
   <br/>
   <br/>
   * Üstün beceri ve bilgiye sahip çalışanlar, şirketlerinde pay sahibi olarak patronlar sınıfına geçerken sendikalar zayıflayacak.
   <br/>
   <br/>
   * Hayat boyu eğitim normal hale gelecek. Tek alanda eğitim, meslek sahibi olma yerine, herkes birçok alanda uzmanlaşacak.
   <br/>
   <br/>
   * Genetik tekniği ile özellikleri değiştirilen bitkiler, çöllerin tarıma açılmasını sağlayacak.
   <br/>
   <br/>
   Bilgisayardaki gelişme...
   <br/>
   <br/>
   Yapılan değerlendirmelere göre: 1997 yılı sonunda, ABD'de 29.2 milyon, Avrupa'da 9.9 milyon, AsyaPasifik'te 8.4 milyon, dünyanın geri kalanında ise 2.7 milyon ve Türkiye'de yaklaşık 200 bin kişi internet kullanırken; üçüncü bin yılın başında internet kullanıcısı sayısının ABD'de 94.2 milyon, AsyaPasifik'te 36.8 milyon, Avrupa'da 32.1 milyon, geri kalan ülkelerde ise 11.4 milyona yükselmesi bekleniyor. Sanayileşen ilk ülke olan İngiltere'nin kişi başına hayat standardının ikiye katlanması için 58 yıl, Amerika'nın 47 yıl, Almanya'nın 43 yıl ve Japonya'nın 34 yıl geçirmesi gerekirken, Kore'ye 11 yıl, Şili'ye 10 ve Çin'e ise 9 yıl yeterli oldu. Bu arada teknoloji fırtınası karşısında ayakta durabilmek için, kişilerin zamanlarının yüzde 15'ini bilgilerini yenilemeye ayırmaları gerekiyor.
   <br/>
   <br/>
   Ya bizim sorunlarımız...
   <br/>
   <br/>
   Elektronik devlet teorileri, uygulaması biran gözönüne getirildiğinde çok hoş geliyor ama toplum olarak böyle bir gelişmeye hazır mıyız? Hangi tedbirlerin şimdiden alınması gerekir? Türkiye'nin önemli problemlerinden birisi, çözüm bekleyen sorunların bulunduğunu algılayamamak. İstanbul Bilim Merkezi'nin araştırmasına göre, her 100 vatandaşımızın 40'ı kendisini kuşatan ve çözmesi gereken sorunları tanıyamıyor ve algılaması, sorunu tanımaya yetmiyor. Hiçbir toplumun değişmeden ve sorunlara gerçekçi çözümler üretmeden yıllar boyu ayakta kalması düşünülemeyeceğinden bilgisayar/elektronik düzende bunun aşılması elzem görünüyor.
   <br/>
   <br/>
   Avrupa Birliği(AB)'ne aday olduğumuz bu ortamda Türkiye'nin temel problemleri şöyle ifade ediliyor:
   <br/>
   <br/>
   1. İnsan hakları ve demokratikleşme sürecinde geri kalmışlık, 2. Düşük gelir seviyesi, 3. Adaletsiz gelir dağılımı ve 80/20 toplumu: Toplumun %20'sinin gelirin % 80'ini ve toplumun % 80'inin gelirin geri kalan % 20'sini alması, 4. Yüksek vergiler, 5. Artık benzeri olmayan merkezi planlama anlayışı, 6. Kamu kurumları arasında fazla çatışma alanı olması, 7. Terör, 8. Haberleşme ve internet alt yapı eksikliği, 9. Milyarlarca liralık devlet israfı ve kamu imkanlarıyla gösteriş merakı, 10. Zayıflayan bir orta direk, 11. Teknolojiyi kullanmayan kötü eğitim sistemi, 12. Çalışmayan bir sağlık sistemi, 13. Yol, su ve elektrik altyapı eksikliği, 14. Dış ticaret açığı, 15. Devletten soğutacak kadar kötü devlet hizmeti, 16. Politik istikrarsızlık ve partizanlık, 17. Seçim kampanyalarındaki finansman problemi, 18. Çökmüş bir sosyal güvenlik sistemi, 19. Şirketleşmedeki yetersizlik, 20. Büyük bir işsizlik oranı, 21. Müteşebbis ruhunun eksikliği, 22. Önemli sayıdaki konut açığı, 23. Kötü ekonomik yönetim, 24. Teknoloji üretimindeki yetersizlik, 25. Kayıt dışı ekonomi, 26. İndirilemeyen yüksek enflasyon, 27. Bürokrasi terörü, 28. Trafik anarşisi, 29. Enerji darboğazı, 30. Türkiye'nin geleceği olan KOBİ'lere yetersiz destek, 31. Verimsiz çalışan hantal ve kalitesiz kamu yönetim sistemi, 32. Devletin ticari mamul üretip satması, 33. Devletin ticari banka sahibi olması, 34. Kamu kaynaklarının bölüşümü ve yaygın yolsuzluk, 35. Hukuka ve ahlaka aykırılıklar, 36. Dünyada eşi olmayan ve bir nevi işsizlik sigortası modeli olan verimsiz devlet istihdam politikası, 37. Profesyonelleşmeyen bir silahlı kuvvetler sistemi.
   <br/>
   <br/>
   Partisiz demokrasi...
   <br/>
   <br/>
   Amerika Birleşik Devletleri veya İngiltere dahil hiçbir ülkede ideal demokrasinin gerçekleştirilemediği bir gerçek. İnternet çağında beklenen ise; temsili demokrasinin yerini katılımcı demokrasiye bırakmasıdır. Bu çerçevede iletişim ve bilgisayar teknolojisindeki ilerlemelerin politik sistemlerde de önemli değişikliklere yol açması bekleniyor. Temsili demokrasinin bugünkü biçimi, çağımızın yoğun iletişim ortamında artık bir bakıma gereksiz görünüyor. Genel olarak partilerin toplumsal proje eksikliği mevcut.
   <br/>
   <br/>
   Türkiye'nin uzun vadeli gelişmesinin, kamunun yapısal değişimine bağlı olduğu gerçeği ise, hemen hemen herkes tarafından kabul görüyor. Vatandaş ile onu temsil edenler arasındaki bağlantı, çözümsüzlük sebebiyle giderek zayıflıyor. Her ne kadar milletin temsil edildiği yegane makam olan Türkiye Büyük Millet Meclisi hergün ziyaretçi akınına uğrasa da bu zayıflığın varlığı kendisini her platformda hissettiriyor. Vatandaş, sorunların çözümsüzlüğü sebebiyle oldukça şaşkın. Partilerin memleket meselelerine yeterli çözüm üretememeleri sonucu, halkın partilere ve politikacılara olan güveni de giderek azalmakta. Yapılan kamuoyu araştırmalarında Meclis'in 'en güvenilir kurumlar' arasında hayli aşağılarda yeralması da bunun dolaylı bir göstergesi, kuşkusuz. Yapılan bu araştırmaların belli bir fikri yaygınlaştırmak ve Meclis'in itibarını düşük göstermek gibi bir amaca matuf olduğu bilinse de bu genel görüntüyü bozmuyor.
   <br/>
   <br/>
   Bu durumda nasıl bir sistem?
   <br/>
   <br/>
   Bu sorunun cevabı elektronik demokrasi sisteminde açık: Üçüncü bin yıldaki bilgi toplumunda, klasik milletvekili anlayışının yerini, herkesin katılımının olduğu bir sistem alacak. 2000 yılından başlayarak her evde veya iş yerinde bilgisayar olacağı için, bilgisayar ortamında kararlara katılım, temsili sistem yerine doğrudan birey tarafından olacak. Böylelikle, üçüncü bin yılın başından itibaren bireyin, yönetime ve kararlara etkin olarak katılımı sağlanacak. Bunun asgari şartı ise ülkemizde bilgi toplumunun oluşması için; şimdiden ucuz bir haberleşme alt yapısı geliştirilmeli, eğitim ve psikolojik bakımdan hazırlanılmalıdır.
   <br/>
   <br/>
   Liderlere son...
   <br/>
   <br/>
   Elektronik demokrasinin ilk aşamasında, partilerin olmadığı bir demokrasi anlayışı hakim olmaya başlarken; haberleşme teknolojilerindeki gelişmelere bağlı olarak, başkanlık sistemini esas alan partisiz temsili demokrasiden, partisiz doğrudan katılımlı demokrasiye geçiş olacak. Üçüncü bin yılın başından itibaren gelişecek ideal demokraside, bütün politik partiler ve politikada paranın etkisi ortadan kalkacak. Bunun anlamı çok açık; zaman zaman özellikle seçim dönemlerinde milletvekili aday listelerine giremeyen parlamenterlerin dillendirdiği 'liderler demokrasisi' de sona erecek. Yani daha açık bir deyimle, siyasi parti liderleri olmayacak. Buna karşılık ise; birey ve liyakatın önemi artacak.
   <br/>
   <br/>
   Politik partiler, 19. yy. için tasarlanmış olmasına rağmen, 20. yüzyılın ilk yarısında nisbeten iyi fonksiyon icra ettiler. Partiler, bu dönemde esas itibariyle benzer fikirleri organize eden ve kişiler arasında etkileşimi ve haberleşmeyi sağlayan kuruluşlar oldular. Ancak, şimdi haberleşme artık eskisi gibi problem değil. Ayrıca, Time Dergisi'nin çağımızın kahramanları ve siyasileri arasından seçim yapmasında olduğu gibi, kişilerin görüşlerini açıklayabilmeleri için, mutlaka fiziki olarak biraraya gelmeleri de gerekmiyor. Bu sebepten dolayı, partilerin artık üçüncü bin yıla girilirken fonksiyonlarını tamamlamış olduklarını ve gereksiz hale geldiklerini söylemek çok da abartılı bir yaklaşım olmaz.
   <br/>
   <br/>
   Politikacı olmadan da hayat devam eder...
   <br/>
   <br/>
   Bu alanda yapılan mülahazalar ise şu şekilde; "Herhangi bir partinin politikacısı olmadan da hayatımızı devam ettirebiliriz. Politikacılar, çoğunlukla partilerin dogmalarına kayıtsız şartsız bağlıdır. Böyle bir ortamda, devlet adamı nadiren ortaya çıkar. Politikacılar, genel olarak dar çerçevede ve kısır döngü içinde hareket ederler. Esas itibariyle halk, partilerin problemlere çözüm üretememeleri ve partizanlık yapmaları sebebiyle, artan bir oranda parti adaylarına oy vermede isteksiz davranmakta ve kararsızların oranı giderek çoğalmaktadır. Bundan daha kötüsü ise, temsilciler seçildikten sonra halkın faydasına olanları gerçekleştirme yerine, ya parti disiplinine uyacak veya gelecek seçimde seçilememe tehlikesi ile karşı karşıya kalacaktır. Bütün bunlar demokrasinin gelişmesine katkı sağlamaz. Halk, artık parti dogmalarının kendi problemlerine çözüm oluşturmadığının farkındadır. Ayrıca temsilciler, meclis platformunda parti disiplini olmadan halkın menfaatlerine uygun görüşlerini rahatlıkla açıklayabilmelidir.
   <br/>
   <br/>
   Seçim nasıl olacak?
   <br/>
   <br/>
   Politik bir mevki için, genel adaylık şartlarını sağladıktan sonra, Seçim Kanunu'nda yapılacak değişiklik sonucu, aynı mevki için daha önce verilen oyun yüzde 5'ini aşmamak kaydıyla belirlenecek ve doğrudan halktan alınacak imza sayısı sağlandığı takdirde, herkes aday olabilecektir. Parti olmayacağı için, seçim pusulasında adayların sadece isimleri yer alır. Bu sistemde en fazla oyu alan seçimi kazanır. Seçim sistemleri içinde 'çarşaf liste' sistemine benzer çizgiler taşıyor bu sistem. Bilindiği gibi çarşaf liste sisteminde de bir seçim bölgesinde faraza 30 aday seçime girer ve içlerinde en çok oyu alan seçimi kazanmış ilan edilir. Seçilenleri yönlendiren parti yöneticileri olmadığından, partizan olmayan meclis seçilince kendi aralarında ve bağımsız iradeleriyle meclis başkanı ve yöneticilerini seçerler. Böylece, iktidar ve muhalefet partileri olmayacağı için parti baskısı da ortadan kalkmış olacak.
   <br/>
   <br/>
   Propaganda nasıl olacak?
   <br/>
   <br/>
   Adayların tanınmasını sağlamak maksadıyla; Radyo ve Televizyon Üst Kurulu, mahalli ve ulusal radyo ve televizyonlarda ücretsiz olarak makul tanıtım süresi imkanı sağlayarak, halkın sağlığını bozduğu için nasıl ki sigara ve içki reklamları yasaklanmış ise, üçüncü zararlı reklam olan paralı politik reklamlar da yasaklanacak, bu sistemde.
   <br/>
   <br/>
   Seçim kampanyalarının finansmanında ahlaki esasları ön plana alan, parası olanın yerine, vasıflı olanın seçilmesini sağlayacak, şahsi para kullanımını gerektirmeyen düzenlemeler de peşisıra gerçekleştirilecek. Bu kapsamda, adaylar, başkalarından kendilerine doğrudan seçim kampanyası için bağış parası almalarına izin vermeyecekler. Seçim kampanyaları için alınacak bağışların, bir merkezi organizasyona (mesela bir vakıfa) yapıldıktan sonra, adaylara eşit olarak dağıtılması ve tanıtımda kullanılması sağlanmalıdır.
   <br/>
   <br/>
   Sakıncaları neler olabilir?
   <br/>
   <br/>
   Değişik 'elektronik oylama' biçimleri, taraftarlarınca genellikle belirsiz bırakılan çeşitli ihtimalleri akla getiriyor. Bu sistemlerin, mevcut yatay iletişim yapılarını sağlamlaştırmak ve toplumdaki altgrupların kendi görüşlerini ifade etme kabiliyetini yükseltmek yerine, vatandaşlarla karar alanlar arasındaki dikey iletişim bağlantılarını güçlendirmesi mümkündür.
   <br/>
   <br/>
   Bu yaklaşımın da ardında, tartışılan sorunlarla her biri kendi evinde karşı karşıya gelen ve orada kararını üreten, birbirinden tecrit edilmiş insanların oluşturduğu atomcu bir varsayım yatıyor.
   <br/>
   <br/>
   'Anında refarandum' formülünde ifadesini bulan aktif siyasal katılım, vatandaşlardan çok belki de mevcut iktidar yapısının yararına olacak. Çünkü cevaplanacak sorunlar iktidar yapısınca tanımlanmakta, geri besleme koşulları da yine aynı yapı tarafından dayatılmakta. Bu işleyiş, gerçek katılım imkanları sağlamaktan çok, örneğin bugün televizyon yayınlarına telefonla tepki gösterme biçiminde olduğu gibi, ancak vatandaşlardaki yabancılaşma duygusunu azaltacak. Seçim bölgelerinden dolaysız karşılık almak için girişimler ortaya çıkacak, bu da siyasal tartışmayı artırmaktan çok azaltacak. Tehlikesi; yasama faaliyetinde yenileşme imkanları bütün bütün ortadan kalkabilir. Dahası, elektronik oylamanın genişletilmiş biçimleri, yasa koyucuya ve hükümetlere halkın davranışları konusunda daha geniş bilgi sağlayacak, böylece halkın dileklerini ve tepkilerini önceden görmelerine ve işlerine gelmeyen tepkileri başından kestirmelerine, giderek daha büyük imkan sağlayacak. Ayrıca herkesin siyasal görüşlerine yalnız kulak dikilmekle kalmadığı, üstelik görüşlerinin otomatik olarak kaydedilip depolandığı korkusuyla yaşadığı bir ortamda siyasal duyarsızlık artmaya devam edebilir. Katı anlamıyla elektronik oylama yakın gelecekte uygulanmayacak olsa bile iletişim şebekelerini 'süpürerek' yapılan kamuoyu yoklamaları ve uzaktan sipariş sistemlerinde tüketici tercihlerinin kaydedilip kütüklere bağlanması gibi uygulamalar da benzeri sonuçlar verebilir. Toplum ve piyasa araştırmaları bu tür verilerden özellikle yararlanacak, sosyal bilimciler şu ya da bu ölçüde doğrudan hükümetler ya da şirketler hesabına çalışacak, daha sıkı davranış denetim sistemlerinin geliştirilmesine ve mevcut güç dağılımının sürdürülmesine hizmet edecektir. Kuşkusuz, mahremiyet önlemlerinin uygulanması gereği, yüksek sesle dile getiriliyor. Daha az dikkate alınan ama toplum için daha da büyük önem taşıyan hususlardan biri, bilgi kaynaklarının çoğalması sonucunda, belirli bir hükümet etme biçiminin değişmez nitelik kazanması ve hükümet tepkilerinin giderek daha çok önceden tahmin edilebilmesidir.
   <br/>
   <br/>
   Zayıf hükümetlerin darbelerle ya da terörist saldırılarla sarsıldığı veya mafya tipi yeraltı örgütleriyle başa çıkamadığı koşullarda siyasal istikrarın artması şüphesiz tercih edilir. Ama incelmiş bilişim teknolojilerini siyasal amaçlarla yoğun şekilde kullanarak elde edilecek bir istikrar türü, barışçı siyasal değişimi ve toplumun yenilenmesini ciddi tehlikeye sokabilir.
   <br/>
   <br/>
   "Elektronik plebisit" gibi düşlerin haklı bir temeli vardır. Demokratik süreç bazı organizasyon sorunları yaratmaktadır ve bilişim teknolojisi bu sorunların çözümünü kolaylaştıracak sonuçlar verebilir. Demokrasinin doğurduğu organizasyon sorunlarına verilen iki klasik cevap vardır: Temsili demokrasi ve istişari demokrasi. Bilgi işleme kapasitesindeki artışın temsili süreç bakımından sağladığı yararlar henüz tartışmalıdır. Buna karşılık "Elektronik Danışma Meclisi" (Etzioni) gibi istişari demokrasi deneyleri, siyasal katılımı artırmanın yollarına ışık tutabilir. Yine de önemli bir ilerleme ummak için erken.
   <br/>
   <br/>
   Demokratik sürecin yurttaş katılımını artıran alternatif biçimleri, hiç teknolojik destek olmaksızın da bulunabilir. Alternatif demokrasi biçimlerini gerçekleştirmeyi bugüne dek engellemiş bulunan mevcut yapı ve kurumları bilişim teknolojisinin nasıl değiştirebileceğini anlamak da pek kolay değil.
   <br/>
   <br/>
   Üçüncü bin yıla girilirken, gelişen bilgisayar ve haberleşme teknolojisine paralel olarak; temsili demokrasi ve parlamenter sistem yerine; başkanlık sistemine dayanan ve doğrudan katılımı esas alan, internet teknolojisini kullanan ve partilerin olmadığı elektronik demokrasi ile ilgili gelişmeler ülkemizde ne zaman somut olarak yaşanmaya başlanır, bu belli değil. Ancak üçüncü bin yılda bu konunun ağırlıklı olarak tüm dünyayla birlikte Türkiye'de de tartışılacağı bir gerçek. Bir gerçek daha var, tüm bu tartışmaların ışığında; 1982 Anayasası da tüm bu değerlendirmelerle birlikte yeniden düzenlenmeli ve en azından 68. maddesinde ifadesini bulan 'Siyasi partiler demokratik siyasi hayatın vazgeçilmez unsurlarıdır' cümlesi kaldırılmalıdır. Kaldırılır mı kaldırılmaz mı? İşte bunu da zaman gösterecek.
   <br/>
   <br/>
   Email: adnan@aksiyon. com. tr
   <br/>
   <br/>
   (KATKIDA BULUNANLAR: SEZAİ KALAYCI, YALÇIN SALAY)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5872-milenyumda-yeni-sistem-yeni-yapi.html), [web.archive.org (arşiv bağlantısı)](http://web.archive.org/web/20121231082438/http://www.aksiyon.com.tr:80/aksiyon/haber-5872-milenyumda-yeni-sistem-yeni-yapi.html)
