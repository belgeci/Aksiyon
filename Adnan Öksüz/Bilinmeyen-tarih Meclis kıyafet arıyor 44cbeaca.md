# Meclis kıyafet arıyor

*Adnan Öksüz Bilinmeyen-tarih*

<div>
 <p>
  <font>
   DSP’li Meclis İdare Amiri Tartan’ın gruplara gönderdiği kılık kıyafet kararının geçersiz olduğunu savunan TBMM Başkanlık Divanı üyesi Sebahattin Karakelle “Böyle bir Divan kararı yoktur. Olmadığı için ben şahsım adına böyle bir kararı yok sayıyorum” diyor
   <br/>
   <br/>
   Geçtiğimiz günlerde Meclis’te iki önemli kıyafet sorunu yaşandı. Biri Saadet Partisi Meclis Grup toplantısına çarşaflı olarak katılan iki hanım, öteki ise RTÜK Kanunu görüşülürken Meclis Genel Kurul Salonu’na uzun saçları ve küpeleriyle iştirak eden TRT Hukuk Müşaviri Mehmet Fatih Oktay’dı. Bazı hanım SP’lilerin çarşaflı olarak Meclis’e gelmelerinden sonra harekete geçen DSP’li Meclis İdare Amiri Hakan Tartan, Meclis Başkanlığı kararını beklemeden gruplara kılık kıyafet uygulamasıyla ilgili bir yazı gönderirken, Genel Kurul’da küpeleriyle bulunan Oktay da o anda kürsüde görevli bulunan DYP’li Meclis Başkanlık Divanı üyesi, Erzincan Milletvekili Sebahattin Karakelle’nin müdahalesi sonucu Genel Kurul Salonu’ndan çıkarıldı ve saçlarını kestirdikten sonra yeniden oturum çalışmalarına katıldı. DSP’li Hakan Tartan’ın aldığı karar ise bu alanda tartışma meydana getirdi. Çünkü Meclis Başkanı Ömer İzgi, konu basında gündeme gelince ‘Diyanet İşleri Başkanlığına sorduk, böyle bir kıyafet nasıl bir kıyafettir, keyfiyeti nedir; cevabı geldikten sonra Başkanlık Divanı olarak toplanıp bir karara varacağız’ yaklaşımında bulunmuştu. Ancak Tartan böyle bir gelişmeyi beklemeden gruplara yazıyı göndermişti bile.
   <br>
    <br>
     Tartan’ın aldığı karar geçersiz
     <br>
      <br>
       Meclis Genel Kurulu’nda yaşanan uzun saçlı bürokrat krizinin taraflarından, TBMM Başkanlık Divanı üyesi, DYP Erzincan Milletvekili Sebahattin Karakelle konuyla ilgili Aksiyon’un sorularını cevaplarken ilginç bir tartışmayı da başlattı. Karakelle’ye göre DSP’li idare amirinin aldığı karar geçersizdi; “Meclis’te uygulanacak kılık kıyafetle ilgili kararları sayın Başkan kendi yetkisini kullanarak alır; bunun dışında hiçbir Başkanlık Divanı üyesinin, hiçbir idare amirinin böyle bir yazı yazmaya hakkı ve yetkisi yoktur. TBMM’de yeni bir kılık kıyafet uygulaması Divan kararını gerektirir. Karar da oy çokluğuyla alınır. Ama böyle bir Divan kararı yoktur. Olmadığı için ben şahsım adına böyle bir kararı yok sayıyorum.” Karakelle bu açıklamasıyla yeni bir tartışmayı gündeme taşırken bir noktanın da altını çiziyordu; “Bunun da dışında Divanı bile böyle bir karar almaya yetkili görmüyorum. Bu Meclis millet iradesinin tecelli etmesiyle oluşmuştur. Burası milletin kendi evi, bizim değil. Biz burada Türk milleti adına varız, bizi seçenler adına varız. Bizi seçenlerin avukatlığı için varız. Bir avukat müvekkili aleyhine savunma yaparsa azledilmez mi?”
       <br>
        <br>
         “Meclis’e almam nasıl diyeceksiniz?”
         <br/>
         <br/>
         DYP’li milletvekili Karakelle’nin bu noktada tavsiyesi ‘Türkiye mozayiği’. Giyim kuşam farklılıklarının zenginliğimiz olduğu kanaatinde. Şunları söylüyor Karakelle; “Güneydoğu’da şalvar giyilir; Elazığ’da şapkanın şekli başka Erzurum’da başkadır. Mesela Hakan Tartan veya bir başka milletvekili seçim bölgesinde ‘Ben sizleri Meclis’e yöresel kıyafetlerinizle gelirseniz almam’ dese acaba o seçmenin tepkisi ne olurdu? Bu doğru olur mu? Ya siz benim kendi evimdeki kılık kıyafetime de mi karışacaksınız? Hangi hakla benden bunu talep ediyorsunuz? Biz kim oluyoruz da millet adına milletin kılık kıyafetiyle uğraşacağız? Ha şunu anlarım; eğer güvenlikle ilgili bir endişe varsa onu da alacağınız tedbirlerle aşarsınız. Ama ne farkeder, çarşaf giyen birşey saklar diyorsanız, pardösü ile gelen de aynı şeyi saklayabilir. Bu bana göre bir gerekçe olamaz. Siz ne yaparsınız? Hanım polisler daha dikkatli ararlar. Çünkü her yörenin kendi kıyafeti vardır. Bizim bölgemizde mesala ihram deriz, ihramla da gelebilir Meclis’e. Çıkar gel mi diyeceğiz, kravat tak gel mi diyeceğiz? Biz ideolojilerimizi, kendi demokrasi anlayışımızı başkalarına da uygulama hakkına sahip değiliz. Ben Hakan beyin bu konuda iyi niyetli olduğuna inanıyorum. Ama bazen iyi niyet yetmiyor, alınan karar acele, tartışılmadan alınmış bir karardır.”
         <br/>
         <br/>
         İHL’liler tazminat davası açmalılar
         <br/>
         <br/>
         Karakelle, Meclis’teki kılık kıyafet uygulamasının Türkiye ekseninde yaşanan genel bir yanlışın sadece bir parçası olduğunu düşünüyor. Şu cümleler de TBMM Divan üyesine ait: “Son dönemde irtica eksenli çok ciddi tartışmalar yaşandı. Biz Türkiye Cumhuriyeti Devleti’ni tarif ederken laik, sosyal, demokratik hukuk devleti diyoruz. Bunları tek tek ele aldığımızda Türkiye’de maalesef devlet laikliği kendi çerçevesinde görüyor, gerçek Atatürkçülüğün laik devlet anlayışını maalesef gözardı ediyor. Laik devlet din ve inanç özgürlüğünü esas alan devlettir. 70 milyon insanımız farklı inançlara, geleneklere sahip olabilirler. Devlet işte bu tüm inançlara eşit yaklaşmak zorundadır. Ama maalesef bugüne kadar hep çifte standart uygulanmıştır. Yüzde 99’u Müslüman olan ülkenin demek ki bu anlayışla yüzde 99’u potansiyel suçludur. Mütedeyyin Müslümanlar mürteci kabul ediliyor. Bilimin tartışılması yerine siyaset egemen olmuş bugün okullarımızda, üniversitelerimizde. Diyoruz ki imam hatipli polis olmasın. O zaman pekala İHL’liden polis olmazsa bu okullarda okuyan gençlerimizin tamamı tüm Milli Eğitim bakanlarına, bütün başbakanlara tazminat davası açmalılar. ‘Siz niye bu okulları açtınız, neden bizi potansiyel suçlu ilan ettiniz, niçin denetlemediniz’ diye.”
         <br/>
         <br/>
         İran da yanlış yapıyor, bizimkiler de...
         <br/>
         <br/>
         Türkiye’de genel olarak yaşanan kılık kıyafet sıkıntısı konusunda ilginç bir benzetme de yapıyor Karakelle; “İran’da zorla çarşaf giydiren zihniyetle, buradaki zorla başını açtıran zihniyet arasında nasıl bir fark görüyorsunuz? Acaba hangisi daha demokrat? İkisi de zulmediyor aslında. İkisi de dikta.”  Devlet olgusunun belleklerde yüceltilmesinin de doğru olmadığını düşünüyor; “Biz hep ‘Allah devlete zeval vermesin’ demişiz; oysa millet daha önemli. Allah millete zeval vermesin dememiz lazım. Millet olmazsa devlet olmaz. Hep devletçi zihniyetle, hep dayatmalarla kılık kıyafet yönetmeliği koymuşuz.”  Bürokrasiden gelen ve devlette 29 yıllık tecrübesi bulunan eğitimci Karakelle, yönetmeliklerde kılık kıyafet uygulamasıyla ilgili 11 maddeden sadece başörtüsü yasağının uygulanmasını da şu sözlerle eleştiriyor; “657’ye tâbi olanların uyması gereken yönetmelik belli. Ama burda da saçın nasıl kesilmesi, bıyığın nasıl konulması gerektiği belirtilmiş. Hanımlara aşırı makyaj yasak, kolye yok, yüzük yok, etek dizden  4 santim aşağıda. Ama ben 29 yıllık bürokrasiden geldim, eğitim kökenliyim, her kademede görev yaptım, bu yönetmeliğin başörtüsünün dışında uygulanan maddesine hiç rastlayamadım, hiç kimse de sormadı. Geldik genel müdürlerin sekreterlerini gördük, hep mini etekli, kimse de birşey söylemiyor. Ama bu yönetmelikte var. Şimdi niçin bu çifte standart?”
         <br/>
         <br/>
         Radikalliğe itmeden
         <br/>
         <br/>
         Devlette uzun yıllar çalışan biri olarak Karakelle’nin burada bir de uyarısı var; “İnsanları radikalliğe, sivriliğe itmeyelim.” Bunu şöyle formüle ediyor; “İlahiyat fakültesinin son sınıfına gelmiş hanım kızımızı okula almıyorsunuz, birileri de hemen köşebaşında bir tuzak kurdu, o kovulan kızımıza ‘Gel kızım bu devlet, bu iktidar sana yaşama hakkı tanımıyor; inançlarına önem vermiyor, seni insan yerine koymuyor; gel seninle birlikte bu devleti yıkalım’ dese acaba bu genç kızın kafasında soru işareti olur mu olmaz mı? Siz kalkıyorsunuz devlet memurunu hiçbir yönetmeliğe tâbi olmadan inançlarından dolayı görevinden uzaklaştırıyorsunuz. Ve diyorsunuz ki ‘hiçbir işte çalıştırılmayacak.’ Peki bu adamın çoluk çocuğu var, ne yiyecek? O zaman dağa çıkar eşkıyalık eder; siz teşvik ediyorsunuz.”
         <br/>
         <br/>
         Kırmak istemezdim
         <br/>
         <br/>
         Karakelle son olarak, tepkisi sebebiyle saçını kestirmek zorunda kalan TRT Hukuk Müşaviri’ne bir mesaj gönderiyordu; “Ben kendisini arkadan gördüğümde hanım zannetmiştim. Hemen dışarı çıkarılmasını da istemezdim. Beni arasaydı önce kendisini kırdıysam özür dilerdim, helallık alırdım. Ben onu yüceltmek istedim. İyi dost, insanların eksiğini kırmadan düzeltendir.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 13 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12028), [web.archive.org (arşiv bağlantısı)](http://web.archive.org/web/20050228023017/http://www.aksiyon.com.tr:80/yazdir.php?id=12028)
