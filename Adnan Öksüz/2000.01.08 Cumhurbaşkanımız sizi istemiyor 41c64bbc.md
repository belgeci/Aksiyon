# "Cumhurbaşkanımız sizi istemiyor"

*Adnan Öksüz 2000.01.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhurbaşkanı Süleyman Demirel tarafından yeniden aynı görevine atanan Yüksek Öğretim Kurulu(YÖK) Başkanı Prof. Dr. Kemal Gürüz'ün etrafındaki Meclis çemberi gittikçe daralıyor.
  </font>
 </div>
 <div id="newsText">
  <font class="detail-text">
   Meclis Tutanaklarına yansıyan ifadeler, Kemal Gürüz ve ekibini zor günlerin beklediğinin de bir işareti olarak yorumlanıyor.
   <br/>
   <br/>
   Gürüz'ün referansı 'sağ'dan bir isim
   <br/>
   <br/>
   Halen çalışmalarını sürdüren TBMM YÖK Komisyonu'nun gizli oturumlarında genelde Yüksek Öğretim Kurulu özelde ise YÖK Başkanı Prof. Kemal Gürüz hakkında kimler neler anlattı? Aksiyon, şimdi bu sayfaları aralıyor. YÖKAraştırma Komisyonu'nun  ilk dinlediği isim ise Dr. Uygur Tazebay. Yüksek Öğretim Kurulu Başkanlığında genel sektereterlik, üyelik ve başkanvekilliği görevlerinde bulunan Dr. Uygur Tazebay, halen Kazakistan'daki Ahmet Yesevi Üniversitesi'nde Mütevelli Heyeti üyeliği yapıyor. Kemal Gürüz'ün bir dönem üzerinde çalışan Uygur Tazebay, ifadelerinde Gürüz'ün kendilerine eski rektörlerden Tarık Somer tarafından tanıtıldığını belirtiyor. Kimyacı olarak Ankara Üniversitesi Eczacılık Fakültesi Dekanlığı'na atanmasında da Tarık Somer'in referans olduğunu, kendilerinin bunu gerçekleştirdiğini de... Şu cümlelerle anlatıyor bunu, Tazebay; "Kişileri kısa bir sürede layık olmadığı yerlere getirirseniz bu hale gelir. Nedir bu; bunu biraz açıklamak istiyorum: Yeni profesör olmuş bir kişi hatta onun profesörlüğü hakkında da bazı yerlerde birşeyler çıkmış, zabıtlara geçsin, Komisyon bir araştırsın, 5 yıl doçentliği doldurmadan prof. olmuş deniliyor. Tabii o konuda benim elimde kayıtlar yok, onun için birşey söylemek istemiyorum, sadece Komisyon araştırırsa YÖK'teki arşivlerden filan çıkar. Bilahare, KTÜ Rektörü Sayın Lami Eser ayrıldıktan sonra yine Tarık Hocanın lanse etmesiyle Karadeniz Teknik Üniversitesine rektör yaptık. Tarık Somer vefat ettikten sonra sayın başkan da şahittir buna, duymuştur veyahut; Tarık Somer'in eşi, 'Biz Kemal'i yanlış tanımışız, Tarık, Kemal'i yanlış tanımış, son anda biz öğrendik falan diye de böyle bir serzenişte bulunduğunu duydum ben. YÖK Başkanlığı zamanında bazı basın mensuplarını, bunların iki tanesinin ismini biliyorum, diğerlerini bilmiyorum, Hürriyet Gazetesinden Kamuran Zeren, Milliyet Gazetesinden Abbas Güçlü ve diğer bazı basın mensuplarının yollukları, uçak bilet bedelleri YÖK tarafından karşılanmak suretiyle ABD'ye gönderildiklerini ve 15 gün süreyle orada kaldıklarını ben YÖK'ten ayrıldıktan sonra duydum."
   <br/>
   <br/>
   Tazebay ayrıca Gürüz'ün, 'Cumhurbaşkanımız sizi istemiyor' diyerek Pamukkale Üniversitesi Rektörü Arif Akşit, Kocatepe Üniversitesi Rektörü Şehabettin Yiğitbaşı ve Çanakkale Üniversitesi Rektörü Abdurrahman Güzel'i istifaya zorladığını, bazı rektörlere baskı yaparak profesörlüğü gelmiş, sınava girmiş, eserlerini vermiş, jürisi kurulmuş, jüri raporları müsbet verilmiş olanları 'sen bunları profesörlüğe atama' diye baskıyla bazı öğretim üyelerini atamadığını da ilave ediyor.
   <br/>
   <br/>
   Öğrencilere eziyet
   <br/>
   <br/>
   Uygur Tazebay, Gürüz ve ekibinin Türk dünyasından gelen öğrencilere eziyet ettiklerini de vurguluyor, ifadelerinde. Şöyle diyor: "İki cümleyle özetleyeyim; Özbekistan'dan gelmiş iki kardeş, biri erkek biri kız. Erkek kardeş Ankara Üniversitesi Siyasal Bilgiler Fakültesine yerleştirilmiş, kız kardeş de Konya Selçuk Üniversitesi iki yıllık ziraat aletleri makine bölümüne yerleştirilmiş. Kız diyor ki, ya kardeşim buraya gelsin ya da ben oraya gideyim. Verilen cevap 'Hayır senin durumun iki senelik'. Peki ben iki yıllık Ankara'ya gideyim diyor. 'Hayır böyle bir garantimiz yok, kardeşin orada sen burada' deniyor. Ondan sonra çocuklar geliyor buraya hukuk istiyor, tutup hiç alakası olmayan ilahiyata yerleştiriliyor, ilahiyat istiyor, götürüp tıbba yerleştiriliyor. Böyle hiç arzu edilmeyen şeyler..."
   <br/>
   <br/>
   Gücünü TÜSİAD'dan almış...
   <br/>
   <br/>
   Komisyon üyelerinin ısrarlı soruları karşısında ÖSYM'de olup bitenlerle ilgili görüşlerini de açıklayan Uygur Tazebay, sınavların teke indirilmesinin gerekçesini bilmediğini, konuyu komisyonun araştırması gerektiğini söyledi.
   <br/>
   <br/>
   Tazebay bir komisyon üyesinin 'Gürüz gücünü nereden alıyor?' şeklindeki sorusunu cevaplarken şu şekilde konuşuyor ; "YÖK üyeliğine gelmesi, YÖK Başkanı olması falan, bunlar bir ara TÜSİAD Raporu diye bir rapor hazırladılar. Herhalde sizin Eğitim Komisyonunuzda olması lazım bu raporun. Zekai Baloğlu eski Spor Bakanı ve eski Talim Terbiye Kurulu Başkanı. Benim de ortaokuldan hocamdır. Genç görünür, yaşı bir hayli var. Şimdi onun da başkanlığında, sekreteryasını da onun yaptığı bir TÜSİAD raporu diye bir rapor hazırladı. Benim kulağıma gelen, yani gördüğüm birşey yok, şahit olduğum birşey yok tabii. Gördüğüm kadarıyla ve bana intikal ettiği kadarıyla gücünü TÜSİAD'dan aldığını, ilk başkanlığa seçildiği zaman, atandığı zaman gücünün TÜSİAD'dan alındığını haricen duydum ben."
   <br/>
   <br/>
   İstifaya nasıl zorluyor?
   <br/>
   <br/>
   Tazebay, Şırnak Milletvekili Mehmet Salih Yıldırım'ın sorusu üzerine rektör adaylarının nasıl belirlendiği konusunda da şu ilginç ipuçlarını veriyor; "Geliniyor mesela altı tane rektör adayı, üniversitesinden seçilmiş altı tane. Biz altıyı üçe indireceğiz gizli oyla. Bazılarına aleni olarak, Kurulda, bazan odasına çekmek suretiyle ya ikinci sıradakine vermeyin oy diyor. Neden? Cumhurbaşkanı istemiyor onu. Bir defa da benim şahit olduğum yerde oldu. Yalnız hangi üniversite olduğunu hatırlamıyorum, belki de dekanlıktır. Dedi ki; Cumhurbaşkanımız istemiyor bunu' dedi. 'Neden istemiyor Cumhurbaşkanımız' dedim. Hatta ben Bozkurt Güvenç'in gözüne baktım, Cumhurbaşkanlığı temsilcisi YÖK'te, Genel Kurul üyesi, onun gözüne baktım. Ben bekledim ki, Güvenç hoca müdahale etsin olmadı. 'Uygur bey, bazı yerlerden aldığım bilgiler var' dedi. Nerelerden mesela dedim, aldığı bilgi, ben de ikinci başkan olarak bilmek zorundayım. En tabii hakkım benim bilmek. Bırakın da o bilgiler de bende kalsın dedi. Aynen böyle, 'Bırakın da o bilgiler de bende kalsın' dedi. Ben de dedim ki; yok sizde kalmasın o bilgiler, mesela emniyet güçlerinden gelen bir bilgi varsa, bu adam kötüdür bilmem nedir diye. Ondan sonra veyahut Milli İstihbarat Teşkilatından bir bilgi varsa, bizim de Milli İstihbarat Teşkilatında veya Emniyette yakın arkadaşlarımız var, gerek resmen gerek gayri resmi olarak gider biz de sorarız. 'Aman aman karışmayın buna, bu bilgiler bende kalsın' dedi. Bu şekilde baskıyla..."
   <br/>
   <br/>
   Tazebay tam bu noktada bir örneği de komisyon üyelerinin dikkatlerine sunuyor; "Denizli Üniversitesinin rektörü Arif Akşit, sayın Pakdemirli hocam gayet iyi bilirler. Onun babası Cumhurbaşkanımızın en yakın dostuydu. Bakanlık da yaptı galiba ve Cumhurbaşkanımız ona hep 'doktor doktor' diye hitap eden biriydi. Arif'e 'Ya niye git dediğinde istifa ettin' dedim. Arif de dedi ki 'Ben polemiğe girmek istemedim'. Yani böyle baskıyla yönetim olur mu? Bugün bir rektörü görevden alabilir misiniz? Rektörün seçilme, atanma şekli vardır. Üniversite seçmiş, YÖK üçe indirmiş, Cumhurbaşkanına arzetmiş, Cumhurbaşkanı birini atamış. Ben rektöre sahip çıkacağıma, çağırıyorum odama, bir tane de şahit buluyorum, Durmuş Yalçın'ı da odama alıyorum. Arkadaş şuraya afedersiniz namusunla şu imzayı atıp gidecek misin, yoksa Cumhurbaşkanı seni görevden alacak. Alacak falan değil, Cumhurbaşkanı nasıl görevden alacak?"
   <br/>
   <br/>
   Tehditle alınanlar...
   <br/>
   <br/>
   Uygur Tazebay, DSP İstanbul Milletvekili, Nokta Dergisi'nin yazarı ve sahibi Masum Türker'in 'rektörlerin el çektirilmeleriyle' ilgili sorusunu cevaplandırırken de şunları söylüyor; "Rektörlerin istifaya zorlanmaları ben ayrıldıktan sonra olan şeyler. Ama hepsi arkadaşımız, bizim atadığımız, benim dönemimde atanan rektörler bunlar. Dedim ki bu rektörlere; niçin istifa ettiniz? 'Beni görevden aldı' diyor ve tehditle 'Seni Cumhurbaşkanı istemiyor' tehdidiyle imzalatıyor onu. İmzalamadığı takdirde yapacağı şey şu ve onu da söylüyor onlara çağırın o üç rektörü, üçü de hayatta, çağırın kendilerinden sorun. Söylediği şey şu: Denetçileri gönderirim, tepeden tırnağa üniversiteni denetlettiririm, muhakkak birşey bulurum. Ben 42 sene devletime hizmet ettim, bir müfettiş gönderin, benim 42 senelik mazimi bir tetkik ettirin. İncir çekirdeğini doldurmayacak birşey bulur ve onu da büyütür..."
   <br/>
   <br/>
   Tazebay'ın konuşmaları sırasında Komisyon üyeleri sık sık sorular soruyorlar. Tutanaklarda özellikle DSP Ankara Milletvekili Ayşe Gürocak'ın Gürüz yanlısı soruları dikkat çekiyor. Gürocak'ın, rektörlerin el çektirilmeleriyle ilgili olarak "Bu rektörler mutlaka buraya çağrılıp dinlenecektir, ama şantajla 'bize istifa ettirildi' noktalarının çok ciddi olarak araştırılması gerektiğini düşünüyorum ve bu şantaja boyun eğerek, görevinden ayrılan arkadaşlara da ben biraz kaygıyla bakıyorum, beni bağışlayın" sözleri dikkat çekiyor. Cevap ise Rize FP Milletvekili Mehmet Bekaroğlu'ndan geliyor; "Siz daha tanımıyorsunuz, bu tezgahta bulunmadınız..."
   <br/>
   <br/>
   Dr. Tazebay, Komisyon Başkanı ve Elazığ Milletvekili Doç. Dr. Mustafa Gül'ün YÖK Fonu'nda toplanan paraların akıbetiyle ilgili bir sorusunu cevaplarken, bu fonda toplanan paraların üniversitelere geri döndüğünü zannetmediğini de ekliyor.
   <br/>
   <br/>
   Adresi bilinemeyen firma...
   <br/>
   <br/>
   TBMM YÖK Araştırma Komisyonu'na önemli bilgiler verenlerden birisi de Kamil Serdaroğlu. Serdaroğlu, uzmanlık, Daire Başkan Yardımcılığı, Daire Başkanlığı ve Genel Sekreter Yardımcısı olarak görevler üstlendiği Yüksek Öğretim Kurulu'nda tamı tamına 16 yıl çalışmış bir bürokrat. Halen Sağlık Bakanlığı Müsteşar Yardımcısı.
   <br/>
   <br/>
   Kamil Serdaroğlu'nun verdiği önemli bilgilerden birisi YÖK Dokümantasyon Dairesinin çalışmalarıyla ilgili. Serdaroğlu Dokümantasyon Merkezi'ne alınan dergilerin bir firma aracılığıyla alındığını ancak paraları verildiği halde dergilerin merkeze gelmemesinin problem olduğunu kaydetti. Gerisini Kamil Serdaroğlu'nun ifadelerinden dinleyelim; "Onun üzerine ben bunu YÖK'ün sayın başkanına da söyledim, konuları anlattığım zaman. Bir inceleme başlatmıştır, şimdi o kişinin adresi araştırılmaktadır ki paramızı aldınız, bizi aldattınız, bunu geri getirin gibi... Şu anda onlarla uğraşılıyor. Ama giden para gitmiştir ve karşılığında gelen bir olay olmamıştır. Dokümantasyon böyle karışık, kritik bir anda da TÜBİTAK'a devredilmiştir."
   <br/>
   <br/>
   Olay esasen, başlı başına bir skandal. Türkiye'nin köklü kuruluşlarından birisi, YÖK, adresini bilmediği bir firmayla, Dokümantasyon Merkezi'ne dergi satın alınması karşılığında anlaşıyor, adresi bilinmeyen firmaya yüklü bir miktarda para ödeniyor ama daha sonra bu ortaya çıkınca da işlem yapılıyor gibi gösterilerek, Dokümantasyonun, TÜBİTAK'a devri gerçekleştiriliyor. Burada, Serdaroğlu'nun ifadeleri baz alınacak olursa Kemal Gürüz'ün ciddi ithamlarla karşı karşıya bulunduğunu söylemek mümkün.
   <br/>
   <br/>
   Hiçbir denetime tabi tutulmayan kuruluş
   <br/>
   <br/>
   Serdaroğlu'nun ifadelerinden çıkan bir diğer sonuç ise; YÖK'ün yaklaşık 16 yıldır neredeyse hiçbir ciddi denetime tabi tutulmaması. Serdaroğlu, Meclis tutanaklarında konuyla ilgili bölümde şu ifadelere yer veriyor; "Yolsuzluklarla ilgili kuruluşundan bugüne kadar; yani, bu işlerle mücadele ettik durduk. Yani arzu ettik ki devletin bir kuruş parasını birileri almasın. Herşey yerli yerinde kullanılsın diye gücümüz ölçüsünde, yetkim olduğu ölçüde mücadelede bulundum. Bilgisayar alımlarından tutun da birçok konularda bana göre yanlışlıklar yapılmıştır. Bunları ben sayın başkana tek tek arzettim. Dedim ki, sayın başkan ya siz bunları inceleyin, ya da Sayın Cumhurbaşkanlığı bir inceleme yaptırsın. Bunun başka üçüncü bir alternatifi yoktur. Yüksek Öğretim Kurulu benim bildiğim kadarıyla 16 yıl çalıştım, 2 yıla yakındır ayrıyım 16 yıldır hiçbir denetime tabi tutulmayan bir kuruluş. Sayıştay denetimi dışında idari bir denetim yapılmamıştır."
   <br/>
   <br/>
   Bir başka yolsuzluk iddiası ise bir belgenin Kamil Serdaroğlu'na imzalatılmak istenmesiyle ortaya çıkıyor. Konu İngiliz Kredisi ile ilgili. Dünya Bankası Meslek Yüksekokulları Projesi çerçevesinde alınan kredi doğrultusunda YÖK'te uzun bir liste hazırlanıyor, alınan mallara ilişkin. Belge önce Serdaroğlu'na imzalatılmak istenir. Sonrası; "Bunlar teslim alınmıştır diye benden imza istiyorlardı. Ben de bu malzemeleri teslim aldıysanız nerededir, malzemeleri kim teslim almıştır? Üniversitelere dağıttık bunları dediler. Peki, üniversitelere dağıttıysanız, o zaman bana, üniversitelerin bu malzemeleri aldıklarına dair yazıları getirin, kontrol edeceğim dedim. Eğer malzemeler ile alınanlar birbirini tutarsa imzalarım dedim. Yani eksik birşey sözkonusu değil. Ama bir hayli, farzedin 1000 kalem malzemeyi bana imzalattırıyorsunuz, belki üniversitelere 700 kalem mal gitti, 300 kalem malın hesabını bana yarın sorarlar. Ben o malzemeleri eğer, üniversiteler teslim almışlarsa size bir yazıyla bunu bildirmiş olmaları gerekir, o yazıları getirin dediğim zaman o yazılar gelmedi. Bendeki imzalanacak yazı geri çekildi. Ondan sonra bir başka şahsa bunu imzalattırdılar. Ben imzalamadım."
   <br/>
   <br/>
   Kamil Serdaroğlu, rektörlerin istifa ettirilmelerine ilişkin bir Komisyon üyesinin sorusuna cevap verirken ise "Yüksek Öğretim Kurulu'ndan bana intikal eden, hukuk müşavirliği de bana bağlı olduğu için o yıllarda intikal eden konuları arzediyorum, rektörlerle ilgili, üniversitelerle ilgili soruşturmalar zaman zaman yapılıyor, yapıldı. Raporlar tanzim edildi, ancak bazıları işleme kondu, bazıları konmadı. Hukuk müşaviri bunlarla ilgili olarak bana çok şikayetlerini iletti. İleride bu sorumluluk benim üzerime kalır, ben sayın Başkana bunları arzediyorum, 'kalsın efendim, kalsın efendim' diyerek bazı dosyaları rapor olmasına rağmen işleme almıyor, alınmayan dosyaların sorumluluğu da idarede kalacak diye endişelerini bize bildirmiştir" şeklinde görüşlerini bildiriyordu.
   <br/>
   <br/>
   "O paraları ödeyin, ödeyin..."
   <br/>
   <br/>
   Bir dönem YÖK Dokümantasyon Dairesi Başkanı iken, şimdi Ankara Üniversitesi Dil ve Tarih Coğrafya Fakültesi Kütüphanecilik Bölümü öğretim üyelerinden Mustafa Akbulut ise İnformatika isimli firmaya 1.5 milyon dolar dolayında parası ödenip de bir türlü YÖK Dökümantasyon Merkezi'ne gönderilmeyen dergilerle ilgili olarak ilginç bilgiler veriyor. Akbulut bu meselenin gündemde olduğu günlerde, YÖK Başkanı Prof. Kemal Gürüz'ün, Daire Başkanlığına geldiğini ifade ettikten sonra şunları anlatıyor, tutanaklarda; "YÖK Başkanı Kemal Gürüz geldikten sonra aralık ayı içindeydi sanıyorum. Daireleri dolaşıyor, o sırada Dokümantasyon Dairesine de geldi, bana da geldi. Atila Bey de yanındaydı. Sekreterim kapıyı açtı, Gülay Hanım. Kapının çok yakınında durdular. Atila Bey, Kemal Gürüz Beye bir şeyler söyledi. Kemal Bey dedi ki; "Mustafa Bey ödeyin o paraları". Efendim dedim sorunlar var. "Yok yok ödeyin' dedi ve gittiler. Ben de bu üniversitenin, Türkiye Cumhuriyetinin bir profesörüyüm ve Kemal Gürüz'den de yaşlıyım, sayın başkandan da. En az şunu beklerdim, böyle bir geldiği zaman bir akademisyen olarak gelip çağırması, hatırımı sorması, eğer birtakım problemler varsa 'Hoca nedir gelin sizinle bir görüşelim' demesini bekliyordum, ama hiçbir zaman olmadı bu".
   <br/>
   <br/>
   YÖK'teki yolsuzluk ve usulsüzlüklerle ilgili olarak kurulan ve 3 aylık çalışma süresi bulunan TBMM YÖK Araştırma Komisyonu'nun basına gizli olarak gerçekleştirilen toplantılarına yansıyan bazı konuşma tutanakları bu şekilde. Özellikle Cumhurbaşkanı Süleyman Demirel tarafından aynı göreve yeniden atanan YÖK Başkanı Prof. Dr. Kemal Gürüz'ü hedef alan konuşmaların bir kısmı sadece bunlar. Bundan sonra dinlenecek olan isimlerin neler söyleyeceği merak edilirken bunların yankısının da en az bunlar kadar büyük ve etraflı olacağına kesin gözüyle bakılıyor. YÖK Araştırma Komisyonu'nda özellikle MHP, DYP, ANAP ve FP'li üyeler YÖK ve Başkanı Kemal Gürüz'ün üzerine giderken, DSP'li üyeler Masum Türker ve Ayşe Gürocak'ın daha çok ılımlı ve Kemal Gürüz'den yana bir tutum sergilemeleri dikkat çekiyor.
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5712-34-cumhurbaskanimiz-sizi-istemiyor.html), [web.archive.org (arşiv bağlantısı)](http://web.archive.org/web/20120629052457/http://www.aksiyon.com.tr:80/aksiyon/haber-5712-34-cumhurbaskanimiz-sizi-istemiyor.html)
