# Şekerde Fransız parmağı

*Adnan Öksüz Bilinmeyen-tarih*

<div>
 <p>
  <font>
   Türk Şeker’e bağlı 27 fabrikanın özelleştirilmesi için düğmeye basıldı. Özellikle Doğu’da bulunan 5 fabrikaya Fransızların talip olacağı söylentileri ise rahatsızlık doğurdu. Genel Müdür Yücel şirketinen iyi dönemlerinden birini yaşadığını, özelleştirme yapılırken birçok yönden düşünülmesi gerektiğini belirtiyor
   <br/>
   <br/>
   Küba’nın efsanevi ismi Ernesto Che Guevara, 20 Mart 1960 tarihinde, “Halk Üniversitesi” adlı televizyon dizisinin ilk programında, ‘Politik Egemenlik ve Ekonomik Bağımsızlık’ konusunda bir konuşma yapıyordu. Konuşma Küba’nın kaderinde rol almış ünlü isimlerin bir dizi konuşmasından oluşuyordu. Guevara, konuşmasında ‘şeker’den sözediyor ve şunları söylüyordu; “Çeşitli ülkelerle birçok ticaret anlaşması imzaladık, tümüyle eşitlik koşullarında Küba pazarına talepte bulunan birçok yeni ülke var. Yaptığımız anlaşmalar arasında en önemlisi, kuşkusuz, Sovyetler Birliği’yle yaptığımız ticaret anlaşmasıdır. Alışılmamış birşey sattık onlara: Tüm şeker kotamızı; dünya pazarına satacak başka hiç şekerimiz kalmadı. Yine de, başka ülkelerle anlaşma yapmazsak 800 bin tonla bir milyon ton arası talepler var. Ayrıca, beş yıl süre ile, her yıl bir milyon tonluk satışı garantiledik.”
   <br>
    <br>
     Bu sözler, dünyada artık stratejik maddelerin en önde gelenlerinden biri olarak kabul edilen şekerin ülke hayatındaki önemini ortaya koyuyor. Dünyada en fazla şeker üreten ilk on ülke arasında bulunan Küba’daki bu durum, hemen her şeker üreticisi ülke için de geçerli, önemli bir şeker üreticisi olan Türkiye için de.
     <br>
      <br>
       Ülkemizde sadece Doğu Karadeniz, Ege ve Akdeniz sahil şeritleri ile Güneydoğu Anadolu Bölgemizde değil, 65 ilin sınırları içinde pancar ekimi yapılmakta ve pancar bu anlamda çok geniş bir alandaki çiftçiyi ilgilendirmekte. Tahminen 450 bin çiftçi ailesi 420 bin hektar alanda pancar tarımı yapmakta. Üretilen pancar yurt sathına yayılmış, üçü özel statüde olmak üzere 29 şeker fabrikasında işlenerek ülkemizin şeker ihtiyacını karşılıyor. Bu anlamda geniş bir coğrafya parçasında bu tarımın yapıldığı anlaşılıyor.
       <br>
        <br>
         Ancak Anasol—M hükümeti tarafından çıkarılan ve yürürlüğe konulan yeni Şeker Kanunu’nun, Türkiye’nin bu konumunu ciddi bir şekilde sarsacağı inancı yaygın bir kanaat. Şeker Kanunu’nun neler getireceğini irdelemeden önce özelleştirilmesi düşünülen Türkiye Şeker Fabrikalarının son durumuna bakmakta yarar var.
         <br/>
         <br/>
         Kısa tarihçesi
         <br/>
         <br/>
         “Şeker fabrikalarının sayısı yirmiye çıkmaz ve şekeri ekmek kadar kolay alınır hale getirmezsek gürbüz çocuklara hasret kalacağız.” Bu sözler Mustafa Kemal Atatürk’e ait, ölümünden bir yıl önce Pertek’te sarfetmiş bu sözlerini. Türkiye Cumhuriyeti’nin kurucusu M. Kemal Atatürk’ün ‘çok önemli diye vurguladığı’ şeker fabrikalarının kurulması amacıyla Osmanlı İmparatorluğu zamanında (1840—1899) ve ondan sonraki yıllarda bazı teşebbüsler olmasına karşılık bu teşebbüslerden hiçbirisi uygulama alanına konulamadı ve bir istek olmaktan ileri gidemedi.
         <br/>
         <br/>
         Şeker fabrikaları kurma teşebbüslerinin gerçekleşebilmesi, Atatürk döneminin sağladığı geniş imkanlar sayesinde gerçekleşebildi ancak. Bu istikametteki ilk ciddi teşebbüs ise Uşaklı Molla Ömeroğlu Nuri (Şeker) adında bir çiftçi tarafından başlatıldı. Uşak’ta mahalli birçok müteşebbisin iştiraki ile 19.4.1923 tarihinde 600 bin TL sermaye ile kurulan ‘Uşak Terakki Ziraat T.A.Ş.’ 6.11.1925 tarihinde ilk şeker fabrikasının temelini attı. Fabrika 17.12.1926 tarihinde işletmeye açıldı. Bunu diğer fabrikalar izledi...
         <br/>
         <br/>
         ‘Farklı’ şirket
         <br/>
         <br/>
         Günümüzde 3 milyar dolarlık pastayla birçoklarının gözünün üzerinde olduğu bilinen Şeker Fabrikalarının, kısa adıyla Şeker Şirketi’nin bir özelliği, devletle olan yakın irtibatıdır. Devlet eliyle kurulan bir şirket olmasının ötesinde Şeker Şirketi’nde bugüne kadar çalışanların profili de ilginç kesitler oluşturmakta.
         <br/>
         <br/>
         Örneğin, 27 Mayıs generallerinden Mucip Ataklı’nın yeğeni, Libya’da Suut Sadullah Koloğlu başbakanlığında kurulan Kabine’de de Savunma Bakanlığı yapan General Hıfzı Betin’in torunu olan Can Ataklı’nın babası, yıllar önce Susurluk, Uşak ve Erzincan Şeker Şirketi’nde çalıştı. Can Ataklı bu vesileyle 4—7 yaş arasını Erzincan’da geçirdi.
         <br/>
         <br/>
         Şeker Şirketi’ne ‘başkalık’ katan bir başka örnek de eski MİT (Milli İstihbarat Teşkilatı) mensubu Mehmet Eymür’ün, teşkilattan alındıktan sonra bu şirkete atanmasıydı. Bu atama hatırlanacağı üzere bir hukuk mücadelesine dönmüştü. Eymür, Şeker Şirketi’ne atanmasının iptali için açtığı davada, ‘MİT Müsteşarlığı’ndan uzaklaştırılmasıyla yasadışı örgtülerin hedefi haline geleceğini’ ifade etmiş, öncelikle atama işleminin yürütülmesinin durdurulmasını istemişti. Buna karşı MİT ise savunmasında  “Mehmet Eymür’ün, yasadışı örgüt ve mensuplarına karşı mücadelenin sadece Eymür’e özgü olduğunu sanması mazur görülebilirse de bu durum sözkonusu talebe hukuksal bir anlam kazandırmamaktadır. Kaldı ki, MİT Müsteşarlığı’nda ömür boyu çalışılamayacağına ve her görevlinin müsteşarlık dışında da bir yaşamı olacağına göre, yasadışı örgütlerin ve mensuplarının boy hedefi olma yönündeki olası riskin, davacı Eymür için olduğu kadar, MİT Müsteşarlığı’nın tüm çalışanları ve emeklileri için de aynı oranda geçerli olduğunun kabulü gerekir” görüşlerine yer vermişti.
         <br/>
         <br/>
         Bu örnekleri çoğaltmak mümkündü. Bunlardan birisi de kuşkusuz Tarhan Erdem’di. Solun önemli isimlerinden olan ve bir dönem CHP Genel Sekreterliği yapan Tarhan Erdem, Şeker Şirketi ve Milli Savunma Bakanlığı’nda mühendislik, Cam Elyaf Sanayii Genel Müdürlüğü, Milliyet Genel Koordinatörlüğü ve Doğan Şirketler Grubu’nda yöneticilik yaptı. 1988 yılında KONDA Şirketi’ni kurdu. 1953 yılında CHP’ye kaydoldu. İstanbul Örgütü’nün ocak, ilçe, il yönetim kurulu üyeliklerinde bulundu. 1978’de Genel Yönetim Kurulu üyesi oldu. 1977’de İstanbul Milletvekili seçildi. Güvenoyu alamayan Ecevit hükümetinin sanayi bakanıydı. Öğrenci derneklerinde yöneticilik ve Türk Devrim Ocakları Genel Başkanlığı yaptı.
         <br/>
         <br/>
         Şeker Şirketi’nin önemli simalarından birisi de halen Milli Savunma Bakanı olan MHP’li Sebahattin Çakmakoğlu’nun kardeşi Selahattin Çakmakoğlu idi. Çevresinde efendi kişiliği ile tanınan Çakmakoğlu yıllarca Şeker Şirketi’nde çalıştıktan sonra buradan emekli oldu.
         <br/>
         <br/>
         Bu sayıları çoğaltmak mümkün; Türk Şeker Şirketi bu yönüyle, yıllardan beri, devletin itibar ettiği kuruluşlardan biri olarak göze çarpıyor.
         <br/>
         <br/>
         3 milyar dolarlık pasta
         <br/>
         <br/>
         Halen uygulanmakta olan ekonomik istikrar programı gereği Özelleştirme Yüksek Kurulu’nun 20.12.2000 tarih ve 2092 sayılı kararıyla Türkiye Şeker Fabrikaları A.Ş.’nin özelleştirme kapsamına alındığı biliniyor.
         <br/>
         <br/>
         Dünya Bankası ‘Çaykur ve Şeker fabrikaları 2001’in sonunda ihale edilmelidir ve bu ihalede satılamayan fabrikaların elden çıkarılması 2002 sonuna kadar tamamlanmalıdır’ diye görüş belirterek özelleştirmeyi hızlandırması için Anasol—M hükümetini uyarmıştı. Şeker Şirketi’ne ait 30 kadar fabrikanın toplam değeri ise uzmanlar tarafından 3 milyar dolar olarak gösteriliyor. Bunun TL karşılığı yaklaşık olarak 4 katrilyon beşyüz trilyon TL. 4634 sayılı Şeker Yasası, devlet fabrikalarının özelleşmesine hukuki alt zemin hazırlıyor. IMF’ye verilen niyet mektuplarında da özelleştirmenin yapılacağı taahhüt ediliyor. Ama daha şimdiden söylentiler ayyuka çıkmış durumda. Kimilerine göre bu fabrikalar tamamen yabancılara satılarak, Türk şeker sektörü yabancıların denetimine geçecek.
         <br/>
         <br/>
         Yabancıların bu sektördeki payının ülke ekonomisine zarar verebilme ihtimallerini de göz önüne alarak böylesi bir özelleştirmenin tehlikelerine dikkat çekiliyor. Bu konuda yapılan bir değerlendirme şu şekilde; “Türk Şeker’in tamamen yabancılara satılarak sektörde hakim hale gelmeleri katiyetle düşünülmemelidir. Aksi halde Türk çiftçisi ve Türk Şeker tüketicisi yani milletimizin tamamı yabancıların oyuncağı olur. IMF, bugün şeker fabrikalarının özelleştirilmesini istiyor. Nasıl bir özelleştirme bu, belli değil. Sermayenin tabana yayılması kimlere ve ne miktarda olacak belli değil. Büyük devletler yabancı sermaye yatırımlarını dikkatle takip ederler. Mesela İngiltere, ülkesine yatırım yapan Alman sermayesinin belirleyici konuma geçmesine müsaade etmez. Ya da basına yansıdığı gibi Fransa hükümeti Amerikan firmalarının Fransa’daki yatırımlarının artmasından kaygı duyar ve tedbir alma gereğini hisseder. Türkiye gibi kalkınmakta olan, ağır iç ve dış borcu olan tekel sayılabilecek konumda (önümüzdeki yıllar şeker sektöründe T.Ş.F.A.Ş.nin payı yüzde 70—75’e düşecek) şeker sektörüne yabancı holdingler talip olabilir. Özelleştirmeden öte yabancılaştırma anlamına gelen bu işlem sonucu gelir dağılımı iyice bozulur, yabancı holdingler şeker fiyatlarını Avrupa Birliği ve USA’daki düzeye yükselterek 5—6 yılda tüm yatırımlarını kâr olarak yurt dışına transfer edebilir. Yabancı sermaye ile kurulan fabrikalar sadece ülkemiz için şeker üretimi ile yetinmemelidir. Çevre ülkelerimiz şeker ithalatçısıdır. Bunlar ülkemizde hem pancar tarımını, hem şeker üretimini geliştirmeli hem de çevre ülkelere şeker satmayı başarabilmeli...”
         <br/>
         <br/>
         Bu arada özelleştirilmesi planlanan ve Doğu bölgesinde bulunan 5 fabrikaya Fransızların talip olacağı duyumlarının gelmesi şirket çevresinde rahatsızlıklara sebep oldu.
         <br/>
         <br/>
         Şeker Şirketi’nin özelleştirilmesiyle ilgili uzmanların dile getirdiği son görüş ise şu; “Türkiye’nin 500 büyük kuruluşu arasında ilk 10 arasında yer alan Şeker Şirketi gibi dev bir kuruluşun özelleştirilmesi aceleye getirilmemelidir.”
         <br/>
         <br/>
         500 bin dönüm arazi boş kalacak
         <br/>
         <br/>
         Yeni Şeker Kanunu’nun eleştirilen en önemli noktalarından birisi ‘şeker mısır’ı. Nişasta kökenli şeker üretimi için yurt dışından yılda yaklaşık 400 bin ton şeker mısırı ithal edilmesi öngörülüyor. Oysa uzmanlara göre bu mısırın Türkiye’de üretilme imkanları mevcut. Peki bu aşamadan sonra ne mi olacak? Nişasta kökenli şeker üreten fabrikalara verilen kota yüzünden (200 bin ton/yıl kanunla verilecek muhtemel kota karşılığı) Türk çiftçisi yılda 2 milyon ton normal üretmesi gerekenden noksan pancar üretecek. Bu ise, 500 bin dönüm arazide pancar tarımı yapılamayacağı anlamına geliyor. Avrupa Birliği’nde nişasta kökenli şekerin genel şeker üretimindeki payı yüzde 2 olmasına karşılık bizde bu oran yüzde 10.
         <br/>
         <br/>
         Nişastadan şeker üreten fabrikaların ihtiyacı olan şeker mısırını daima dışarıdan getirerek dışa bağımlılık meydana getirdiklerinin de altı çiziliyor.
         <br/>
         <br/>
         Neler yapılması gerekiyor?
         <br/>
         <br/>
         Özelleştirilebilecek mi, yoksa bu süreç daha ne kadar sürecek, tam belli değil. Ancak, şirket çalışanlarına göre şu anda da bu önemli fabrikaların rehabilite edilmesi mümkün. Bu görüşte olanlara göre ‘Türkiye Şeker Fabrikaları A.Ş. şu anda şeker satışlarından dolayı zararda değil’. Yapılması gerekenler ise şu şekilde sıralanıyor:
         <br/>
         <br/>
         — Ekonomik olmayan bölge ve kantarların kapatılarak fabrika merkezine pancar naklinin artırılması,
         <br/>
         <br/>
         — İşletme zayiatlarının normal düzeye çekilmesi (düşürülmesi),
         <br/>
         <br/>
         —Düşük kapasiteli ve ekonomik olmayan fabrikaların kapatılması,
         <br/>
         <br/>
         — Mevcut fabrikalara kapatılan fabrikaların kapasitelerinin eklenmesi,
         <br/>
         <br/>
         — Üretimde otomasyona giderek işçilik ücretinin Avrupa düzeyine (Avrupa’da yüzde 8—10, Türkiye’de yüzde 18—20) çekilmesi,
         <br/>
         <br/>
         — Kademeli olarak fabrikaları Türk müteşebbislerine ve güçlü mali yapısı olan kooperatiflere vererek bu problemin büyük çapta çözülmesi mümkündür.
         <br/>
         <br/>
         Türk Şeker Şirketi ile ilgili özelleştirme çalışmaları henüz tam anlamıyla dışa yansımadı. Ancak içten içe büyük bir çekişmenin yaşandığı söylenebilir. Soru şu; 3 milyar dolarlık pasta nasıl bölüştürülecek? Bunun dışında yeni Şeker Kanunu’nun, şeker pancarı üreten Türk çiftçisine ağır darbe vurduğu da bir gerçek.
         <br/>
         <br/>
         Tüm bunlara karşılık şirketin genel müdürü Seyit Yücel umutlu. Yücel göreve geldikten sonra kısa sürede şirketin verimliliğini ve kaliteyi artırdıklarını belirtiyor. Türkiye’de en geniş ziraat teşkilatına sahip şirketin özelleştirme çalışmalarında dikkatli olması gerektiğini söyleyerek, netice itibariyle 6 milyon insanın bundan mağdur olabileceğine dikkat çekiyor.
         <br/>
         <br/>
         E—mail: a.oksuz@aksiyon.com.tr
         <br/>
         <br/>
         “Özelleştirirken dikkatli olmalıyız”
         <br/>
         <br/>
         Şirketimize bağlı 27 fabrikanın özelleştirilmesi amacıyla Özelleştirme İdaresi Başkanlığı ve Sanayi Bakanlığıyla koordineli olarak çalışmalarımızı sürdürüyoruz. 31 Mayıs 2002’ye kadar hazırlık safhasını bitirmiş olacağız. Hesaplarımıza göre 5—6 milyon dolayında insanımız bizden ekmek yiyor. Bu sebeple özelleştirme yaparken çiftçinin pancar ekmeye, işçinin de fabrikayı işletmeye devam edeceği bir formül üzerinde çalışıyoruz. Bu yeni bir model arayışı. Eksikleriyle birlikte Şeker Kanunu, Türk çiftçisinin önünü açacaktır. Eksikleri Yüce parlamento görüp düzeltecektir diye umut ediyoruz. 500 bin çiftçiyle sözleşme imzalıyoruz. 75. kuruluş yıldönümümüzde firede, kalitede, verimlilikte, ihracatta ve stokların eritilmesinde —güvenlik stokları hariç— rekor yaşıyoruz. Yurtdışından ‘gelin bize de fabrika kurun’ diye yoğun istekler alıyoruz. Türkiye’de en geniş makina parkuruna sahibiz. Çiftçiyle en geniş anlamda iç içe olan bir kuruluşuz, 208 tane bölge şefliğimiz, 2 tane tarım çiftliğimiz var. Şekerin stratejik değerinin de tüm dünyada bilindiği bir ortamda özelleştirmenin bu fabrikalar için ne kadar randımanlı olacağını sormamız gerekiyor.
         <br/>
         <br/>
         Hüseyin Ali ÖZDOĞAN (Ziraat Yüksek Mühendisi):
         <br/>
         <br/>
         “İşin içinde başka işler var”
         <br/>
         <br/>
         Ziraat Yüksek Mühendisi Hüseyin Ali Özdoğan, şekerle ilgili gelişmeleri Aksiyon’a değerlendirdi.
         <br/>
         <br/>
         Türkiye de yaklaşık 500.000 şeker pancarı çiftçisini, fabrikalarda 30.000 daimi ve mevsimlik çalışan işçisiyi yakından ilgilendiren Şeker Kanunu şeker sektörüne yeni bir düzen getiriyor.
         <br/>
         <br/>
         Türk çiftçisi sonbahar döneminde önümüzdeki yıl için baharda ne miktar pancar üreteceğini bilemediği, önünü göremediği için tarla hazırlığı yapamamıştır. Güz dönemi vermesi gereken gübreyi tarlaya verememiştir. Şeker pancarı tarlasının güz (sonbahar) döneminde hazırlanmasının şeker pancarı verimi ve kalitesine müspet etkisi oldukça fazladır.
         <br/>
         <br/>
         Bu kanun Avrupa Birliği’nde uygulanan sisteme uymamaktadır. Avrupa Birliği’nde şeker rejimine ilişkin düzenlemelerin ve şeker üretiminin korunmasının temel nedeni düşük dünya şeker fiyatları karşısında Birlik üreticilerinin korunmasıdır.
         <br/>
         <br/>
         Bizim kanunumuzda ise pancar ve şeker fiyatları tamamen serbest bırakılmıştır. Şeker için müdahale alımları ve destekleme mekanizması yoktur. A kotası üretim fazlası ürünler (atıl ürünler) için hiçbir politika düşünülememiştir.
         <br/>
         <br/>
         Bu kanun maalesef ülkemizin şeker ihracatını da tıkayacaktır. Çünkü ihracata imkan verecek bir destek mekanizması kanunla kurulmamıştır. Avrupa Birliği’nde A ve B kotaları kapsamında üretilen ve iç piyasada tüketilmeyen şekerin ihracatının teşvikine yönelik olarak düşük dünya fiyatlarıyla Avrupa Birliğindeki fiyat arasındaki farkın ihracat iadesi (restitüsyon) ödenmesi görülmektedir. 27.10.1995 tarih itibariyle Avrupa Birliği’nde ton başına 611.45 Amerikan Doları ihracat iadesi ödenmiştir.
         <br/>
         <br/>
         Sınır ülkelerimiz İran, Irak ve Suriye ile Mısır’ın toplam yıllık şeker ithalatları 3 milyon tonun üzerindedir. Fransa ve Almanya komşu ülkelerimize şeker satarken benim ülkemin bunu gerçekleştirememesi bu ülkeyi seven herkesi rahatsız eder.
         <br/>
         <br/>
         Özbekistan’da bir şeker fabrikası kurduk. Bu bizim dünyamıza açılan bir penceredir.
         <br/>
         <br/>
         ***
         <br/>
         <br/>
         Gelişmiş Batı ülkelerinin tamamında yıl sonu üretim rakamları yani stokları ile yıllık üretimleri kafa kafaya gitmektedir. Diğer bir ifadeyle stoklarına hiç dokunmadan aynı miktar üretimi devam ettirmektedirler.
         <br/>
         <br/>
         Hal böyle iken kendi ekim alanlarını azaltma yoluna gitmedikleri halde bizden bunu talep etmelerinin sebebini çok iyi anlamak lazımdır.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 14 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12182), [web.archive.org (arşiv bağlantısı)](http://web.archive.org/web/20050301152210/http://www.aksiyon.com.tr:80/yazdir.php?id=12182)
