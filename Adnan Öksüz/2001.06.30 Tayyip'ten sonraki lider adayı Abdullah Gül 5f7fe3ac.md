# Tayyip’ten sonraki lider adayı Abdullah Gül:

*Adnan Öksüz 2001.06.30*

<div>
 <p class="baslik">
  “Marjinal parti olmayacağız”
 </p>
 <p class="spot">
  Yeni kurulacak olan partinin  genel başkanlığına Tayyip  olmazsa büyük olasılıkla  Abdullah Gül geçecek. Son  kongrede Gül'ün genel başkan  adayı olması böyle bir siyasi  realiteyi gündeme getiriyor. Diğer seçenekler ise uzak görülüyor
 </p>
 <p class="metin">
 </p>
 <img border="0" src="/web/20020213233849im_/http://www.aksiyon.com.tr/2001/343/resimler/gül.jpg"/>
 <p class="metin">
  Abdullah Gül... İslam Kalkınma Bankası'nda teknokrat ağırlıklı çalışırken, kendisini Refah hareketinin içinde bulan, basamakları ağır ağır çıkan Refahyol hükümetinin devlet bakanı... Olaylar karşısında kesin tavırlı olmaması, temkinli yaklaşımları, sorunlar karşısında ılımlı tutumları, farklı kesimlerle diyalogları onun genel nitelikleri. Yakın arkadaşları, Gül'ün bu niteliklerini gözönünde bulundurarak kendisini 'eşitler arasında birinci' olarak değerlendiriyorlar. Refah Partisi'nde başlayan siyasi serüveni Gül'ü, mensubu bulunduğu Fazilet Partisi'nin kapatıldığı bugünlerde ilginç bir noktaya getirdi; yeni oluşum çerçevesinde artık kurulmasına neredeyse kesin gözüyle bakılan yeni partide, şayet Recep Tayyip Erdoğan'a bir engel çıkarsa onun üzerinde bir ittifak var. Siyasette bugüne kadar birlikte olduğu arkadaşları başından beri kendisine destek verdiler ve 'Bundan sonra da Tayyip bey olmazsa kendisine kesin desteğimiz var' görüşündeler. Bu noktaya gelinmesinde, Abdullah Gül'ün başından beri 'farklı' özelliklerinin yanısıra son kongrede, Balgat destekli Recai Kutan'ın karşısında genel başkan adayı olması ve kongrede beklenen rakamın çok üzerinde oy alması geliyor. Abdullah Gül liderliğindeki bir listeye kimse o miktarda oy çıkacağını ummuyordu, zira. İşte o kongrenin sonuçları, somut olarak şimdilerde görülmeye başladı. Fazilet çevrelerine uzak kesimlerin bile yaptığı değerlendirme şu; "Bu aşamadan sonra Abdullah beyin dışındaki bir ismin üzerinde ittifak edilmesi yanlış olur. Çünkü siyasi realite bunu kaldırmaz."
 </p>
 <p class="metin">
  Tehlikeli bir gelenek oluşturuluyor
 </p>
 <p class="metin">
  Peki, Abdullah Gül bugünlerde neler yapıyor? Fazilet Partisi beklendiği gibi kapatıldı, parti iki farklı orijinde toplanmaya başladı; yenilikçiler ve gelenekçiler. Gelişmelerin seyri nasıl olacak, partileşme süreci ne kadar sürecek ve bunların da ötesinde liderlik sorunu nasıl aşılacaktı? Yenilikçilerin önde gelen ismi Kayseri Milletvekili Doç. Gül'le, yaklaşık iki yıldır yenilikçilerin çalışma/buluşma merkezi konumuna gelen Çankaya'daki özel bürosunda görüştük. Abdullah Gül, herşeyden önce Fazilet Partisi'nin Anayasa Mahkemesi tarafından kapatılmasına derinden üzüldüğünü belirtiyor; "Bu bir demokrasi daralmasıdır. Türkiye'de partiler kapatılarak yeni bir hukuk oluşturmak isteniyor. Bunu herşeyden önce ülkemiz adına çok tehlikeli bir gelişme olarak görüyorum. Bizim partimiz kapatıldığı için bunları söylemiyorum ama böyle bir geleneğin, böylesi bir teamülün oluşması bile çok büyük bir tehlike. Öncelikle bunun aşılması lazım. Ayrıca bizim partimizin kapatılmasının kimselere de bir yararı olmadığını düşünüyorum."
 </p>
 <p class="metin">
  Marjinallik yok
 </p>
 <p class="metin">
  Doç. Gül, gelecek günlere ilişkin ve yaptıkları çalışmalarla ilgili olarak net mesajlar veriyor. Herkesin ortak olarak merak ettiği, nasıl bir parti ve kadroların kimlerden oluşacağı? Gül, açık konuşuyor; "Bir kere kesinlikle marjinallik olmayacak. Uç fikirlere ve yaklaşımlara partimizde yer yok. Daha önce de söylemiştim —ki bu kimileri tarafından yanlış anlaşıldı— din partisi olmayacağız. Ve şunu da ifade etmek isterim ki, biz bu değişimi Fazilet Partisi içinde yapmaya çalıştık, birtakım değerleri seslendirmeye, dolaylı da olsa dile getirmeye çaba gösterdik ama yanlış anlaşıldık. Bunları FP bünyesinde tam olarak anlatamadık ya da anlaşılmadık. Şimdi önümüzde böyle bir fırsat var, bunu inşaallah yapacağız. Partide yeralacak olanlar, kadromuz ise yine bu misyona uygun olacaklardır, kimsenin şüphesi bulunmasın".
 </p>
 <p class="metin">
  Yeni hareketin kadrosu konusunda da ipuçları veriyor Abdullah Gül ve sadece Fazilet çevresiyle sınırlı kalmayacaklarını ifade ediyor; "Çevrelerinde sevilen—sayılan, toplumu itmek yerine kucaklayan, toplumun ortak değerlerini paylaşan ve bunların da ötesinde ortak akılla hareket edebilecek insanlar olacak. Bugüne kadar kimseyle temasta bulunmamış, siyasete girmemiş kişilerle de görüşüyoruz. Şu anda isim vermek belki doğru olmaz ama toplumun çeşitli kesimleriyle, hiçbir grubu ayırt etmeden herkesle görüşmeye çalışıyoruz. 'Dışarıdan' dediğimiz bu insanlar açık söylüyorum çok sempatiyle bakıyorlar bu harekete. Bir kısmı belki direkt içinde yer almak istemeseler bile takdirlerini iletiyorlar. Şunu da ifade etmek isterim ki açıklık ve şeffaflık bizim ilk ilkemiz olacaktır."
 </p>
 <p class="metin">
  Emanetçiliği kimse düşünmez
 </p>
 <p class="metin">
  Abdullah Gül'e, çeşitli çevrelerce gündeme getirilen 'emanetçiliği' de sorduk. Yani, 'Tayyip Erdoğan'ın yasaklı olmasından dolayı genel başkan olursanız, bu geçici bir görev mi olacak, zamanı geldiğinde emaneti Tayyip beye devretmek gibi bir misyonunuz olacak mı? Abdullah Gül buna kesin bir cevap veriyor; "Kim genel başkan olursa partiyi o idare edecek. Emanetçilik bizim literatürümüzde yoktur. Böyle bir düşünce kimsenin aklının ucunda bile bulunmamaktadır." 'Peki parti kesin olarak ne zaman kurulacaktı?' Doçent Gül, bunun yaklaşık 20 günü alacağını belirtiyor ama bir ayı da bulmayacağını söylüyor. Peki ya isim? Gül'ün verdiği bilgiye göre 'isim noktasında belirgin bir görüş yok. Şu aşamada geniş kesimlerle istişareler yapılıyordu.' Abdullah Gül, bir başka partinin çatısı altında kesinlikle birleşme olmayacağının da özellikle altını çiziyor.
 </p>
 <p class="metin">
  Bizden giden olmaz
 </p>
 <p class="metin">
  Abdullah beyin Çankaya'daki özel çalışma bürosu bugünlerde farklı kesimlerin yoğun ilgisiyle karşı karşıya. Bir heyet geliyor, diğeri çıkıyor. Adeta cazibe merkezi gibi çalışıyor. Gelenler de kendisinin ya da bir yakınının, tanıdığı arkadaşının bir resimli özgeçmişini de vermeyi ihmal etmiyor. Gül'ün masası bu biyografilerle dolu, bugünlerde. Kimi il başkanlığı talebinde bulunuyor, kimi gelecek döneme ilişkin vekillik, kimi de gönüllü çalışmak için müracaat ediyor. Bu dosyalar ileride değerlendirilmek üzere dosyalanıyor. Abdullah Gül, büroya gelenlerden daha çok Anadolu'dan, Türkiye'nin her yerinden geniş bir beklenti olduğunu ifade ediyor.
 </p>
 <p class="metin">
  Peki, arkadaşlarından başka partilere giden olacak mıydı? Özellikle MHP üst düzey isimlerin 'FP'den bile bize gelecek milletvekilleri var' sözleri Gül'ü son derece rahatsız ediyor; 'MHP kendi başarısızlıklarını önlemek için bu söylentileri çıkartıyor. MHP başarılı bir parti olsa, Türk halkının ümidi haline gelse o zaman transferi düşünebilirsiniz. Oysa MHP, kendi seçmenine karşı mahcup olmuş, cumhuriyet tarihinin en derin ekonomik bunalımını Türk halkına karşı yaşatmış olan bir partidir. MHP kendisinden ayrılacak milletvekillerine mani olabilirse bu bile onlar için büyük bir başarıdır.'
 </p>
 <br/>
 <center>
  <a class="anaorta" href="http://web.archive.org/web/20020213233849/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/kapak/2.htm), [web.archive.org (arşiv bağlantısı)](http://web.archive.org/web/20020213233849/http://www.aksiyon.com.tr:80/2001/343/kapak/2.htm)
