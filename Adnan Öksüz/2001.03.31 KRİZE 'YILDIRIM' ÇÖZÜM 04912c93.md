# KRİZE ‘YILDIRIM’ ÇÖZÜM

*Adnan Öksüz 2001.03.31*

<div>
 <p class="spot">
  Yıldırım Aktürk: "Üç ay sonra ne olur? Şartlı bir sorudur bu. Benim söylediklerim gerçekleştirilirse dünya üzerinde cennetin yolunu bulduk dedirtiriz Türkiye için. Ulusal Program Meclise getirilmiş, 22 kişilik bakanlar kurulu, oluşturulmuş yeni bir kadro ile ameliyata girilmeli"
 </p>
 <p class="metin">
 </p>
 <img border="0" src="/web/20020502034035im_/http://www.aksiyon.com.tr/2001/330/resimler/Kriz.jpg"/>
 <p class="metin">
  Ekonomiden sorumlu Devlet Bakanı Kemal Derviş başarılı olabilecek mi? Şu anda Türkiye'de tartışılan konuların başında bu geliyor. En yüksek düzeydeki bürokratından tutun, kahvedeki insana kadar herkesin gündeminde bu konu var; Kemal Derviş ne yapacak? Derviş'in ne yapabileceğini şimdiden kestirmek mümkün değil. Ancak belli kesimlerin yorumları sözkonusu. Bunların bir kısmı, ekonomiden sorumlu Devlet Bakanı'nın başarılı olacağını söylerken, bir bölümü ise 'birşey yapamaz' düşüncesini taşıyor.
 </p>
 <p class="metin">
  Aksiyon, bu sorunun cevabını, Yıldırım Aktürk'ün yaklaşımlarında aradı. Yıldırım Aktürk, sıradan bir isim değil. Devlet Planlama Teşkilatı'nın başkanlığını yapan Aktürk, bir dönem de ANAP'tan milletvekilliği yaptı. DPT Müsteşarı iken adından sık sık uygulamalarıyla sözettiren Yıldırım bey, milletvekili seçildiği ANAP sıralarında iken de sürekli gündemdeydi. Açılımları ve olaylara bakış açısı Yıldırım Aktürk'ün iyi bir beyin olduğunu her zaman ortaya koydu. Aksiyon, 'Derviş'in Türkiye'ye gelmesinin anlamını' ve çizdiği genel programın başarılı olup olamayacağını' Aktürk'e sordu.
 </p>
 <p class="arabaslik">
  —Ulusal Program da açıklandı. Şimdi ne olacak?
 </p>
 <p class="metin">
  Ulusal Programın yani AB'ye sunulacak programın Meclis kararı haline gelmesinde büyük yarar var. Sebebi, KOB, AB Komisyonu'nda teknisyenler yani bürokratlar tarafından hazırlandı. Ondan sonra AB Bakanlar Konseyi tarafından onaylandı, ardından AB Parlamentosu tarafından onaylandı ve siyasi bir belge haline geldi. Bu siyasi belgenin de karşılığı Ulusal Programdır. Onun da TBMM'nin bir belgesi, bir kararı olması lazım. Buna örnek de 5 yıllık planlardır. Bu planlar Anayasa gereği neden Meclis kararı haline getirilir? Bir hükümet değişse bile bir istikrar olsun, bir yol haritası olsun, en azından beş yıl önümüzü görelim diye bazı prensipler vaz'edilmiştir. Bu anlamda Ulusal Program 20 yıllık hedefler barındırıyor. İçinde 60'a yakın yasanın bu Meclis'ten geçmesi söz konusu. Meclis Platformuna gelmesinin şöyle bir yararı var: Ülkemiz çok ciddi bir krizden geçiyor. Bu krizde bir numaralı sorun siyasi istikrardır. Bu anlamda siyasi istikrarı sağlamanın yolu da seçimden sonra vatandaşa, dış dünyaya bir fikir verebilmek. Seçimden sonra bu ülkede istikrar olacak demek, bu arada yapılacak bazı şeylerin 'olur'unu göstermek demektir. Seçime ittifakla girebilecek partiler için bir kişilik dar bölge en ideali. Tercihli, çift dereceli vs. Böylece katılımdaki eksiklikler giderilmiş olacak. AB normları diyorsak bunları yerine getirmemiz gerekiyor. Bunları illa da AB'ye girmek için değil, gelişmiş ülkelerin standardına ulaşmak için yapmamız gerekiyor. Ardından, hükümetin 22 kişilik bir bakanlar kurulu şeklinde yeniden dizayn edilmesi lazım. Böyle olunca mesela Mayıs 2002'de seçim olacak diye bir önfikir belirtilir, bu taahhüt edilmese de şu önümüzdeki 14 ay bir onarım dönemidir diye ilan edilir ve Türkiye'nin alt yapısı yeniden dizayn edilir. Böylece seçimden sonra gelecek iktidarın hem önü açılmış olur hem de dış dünyadan gelecek kaynaklar konusundaki tereddütler ortadan kalkmış olur.
 </p>
 <p class="arabaslik">
  — Ekonomik olarak neler yapılmalı?
 </p>
 <p class="metin">
  22 kişilik bakanlar kurulu deyince, zaten ekonomik bölüm, Ulusal Programın bir cüz'üdür. Kopenhag Kriterleri vardı, işte bütçe açıkları, enflasyonun düşürülmesi ve toplam borçların tanımları veriliyordu. Son krizden sonra bu konuda Türkiye'nin son derece gerilere düştüğünü görüyoruz. Yani toparlanma ihtiyacı daha da acil hale geldi. Ur giderek daha da büyüdü. Bünyede bununla yeterince mücadele edecek kan kalmadı. Bu nedenle ciddi bir ameliyat gerekiyor. Devletin küçültülmesi, mahalli idareler reformu yani Ankara'nın küçültülmesi, Ankara'nın tayinlerle uğraşmaması sözkonusu. MEB, Bayındırlık, Sağlık Bakanlığı ve diğerlerinin mahalli idarelere bırakılması gerekiyor. Burada daha evvel hazırlanmış olan Mahalli İdareler Yasasıdır doğru olan yaklaşım. Halbuki, şimdi İçişleri Bakanımız, bütün yetkileri Mahalli İdareler Genel Müdürü'ne ve İçişleri Bakanlığı'na alan ve valilerle işi yürüten güdümlü bir sistem getiriyor. Bu Mahalli İdareler Reformu değildir. Öbüründe endişe hep şu olmuştur. Bu TSK'dan da geliyor, bazı sermaye gruplarından da geliyor. Güneydoğu meselesi. Bir kısım MHP'lilerden de geliyor, onlara nasıl öğretmen atama hakkı veririz falan diyorlar. Bunun da çözümü OHAL bünyesinde 5 ilimiz varsa o illerin yetkileri geçici olarak askıya alınır. Bu yetkiler belediyelere bırakılırsa devlet yavaş yavaş küçülmüş olacak ve daha rasyonel, daha akılcı çalışması sağlanmış olacak. Halbuki 15 aydır uygulanan programda 35 tane bakan var, her banka bir partinin kucağında, bununla galiba rejime girdik sandık. Rejime falan girmedik. Bu bir zayıflama rejimi gibidir vatandaşın gözünde. Zayıflama rejiminde de işte sokakta bir dondurmacı görürsünüz ortalıkta dolaşan. O adamın çok ciddi bir ameliyat olması lazım. Türkiye'nin durumu o dondurmacı ile aynıdır. İlaçla falan olmaz bunlar. O kitleyi atletik hale getirmek için ne gerekiyorsa yapılmalıdır, o kadar vahimdir, ağırdır bizim durumumuz da.
 </p>
 <p class="arabaslik">
  — Kemal Derviş başarılı olabilecek mi sizce?
 </p>
 <p class="metin">
  Dış dünyanın güveni açısından olumlu. Tüm dış ülkeler Türkiye'den soğumuştur. Yolsuzlukta dünyada dördüncü sıraya yükselmişiz, pislik dizboyu. Neredeyse Moskova tablosu ile karşı karşıyayız. Onlar bile düzelme yolunda, biz değiliz. Güven, aşk gibidir. Ya seversiniz ya nefret edersiniz. Çıkış noktası için kullanılacak bir unsurdur Derviş. Ama kesinlikle bu kabinenin içinde tek başına yeterli olamayacaktır.
 </p>
 <p class="arabaslik">
  — Ecevit'in başkanlığında mı olmalı?
 </p>
 <p class="metin">
  Ona Meclis platformunda karar verilir. Benim gönlümden kimin geçtiğinin fazla bir önemi yok. Başkanlık sistemi denilen olay şudur. Seçimlere giderken Anayasa'ya göre üç tarafsız bakanlık oluşturulur. Bu niçin yapılır, seçimin selameti için. Asıl problem oy çalıp çırpmak değil. Ülkeyi iflasın, felaketin eşiğine getiren politikalardır. Bu üç tarafsız bakanlığın yanına iki bakanlık daha eklenmeli. Ekonomiden ve maliyeden sorumlu bakanın da tarafsız olması gerekir. Çünkü bu iki bakan siyasi kimlikle seçime girerlerse hem kendilerini seçtirmek hem de partisine daha çok oy kazandırmak için para akıtır.
 </p>
 <p class="arabaslik">
  — Bahsettiğiniz 22 kişilik bakan sayısı sadece seçime yönelik değil herhalde...
 </p>
 <p class="metin">
  Bu dönemde bunun adımlarının atılması için bir fırsat var. Devlet iflas etmiştir. 35 kişilik bakanlar kurulunu, bu hantal yapıyı taşıyacak merkep kalmadı. Taşıyamıyor. Bu sene vergi de alınamaz. KDV'lerden çok kaçak olacak. Kimse size fiş vermeyecek. Banka sistemi tamamen çöktü. Bu kadar belirsizlik ortamında fedakarlık yapmak en çok siyasilere düşüyor. Bakanların elinden tayin yetkisi alınacak. Milletvekilleri onun kapısını aşındırmayacak. Milletvekili bakan oluyorsa vekillikten istifa etsin ve bir seçimde aday olamasın.
 </p>
 <p class="arabaslik">
  — Üç ay sonrasını görebiliyor musunuz?
 </p>
 <p class="metin">
  Üç ay sonra ne olur? Şartlı bir sorudur bu. Benim söylediklerim gerçekleştirilirse dünya üzerinde cennetin yolunu bulduk dedirtiriz Türkiye için. Ulusal Program Meclise getirilip, 22 kişilik bakanlar kurulu, oluşturulmuş yeni bir kadro ile ameliyata girmeli. Türkiye bugün tarihinin hiç bir döneminde olmadığı kadar kötüdür. Bundan daha kötüsü olmaz. Olağanüstü hâl, seferberlik demek askerlerin yönetime gelmesi demek değildir. İTO Başkanı bunu yanlış ifade etti. Demokratik ortamda sorunlara sahip çıkacak olan Meclis'tir. Ama Meclis de sahip çıkamıyor. Örneğin son gensoruyu yadırgadım. Niçin, tartışılmadı, iktidar adeta, "benim 350 milletvekilim var, ne haliniz varsa görün" dedi. Bu yaklaşım bugünün yaklaşımı olamaz.
 </p>
 <p class="arabaslik">
  — Olmazsa?
 </p>
 <p class="metin">
  Olmazsa, şu anda Sayın Derviş de yeterli olmayacaktır.
 </p>
 <br/>
 <center>
  <a class="anaorta" href="http://web.archive.org/web/20020502034035/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/politika/1.htm), [web.archive.org (arşiv bağlantısı)](http://web.archive.org/web/20020502034035/http://www.aksiyon.com.tr:80/2001/330/politika/1.htm)
