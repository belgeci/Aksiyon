# Fazilet ‘şair’leşti

*Adnan Öksüz 2000.11.11*

<div>
 <p class="spot">
  Fazilet Partisi'nin üç Meclis Grup Başkanvekili'nden ikisi şair;  Yasin Hatiboğlu ve Avni Doğan.  Şairlik yanlarını, Meclis yönetimine nasıl yansıtacakları henüz belirsiz. Hatiboğlu'nun Meclis  Başkanvekili iken, kürsüden  yazdığı şiirler ise hâlâ konuşuluyor
 </p>
 <p class="metin">
 </p>
 <img border="0" src="/web/20010827061230im_/http://www.aksiyon.com.tr/2000/310/resimler/Fazilet.jpg"/>
 <p class="metin">
  İki şair, iki parlamenter. İkisi de Fazilet Partisi'nde politika yapıyor. İkisi de şu anda FP'nin Meclis Grup yönetimini üstlenmiş durumdalar; yılların eskitemediği, duayen Yasin Hatiboğlu'yla ile FP Kongresi'ndeki konuşmasıyla öne çıkan Avni Doğan.
 </p>
 <p class="metin">
  İbareyi çözelim mi?
 </p>
 <p class="metin">
  1935 doğumlu olan Yasin Hatiboğlu aslen Yozgat Sarıkayalı. Ama yaklaşık 40 sene önce Alaca'ya yerleştikleri ve sonrasında buranın belediye başkanlığını yaptığı için Çorum Alacalı sayıyor kendisini. Belediye Başkanlığı yaptığı dönemde hemşehrileriyle aralarında geçen 'ibare çözme' öyküsü meşhurdur; Yasin Bey hemşehrilerini bir salonda ağırlar ve makamında yalnızca birkaç kişiye yetebilecek kadar baklava vardır. Herkese takdim etmesi mümkün değildir, başka imkan da bulunmamaktadır. Aralarında kısmen Arapça bilen bir hemşehrisini işaret ederek öteki tanıdıklarına 'Müsaade ederseniz, biz bir ibareyi çözeceğiz içerde' diyerek işaret ettiğini yanına alarak makama girerler ve birkaç dilim baklavayı bir güzel götürürler. Baklavanın adı 'ibare' olmuştur.
 </p>
 <p class="metin">
  İlahiyat ve hukuk eğitimi alan Yasin Bey'in aslında kartvizitindeki referanslar oldukça kabarıktır; belediye başkanlığı, İmam Hatip Okulları Mezunları Dernekleri Federasyonu Genel Başkanlığı, Hak—İş Konfederasyonu Genel Başkanlığı, Milli Nizam Partisi başta olmak üzere Milli Selamet Partisi, Refah Partisi kurucusu, TBMM'nin 14.19.20 ve 21. Dönemlerinde parlamenterlik. Halen de Fazilet Partisi'nin Meclis'teki üç grup başkanvekilinden birisi. Hatiboğlu, bu dönemlerden ikisinde (19 ve 20. dönem) partisini Meclis Başkanvekili olarak temsil etti.
 </p>
 <p class="metin">
  Kılçık...
 </p>
 <p class="metin">
  Son dönemlerde yaptığı kaset çalışması ve çıkardığı bir şiir kitabı ile piyasada adından 'şair' olarak sözettirmesine karşılık aslında o, yıllardan beri bu işin içinde. Şiirin hiç de yabancısı değil. 'Acaba bu şair kim?' diye yıllarca merak edilen ve bir günlük gazetenin birinci sayfasında yazdığı 'Kılçık' imzalı dörtlükler kendisine aitti. Siyasi ağırlıklı dörtlüklerin hemen bütünü, günün gelişen siyasi kişiliklerini/olaylarını hicvediyordu, oltasına kim takıldıysa, Yasin Bey'den nasibini alıyordu. Bu yıllarca saklı kaldı.
 </p>
 <p class="metin">
  Kürsüden vekillere uzanan yol
 </p>
 <p class="metin">
  Meclis'in 19 ve 20. dönemleri ise mekansal olarak Yasin Bey için bulunmaz bir fırsat oldu. Kavgaları ve tartışmaları ile ünlü Meclis Genel Kurulu'nda oturumları idare ederken muazzam bir fırsat yakalar; vekiller konuşmalarını sürdürür, tasarılar ve teklifler Genel Kurul gündeminde birer birer görüşülürken o kaleme kağıda sarılır ve rubailerini yazar. Hatiboğlu'nun bu tarzı oturumları idare açısından da büyük faydalar getirmiş, kavgalar Hatiboğlu'nun bu şiirleriyle soft bir nitelik kazanmıştır. Tartışmaların kıran kırana geçtiği bir zaman diliminde, Yasin Bey'in bir dörtlüğü her iki tarafın/tarafların yumuşamasına sebep olmuş ve Meclis idare amirlerinin müdahalesine fırsat kalmadan olaylar yatıştırılmıştır. Hatiboğlu bu platformu kendi kişisel gelişiminin sağlanması bakımından bir yerde daha kullanmıştır; milletvekillerine tek tek şiir yazarak. Meclis oturumlarının durağanlaştığı gecenin geç vakitlerindeki çalışmalar sırasında Hatiboğlu'nun, bir milletvekiline kavaslar aracılığıyla gönderdiği dörtlükler hemen etkisini göstermiş ve kendi aralarındaki kıpırdanmalar, bir anda salonun dört bir tarafında yankısını bulmuştu. Dörtlükler, Meclis'in çalışma temposunu hızlandırmış ve adeta katalizör görevini görmüştü. 'Şiirle anlaşmak çok daha kolay, çok daha tatlı. Sanki musikileştirerek meramınızı bu şekilde ifade ediyorsunuz. En gergin ortamlarda şiirsel ifadeler konsensüs sağlamaya yetiyor da artıyor bile' diyor, Hatiboğlu.
 </p>
 <p class="metin">
  Onlar bana kalsın
 </p>
 <p class="metin">
  Milletvekillerini de gülmekten geçiren bu dörtlükler nelerdi?; "Onlar bana saklı, kitabıma da almadım, tamamen mahrem dörtlükler". Hatiboğlu'nun yakın geçmişte bir yayınevi tarafından çıkarılan ve çeşitli dönemlerde yazdığı rubailerden oluşan 'Sözdeki Füsun' isimli şiir kitabında, sözkonusu dörtlükler haliyle yok. Kürsüden milletvekillerine uzanan platformda yazdığı kitabına 'olay dörtlükleri' almayan FP Meclis Grup Başkanvekili, yine kürsüde iken yazmış olduğu birçok dörtlüğü bu kitabına almış. Kitaba önsöz yazan Ahmet Kabaklı hoca, rubailer eline geçince önce şaşırıyor, sonra hakkını teslim ediyor.
 </p>
 <p class="metin">
  Avni Anıl'dan, Karakoyunlu'ya
 </p>
 <p class="metin">
  Yasin Beyin şiir serüveniyle ilgili —pek de kimsenin bilmediği ve tahmin etmediği— bir ilginç not daha var; şu ana kadar 25 adet şiiri (güftesi) bestelenmiş. Bunların arasında ünlü besteciler de bulunuyor; Avni Anıl, Amir Ateş, Mehmet Gültekin, emekli bir asker olan Saadettin Çevik, ANAP İstanbul milletvekili Yılmaz Karakoyunlu vb. Şiirleri genellikle Hicaz, Kürdili Hicazkâr, Hüseyni, Nihavend ve Uşşak makamlarında bestelenmiş. Bir bu kadar ilginç not da şu; bu bestelerin tamamı TRT Denetim Kurulu'ndan geçip resmi repertuarlarda yerini almış ve iki ayrı kuruldan geçmesine karşılık hiçbiri geri çevrilmemiş. Yasin Bey'in bestelenmiş şiirlerinin birkaçı hariç hemen tamamı aruz vezniyle yazılmış.
 </p>
 <p class="metin">
  Niçin şiir yazdığı biçimindeki sorulara da 'Rahatlatıyor, dinleniyorum ve dünyanın fiziki baskısından biran kurtulduğumu hissediyorum, şiir yazdığım zamanlar' diye karşılık veriyor. Yasin Bey'e göre 'Millet olarak bir tarafımız şiir dolu. Zaten padişahların çoğu hem şair, hem de bestekâr değil miydiler?'. İlk olarak, doğduğu Yozgat/Sarıkaya'da döven sürerken şiir yazmaya başlamış. O günden bu zamana kadar da devam etmiş. Meclis'te, yolculuklarda, hac'da, Florya'da, Çorum'da... Bir rubainin yazımı bazen günler alırken bazılarını da şipşak yazmış. 29 Mayıs 1998 günü TBMM Kreşi'nde altı yaş grubu çocuklarının töreninde yazdığı şiiri, anında izleyicilerin beğenisine sunulmuş.
 </p>
 <p class="metin">
  Divan şairlerimizden Nabi, Fuzuli, Baki, Nedim'i, son dönem şairlerimizden ise Mehmet Akif, Necip Fazıl ve Nazım Hikmet gibi şairleri kendisine örnek almış, etkilenmiş. Hatiboğlu'nu yakından tanıyanlar, kendisinin kravat ve giyim konusundaki hassasiyetini ve keyfini, şiir yazmaya da gösterdiğini teslim ediyorlar.
 </p>
 <p class="metin">
  Kongreyle öne çıktı
 </p>
 <p class="metin">
  Fazilet Partisi'nin Meclis yönetimini üstlenen ikinci şair de öğretmen kökenli Avni Doğan. Doğan, Kahramanmaraş milletvekili. Maraş'tan 1995 seçimlerinde ilk olarak parlamentoya girdi ve 1999 seçimlerinde sürpriz bir şekilde kendisine listede üst sıralarda yer buldu; Ahmet Dökülmez ve Hasan Dikici gibi bir zamanlar Hoca'ya yakın çalışan isimlerin önüne geçerek yeniden milletvekili oldu. Adını, zaman zaman Meclis Genel Kurulu'nda yaptığı konuşmalarla duyurdu. Ağırlıklı olarak ise son FP Kongresi'nde. Kongrede yenilikçilere yönelik en sert konuşmayı üstlenen Doğan, bu üslubu ile bazı yenilikçilerin bile boy hedefi oldu. Ama, bunun semeresini şimdi gördü. Oğuzhan Asiltürk, önce Doğan'ı aday yaptı ardından da, buna sıcak bakmayan milletvekillerini ikna etti.
 </p>
 <p class="metin">
  Doğan, ilk ve ortaokulu Elbistan'da okudu. 1971 yılında Mersin Öğretmen Okulu'ndan, 1987'de ise AÜEÖL Programı'ndan mezun oldu. 1971'de öğretmenliğe başladı. Bir süre de Almanya'da öğretmenlik yaptı. Yönelişler, Milli Gençlik, Mavera, Hareket, Dolunay, Yedi İklim, Edebiyat Ortamı, Hece gibi dergilerde şiirleri ve yazıları yayınlandı. Ortadoğu Çocukları, Gelirdim İnce Sessizliklerde, Ehrenfeld Akşamları, Bir Gökyüzüdür Yürek, Bu Sevda Benim Değil şiir kitapları. Namlunun Ucundaki Ülke ismiyle yayınlanan bir de fikir kitabı bulunuyor.
 </p>
 <p class="metin">
  İki vekil, iki şair. Bu özelliklerini çalışmalarına nasıl yansıtacaklar? Belki merak edilen de bu...
 </p>
 <br/>
 <center>
  <a class="anaorta" href="http://web.archive.org/web/20010827061230/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/politika/1.htm), [web.archive.org (arşiv bağlantısı)](http://web.archive.org/web/20010827061230/http://www.aksiyon.com.tr:80/2000/310/politika/1.htm)
