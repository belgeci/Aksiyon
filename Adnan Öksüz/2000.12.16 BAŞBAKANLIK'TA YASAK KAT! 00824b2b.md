# BAŞBAKANLIK’TA YASAK KAT!

*Adnan Öksüz 2000.12.16*

<div>
 <img border="0" src="/web/20020329150955im_/http://www.aksiyon.com.tr/2000/315/resimler/basbakan.jpg"/>
 <p class="spot">
  Yılmaz'ın son  başbakanlığı döneminde  hazırlattığı ve Günışığında  Yönetim esprisiyle sunulan tasarı çıkmış olsaydı MİT  müsteşarının konuşması  sorun olmayacaktı. O  günkü tasarı, yöneten— yönetilen ilişkilerini yeni  baştan düzenliyordu
 </p>
 <p class="metin">
 </p>
 <p class="metin">
  "Olmaz efendim, bilgi vermemiz yasak!'
 </p>
 <p class="metin">
  Gazeteci—bürokrat, yönetilen—yöneten arasında sık yaşanan bir diyalogdur bu. Gazeteci haberini yapmak, biraz daha ayrıntı almak, çalışmasının detaylarını oluşturmak, vatandaş da çoğu işleri için bürokrasinin kapılarını aşındırır. Ama bu başvuruların bir çoğu ya 'olmaz' ya da 'bugün git yarın gel' karşılığıyla sonuçlanır. Bu hiç de mutlu bir son değildir. Örnek mi?
 </p>
 <p class="metin">
  Başbakanlıkta yasak kat
 </p>
 <p class="metin">
  Başkentte 413 78 06 no'lu telefon numarasını çeviriyorsunuz. Karşınıza bir hanımefendi çıkıyor. Kendinizi tanıtıyor ve üzerinde çalıştığınız bir konuyla ilgili olarak 'bilgi' almak istiyorsunuz. Aldığınız cevap çok ilginç; 'Basına kesinlikle bilgi veremiyoruz.', 'Peki, çalışmamızı sağlıklı olarak nasıl oluşturacağız?' Telefonun öbür ucundan yine bir ses yok. 'Sayın Genel Müdürle görüşme imkanımız var mıydı, peki? Ses, kısmen yumuşamakla birlikte yine net bir cevap alamıyorsunuz; 'Telefon numaranızı bırakın, biz arayalım.' Ancak saatler, günler geçiyor, arayan soran yok.
 </p>
 <p class="metin">
  Sözkonusu telefon numarası, hergün binlerce kişinin girip çıktığı ve mümkün olduğu kadar sivil olması gereken Başbakanlık Merkez Binası'nda bulunan Kanunlar ve Kararlar Genel Müdürlüğü'ne ait. Başbakanlık tarafından hazırlanan tasarılar buradan geçerek TBMM'ye ulaştırılıyor. Tamamen siyasi iradenin elinde olan bir makam. Ancak, ulaşmak bir o kadar güç ki. Refahyol döneminde buranın genel müdür yardımcılığına, Anasol—D döneminde de genel müdürlüğe getirilen Yusuf Günay, gazetecilere bilgi sunmak şöyle dursun, genel müdürlüğün yeraldığı üçüncü kata gazetecilerin giriş çıkışlarını bile yasaklamış durumda. Başbakanlık muhabirlerinin girişinin yasak olduğu tek kat burası. Belki en çok lazım olan yer de burası. Bu bürokrasinin katı egemenliğinin somut olarak yaşandığı sivil kurumlara bir örnek sadece. Ancak tersi örnekler de mevcut. Yani konuşan ama konuştuğu için eleştirilen bürokratlar da var. Bunun en son örneği ise MİT'te yaşandı.
 </p>
 <p class="metin">
  Aksi bir örnek
 </p>
 <p class="metin">
  MİT Müsteşarı Şenkal Atasagun'un konuşması da bu çervede değerlendirilmesi gereken bir konuşmaydı.
 </p>
 <p class="metin">
  Çeşitli konulara ilişkin görüşlerini açıklayan MİT Müsteşarının açıklamaları koalisyonda büyük rahatsızlıklara yolaçtı. İkinci büyük ortak olan MHP en çok tepki gösterendi. Başta Milli Savunma Bakanı Sebahattin Çakmakoğlu ve Sağlık Bakanı Osman Durmuş olmak üzere birçok MHP'li milletvekili Atasagun'un açıklamalarını hoş karşılamadılar. Gösterilen tepkilerin bir kısmı 'içerikle' ilgili olsa da önemli bir bölümü 'bir bürokratın yaptığı açıklamadan' dolayıydı. Bürokrat görüşlerini öyle her yerde her zaman açıklamamalı, bilgi vermemeli ve hepsinden ötesi de 'devlet içinde ikili bir yapı meydana getirmemeli' idi. Atasagun'a yönelik olarak yapılan bu eleştiriler esasen ne bir ilk, ne de sondu.
 </p>
 <p class="metin">
  Bürokrat konuşmalı
 </p>
 <p class="metin">
  Konuşsa olmuyor, bilgi vermese olmuyor, iyi ama nasıl olmalıydı? Bu sorunun cevabını da RTÜK Kamuoyu Araştırmaları Daire Başkanı Dr. Cengiz Özdiker'den aldık. Özdiker de Atasagun ve Günay gibi bürokrat. Zaman zaman, başkanı olduğu Ulusal Güvenlik ve Stratejik Araştırmalar Derneği adına açıklamalar yapıyor, çeşitli platformlarda görüşlerini sergiliyor. Özdiker öncelikle 'bilginin güç, bilgisizliğin ise suç' sayılması gerektiğinin altını çiziyor ve kamu adına alınan bilgilerin kaynağının ne olursa olsun vatandaşa ulaştırılmasının gereğini vurguluyor, "İnsan ve vatandaş olmanın onuru ve vatandaşlığın ortak paydası, genel yaşam kalitesi ve yüksek vatandaşlık kültürü kadar toplumun pozitif kazanımlarının arttırılması ve sahip çıkılması gereken temel değerlerin korunması yanında ulusumuzun milli gücü, unsurları ve mevcudiyetine paralel, milli sorunlarımıza ilişkin etkin çözümler ve ulusumuzun ortak kaderini belirleyecek bireylerin varlıklarıyla örtüşmektedir. Herbirimiz, yeni binyılın yüksek değerlerini aşmak, mukaddes vatanımızı korumak ve ulusumuzun varlığını dünya sathında yüceltmek zorunluluğuyla ulusal sorunlarımıza yönelik bilimsel, gerçekçi ve uygulanabilir çözümler üretmeye mecburuz. Türkiye gerçeklerini konuşmalı. Herkes işini yapmalıdır... Kamu yönetimi; liyakatsız atamalar, su—i istimaller ve siyasal sorumsuzluk sarmalından kurtarılmalı, siyasetçiler; hukuku işletmeli, adli—idari—mâli çözümsüzlükler üretmemeli, kayırımcılık yapmamalıdır" görüşleri de yine Dr. Özdiker'e ait.
 </p>
 <p class="metin">
  Cengiz Özdiker 'Bürokratlar konuşmalı' diyor demesine ancak bu problem hâlâ Türkiye'de aşılmış değil. Gerek konuşmayan, gerekse konuşup da başı derde giren bürokratların sorunlarını kökten çözümleyecek bir adım atılması gerekiyordu. Ve bu adım 1999'un ilk günlerinde atılıyordu da...
 </p>
 <p class="metin">
  Yılmaz'ın attığı
 </p>
 <p class="metin">
  adım yarıda kaldı
 </p>
 <p class="metin">
  Yaklaşık iki sene önceydi. Dönemin Başbakanı Mesut Yılmaz, kurmaylarından şu istekte bulunuyordu; "Öyle bir düzenleme yapalım ki, bundan böyle bürokratlar niçin konuşamıyorlar, neden açıklama yapamıyorlar türünden bir şikayet artık bize gelmesin". Yılmaz'ı dikkatle dinleyen kurmayları Türkiye'de yöneten—yönetilen ilişkilerinin yeniden organize edilmesi için kolları sıvadılar ve üç ayın sonunda bir tasarı hazırladılar.
 </p>
 <p class="metin">
  'Günışığında Yönetim'
 </p>
 <p class="metin">
  'Günışığında Yönetim' başlığını taşıyan taslak raporun başlangıç kısmında şu görüşler dikkat çekiyordu; "Devleti, idarenin işlem ve eylemleri başta olmak üzere her alanda bütünüyle halka açmak zorundayız. Yönetenlerle, yönetilenler arasındaki kopukluktan eskiden beri şikayet edilmekte, ancak giderilmesi yönünde ciddi hiçbir gayret sarfedilmemektedir".
 </p>
 <p class="metin">
  Bu cümlelerin ardından taslak kanun tasarısı, asıl can alıcı bölüme geçiyor ve 'Anasol—D hükümetinin, yönetenlerin bütün işlemlerini ve eylemlerini, yönetilenlerin denetimine açacak geniş çaplı İdari Usûl Yasası hazırlıklarını tamamladığına' işaret ediyordu. Hazırlanan İdari Usûl Kanunu ile hukuk devleti ilkesi çerçevesinde idare demokratikleştirilecek ve gün ışığında bir yönetim gerçekleştirilecekti. Kamu hizmetinden yararlanan herkesin, idari işlemlere katılımı sağlanacaktı. Çok ama çok önemli bir adımın da ayak sesleri duyuluyordu, taslak raporda; Kamu hizmetinden yararlananlara katılma, dinlenilme, bilgi edinme, idareye başvurma haklarının tanınacağı deklare ediliyordu. Bu hakların usul ve esaslarının da düzenlenmesi yoluyla, Türkiye'de uzun yıllardır hep şikayet edilen devlet yönetiminde yönetim ile yönetilen arasındaki 'keyfiliğin' önüne geçilecekti.
 </p>
 <p class="metin">
  Sadece bu kadarla kalmıyordu, yeni düzenlemeler. Asıl değişiklikler bundan sonra geliyordu. Çok kapsamlı ve Türkiye'nin Avrupa Birliği'ne giriş sürecinde işine büyük oranda yarayacak maddelerdi bunlar. Dünyadaki çağdaş uygulamalar ile ilgili literatür incelenerek, Türk kamu yönetimine uygun yeni bir 'bilgi edinme modeli' geliştirilecekti. Bununla, insan haklarına saygılı, hukuk devleti ilkesine uygun, demokratik fikir ve düşüncelerin oluşumuna imkan tanınacaktı. Bireylerin maddi ve manevi varlıklarıyla birlikte, fikir ve haber alma serbestisini geliştirme hedef alınacaktı.
 </p>
 <p class="metin">
  Taslak tasarı, oldukça somut verileri de gündeme getiriyordu. Kamu kurum ve kuruluşları sahip oldukları bilgi ve dokümanları vatandaşın erişimine açacak, buna karşılık açıklanmaması gereken bilgi ve dokümanların usulüne uygun şekilde korunması sağlanacaktı. Ve bunun da ötesinde, bilgi edinme hakkı, sadece ilgililerine değil, herkese tanınacaktı. Tasarıyı hazırlayan kurmaylar, böylesi bir anlayışın Amerika Birleşik Devletlerindeki bilgi edinme hakkından daha ileri ve çağdaş olduğunu ileri sürüyorlardı.
 </p>
 <p class="metin">
  Yaklaşık 2 yıldır sümenaltı edilen ve bir daha günışığına çıkarılamayan 'Günışığında Yönetim' isimli tasarının kısa öyküsü bu şekildeydi...
 </p>
 <p class="metin">
  Devlette yöneten—yönetilen ilişkilerinin ve bu çerçevede daha dar kapsamlı olarak düşünüldüğünde bürokratların, kamu çalışanlarının bilgi verme tasarruflarının, bir üstünün inisiyatifinden alınması ve bunun bir sisteme bağlanması için bu tasarıya şiddetle ihtiyaç var.
 </p>
 <br/>
 <center>
  <a class="anaorta" href="http://web.archive.org/web/20020329150955/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/politika/1.htm), [web.archive.org (arşiv bağlantısı)](http://web.archive.org/web/20020329150955/http://www.aksiyon.com.tr:80/2000/315/politika/1.htm)
