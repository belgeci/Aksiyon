# FP HESAPLARI TAMAM...

*Adnan Öksüz 2001.01.27*

<div>
 <p class="spot">
  28 Şubat sürecinin Refah Partisi oylarını istenen düzeye  çekmek hedefi kimilerine göre  gerçekleştiği için bu partinin  kapatılmasına gerek duyulmadığı  ifade ediliyor. Bazıları ise 'yeni sistemde artık böyle bir partiye yer yok' diyor
 </p>
 <p class="metin">
 </p>
 <img border="0" src="/web/20020328132920im_/http://www.aksiyon.com.tr/2001/321/resimler/FP.jpg"/>
 <p class="metin">
  Fazilet Partisi kapatılacak mı, kapatılmayacak mı? Anayasa Mahkemesi'nde açılan davanın ardından bugüne kadar tartışılan konu bu. Kimilerine göre, Anayasa Mahkemesi, emekli Yargıtay Cumhuriyet Başsavcısı Vural Savaş'ın kapatma davasındaki gerekçeleri haklı bularak FP'yi Refah Partisi'nin devamı şeklinde değerlendirip varlığını sona erdirecek. Kimilerine göre ise gelinen konjonktür gerekçe gösterilerek kapatılmasına gerek duyulmayacak. Bu tezlerin hangisi daha yakın bir yaklaşımı yansıtıyor?
 </p>
 <p class="metin">
  28 Şubat sürecinin başlıca hedeflerinden birinin de 'Refah Partisi'nin oylarını en aza indirmek olduğu, emekli bazı generallerin açıklamalarından neredeyse kesinleşmiş gözüküyor. Süreç, 1999 Nisan seçimleri gözönüne alındığında hedefine kısmen de olsa ulaşmış durumda. Ancak, kapatılan Refah Partisi'nin ardından kurulan Fazilet Partisi için de Anayasa Mahkemesi'nde kapatma davası açılması bu defterin yeniden açılmasına sebep oldu. Davanın açıldığı 7 Mayıs 1999 tarihinden bugüne kadar yaklaşık birbuçuk yılı aşkın bir süre geçti. Dava son aşamasına geldi. Son deliller ve ardından son prosedürler yerine getirilecek, sonuç olarak bir karar verilecek. İşte bu noktada, siyasi kulislerde iki farklı görüş ileri sürülüyor.
 </p>
 <p class="metin">
  Kapatılmayacak...
 </p>
 <p class="metin">
  Bunlardan birincisi, FP'nin kapatılmayacağı görüşüne dayanıyor. Bu görüşü 'dışardan' ileri sürenlere göre 'bu parti üzerinde etkili odakların hesapları neredeyse tamamlandı. Yani yüzde 20'leri aşan, yüzde 25'lere dayanan ve Türkiye'de bir büyük umut gibi gözüken bir siyasi akımın direnci 28 Şubat harekatıyla kırıldı. Oy miktarı neredeyse yarı yarıya azaltıldı. Kritik bazı belediye başkanlıkları halen uhdesinde olsa bile birçoğu elinden alındı. Bunların hepsinden önemlisi 'oy versek bile bu partiyi zaten iktidar yapmıyorlar' fikri temellendirildi, böyle bir imaj yaygın bir kanaat haline getirildi. Eski partililer sindirildiği gibi partiye yeni katılımların da bu sûretle önüne geçilmiş oldu'. 'Dışarıdakiler'in bu görüşlerinin yanında bir değerlendirmeleri daha bulunuyor; 'gelecek dönemde merkezde yeralacak yeni oluşumlar için Fazilet Partisi bu haliyle bir tehlike teşkil etmiyor. Zira, bir zamanların merkez'e oynayan ve yelpazesini geniş tutan bu partinin artık böyle bir mecali kalmadı. Değil merkeze oynaması, şu anda kendi içindeki hiziplerle meşgul olması nedeniyle yeniden eski gücüne kavuşması için yıllar geçmesi gerekiyor. Fazilet Partisi, bu haliyle parçalı bulutlu bir görüntü sergilemekle kalmıyor, girilecek ilk seçimlerde baraja takılmak gibi bir netice alabilecek bir manzara da arzediyor'.
 </p>
 <p class="metin">
  Tüm bu değerlendirmeler, Fazilet Partisi dışındaki değerlendirmeler. Bu değerlendirmelere yine dışardan bir hüküm olarak şu noktayı da eklemek gerekiyor; 'Türkiye Avrupa Birliği kapısında. Türkiye'nin mutlaka Avrupa Birliği'ne girmesi gerekiyor. AB'ye girebilmemiz için de içimizdeki antidemokratik yasaları temizlememiz, gereken yerlerde yeniden yapılanmayı gerçekleştirmemiz gerekiyor. Zaten tüm AB ülkelerinin gözü üzerimizde. Ekonomik olarak yolsuzluk, usulsüzlük ve milli gelir açısından dibe vurduğumuz bu ortamda bir de insan hakları ve demokratik değerler açısından eksik gözükmemiz bir eksi puan almamızı daha sağlayacak. Türkiye, parti kapatan bir ülke olmaktan vazgeçmeli, bu görüntüyü silmeliyiz'. Bu çerçevede, öteden beri bu konuda hassasiyet gösteren askerlerin bile bazı toplantılarda 'artık parti kapatmamalıyız' şeklinde görüş ileri sürdükleri belirtiliyor.
 </p>
 <p class="metin">
  FP, kapatılmayacağından emin
 </p>
 <p class="metin">
  'Dışardan' bu değerlendirmeler yapılırken, Fazilet Partisi mensupları da partilerinin kapatılmayacağından emin bir görüntü veriyorlar. Genel Başkan Recai Kutan, konu her gündeme geldiğinde, özellikle Meclis Grup toplantılarında 'FP'nin kesinlikle kapatılmayacağını' rahat ifadelerle dile getiriyor. Kutan en son, FP'nin kapatılması durumunda yeni bir parti için kendi çevresinde zemin yoklayan Ankara Büyükşehir Belediyesi Başkanı Melih Gökçek'in bu çıkışının ardından benzer bir açıklama ile gündeme gelmişti.
 </p>
 <p class="metin">
  Kapatılacak gibi...
 </p>
 <p class="metin">
  Fazilet Partisi ile ilgili bu alandaki ikinci görüş olan 'kapatılacak' diyenler de kendilerine göre tezler ileri sürüyorlar. Bu görüşü taşıyanlara göre, 'Anayasa Mahkemesi'nin Fazilet Partisi'ni kapatmak için hemen her türlü gerekçe hazır durumda. Vural Savaş'ın Yüksek Mehkeme'ye gönderdiği malzemeler başlı başına bunun için zaten yeterli durumda. Sistem, Fazilet Partisi gibi bir partinin yeni dönemde de yaşamasına izin vermeyecek. Olsa olsa böyle bir parti ancak oy oranı yüzde 5—7'lerde kalması gereken bir parti olmalı. 28 Şubat sürecinde yaşananların ardından sistemin çarkları arasında yeni bir 'benzer dişli'nin yeralmaması gerekiyor. Bunun için de yeni siyasi dizaynda bu partiye yer yok'.
 </p>
 <p class="metin">
  Ve son nokta...
 </p>
 <p class="metin">
  Yolsuzluk operasyonlarının gürültüleri arasında süren bu 'kapatılacak, kapatılmayacak' değerlendirmeleri daha çok iç mekanlarda sürerken, Meclis'te bu partinin Yüksek Mahkeme'de süren davasını etkileyebilecek Anayasa değişikliği çalışmaları da devam ediyordu. Gündeme alındı, vazgeçildi derken değişiklik süreci başlamıştı. Değişiklik önerisi üzerinde Meclis Anayasa Alt Komisyonu'nda uzlaşı sağlandı. Değişiklik gerçekleştiği takdirde (69. madde ile) parti kapatmak zorlaşacaktı. Bu Fazilet Partisi'nin öteden beri beklediği bir gelişmeydi. Ancak, 'dış konuları görüşmek üzere' Milli Güvenlik Kurulu'nun toplandığı geçtiğimiz Pazartesi günü, toplantının başlamasından iki saat sonra, Meclis Anayasa Komisyonu değişiklik önergesinin görüşülmesinden vazgeçildiğini açıklıyordu. Artı bir gelişme daha; Anayasa Mahkemesi de aynı günün akşam saatlerinde bir açıklama yaparak 'Meclis Anayasa Komisyonu'nun parti kapatmayı zorlaştıracak bir anayasa değişikliği yapamacağını' bildiriyordu. Bazı yorumculara göre, Cumhurbaşkanı Sezer'in değişiklik paketini referanduma götüreceğinden çekinen koalisyon hükümeti, son anda —böyle bir gelişmeyi arzulamadığından dolayı— bu kararı almıştı.
 </p>
 <p class="metin">
  Bunlar ne anlama geliyor? FP kapatılacak mı, kapatılmayacak mı? Fazla söze hacet yok.
 </p>
 <p class="metin">
  Bu son iki açıklamadan ne anlaşılıyorsa sonuç muhtemelen o olacak... Bu arada yenilikçiler ne mi yapıyor? Burada daha bir hareketliliğin başladığını söylemeye gerek var mı?
 </p>
 <p class="metin">
 </p>
 <p class="arabaslik">
  Yüksek  Mahkeme'nin  ilginç  açıklaması
 </p>
 <p class="metin">
  Anayasa Mahkemesi'nden "Anayasa Mahkemesi Basın Duyurusu" başlığıyla yapılan açıklamada, çağdaş demokrasilerde siyasi partilerin faaliyetlerini serbestçe sürdürmeleri gerektiğinin kuşkusuz olduğu vurgulandı ve şöyle denildi: "Ancak bu durum siyasi partilere devletin ülkesi ve milletiyle bölünmez bütünlüğüne ve demokratik temel düzeninin ortadan kaldırılmasına veya önemli ölçüde tehlikeye düşürülmesine yönelik faaliyetlerde bulunma özgürlüğü vermez. Demokrasinin tüm kurum ve kurallarıyla yaşatılması ve sürdürülmesi, insan haklarının egemen olduğu bir ortamda herkesin kendisini hukukun üstün kuralları ve yasalarla bağlı saymasıyla olanaklıdır. Demokratik rejimin kimi tutum ve davranışlarla tehlikeye düşürülmesi durumunda herhangi bir yaptırım uygulanmamasının onu yokedebileceği gerçeği gözden uzak tutulmamalıdır. Bu bağlamda Anayasamızda bir yaptırım olarak düzenlenen parti kapatılmasının olanaksız hale getirilmesinin demokratik cumhuriyeti korumasız bırakacağı tartışmasızdır.
 </p>
 <p class="metin">
  Anayasa'nın 69. maddesinde yapılması öngörülen değişiklikle siyasi partilerin kapatılabilmesi için Anayasa Mahkemesi'nin 11 olan üye tam sayısının üçte ikisinin, başka bir anlatımla en az 8 oy aranmasının, Anayasa Mahkemesi'nin parti yasakları ile düşünce ve siyasi örgütlenme özgürlüğü arasındaki hassas dengeyi kurması ve korumasına elverişli olmadığı açıktır. Ayrıca bu oylama biçimi 4 oyun 7 oya egemen olması gibi demokratik olmayan bir sonuç doğurmasının yanı sıra parti kapatma davaları yönünden Anayasa ile bağdaşmayan bir ayrıcalık oluşturmaktadır."
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020328132920/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/politika/1.htm), [web.archive.org (arşiv bağlantısı)](http://web.archive.org/web/20020328132920/http://www.aksiyon.com.tr:80/2001/321/politika/1.htm)
