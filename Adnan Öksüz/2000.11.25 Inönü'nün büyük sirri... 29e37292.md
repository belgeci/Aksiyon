# Inönü'nün büyük sirri...

*Adnan Öksüz 2000.11.25*

<div>
 <p class="spot">
  SHP eski Genel Başkanı Prof. Dr. Erdal İnönü'nün, 1991 seçimlerinde HEP'le yaptıkları ittifakın, partisi için Batı bölgelerinde büyük yıkıntıya sebep olacağını bildiği halde buna ses çıkarmadığı ortaya çıktı
 </p>
 <p class="metin">
 </p>
 <img border="0" src="/web/20020528072442im_/http://www.aksiyon.com.tr/2000/312/resimler/Inönü.jpg"/>
 <p class="metin">
  1991 genel seçimleri... SHP seçimlerde sürpriz bir şekilde kapatılan Halkın Emek Partisi'yle ittifaka gidiyor. Ortak liste oluşturuyorlar, başta Hatip Dicle ve Leyla Zana olmak üzere birçok HEP'li, İnönü'nün bu tasarrufuyla vekil olarak parlamentoya giriyor. Sonrası malum gelişmeler... Ancak, seçimlere gidilirken SHP Genel Başkanı İnönü bir sırrını herkesten gizliyor; o, HEP'le itifak yapmaktan dolayı, özellikle Batı ve Karadeniz bölgelerinde bulunan partililerin büyük hayal kırıklığına uğradığının, bu bölgelerde parti oylarında büyük oranda düşüşler olacağının farkına varıyor ama kimseye birşey söylemiyor. Yaptığı birşey oluyor; Karadeniz kökenli Ali Topuz'u bunu izale etmesi için görevlendiriyor. Bu gerçeği, gazeteci Şaban Sevinç'in 'Yenilmiş Komutanlar Müzesi' isimli kitabında 'yazamadıklarından' öğreniyoruz. Bir şeyi daha söylüyor; "SHP keşke o zaman HEP'le ittifak yapmasaydı..."Genelkurmay istihbaratının CHP ile ilgili son olarak ortaya çıkan 'andıç' olayını da yine 1991'deki bu itifaka bağlıyor ve bazı çevrelerin kafalarında 'Acaba CHP yine böyle bir ittifak yapar mı?' sorusunun yattığını dile getiriyor. Sevinç, kitabında birçok gerçeği açıklıyor, ilk kez SHP—HEP ittifakının kriptolarını yayınlıyor. Gazi İletişim Fakültesi'nden mezun olduktan sonra bir süre Milliyet'te çalışan Sevinç, 1989'da Hüriyet'e geçti. Fotomuhabirliği ile başlayan gazetecilik serüvenini parlamento muhabiri olarak sürdürdü. Kitabında yazamadığı bölümler ve kitabıyla ilgili tepkiler konusunda Şaban Sevinç'le görüştük.
 </p>
 <p class="metin">
  * * *
 </p>
 <p class="metin">
  — Kitabınız çok ses getirdi. Yazdığınız konular özellikle sosyal demokrat tabanda ilgiyle karşılandı.
 </p>
 <p class="metin">
  CHP'nin, baraja takılmasının gerisinde benim de partiyi izlerken gördüğüm ve yıllardır süregelen çok ciddi yanlışlıklar vardı. Bu yenilginin ve on yıldır süren erimenin nedenlerini kitaplaştırmak konusunda, bir gazeteci olarak sorumluluk hissettiğim için bu çalışmayı yaptım. Tabii ki tüm aktörlerini tanıdığınız bir parti içinde böyle bir kitap yazmak kolay olmuyor. Kimilerini küstürme veya kimilerince taraflılıkla suçlanmak gibi riskler de var. Ben bu riski aldım. Çalışmam boyunca gazeteci bakışımı korumaya özen gösterdim. Kitabın ilgi çeken yanı da bu olsa gerek. Hepimizin zaman zaman politikacılarla sohbet ederken kullandığımız dili kullandım, yani açık ve yargılı ifadelerden kaçmadım.
 </p>
 <p class="metin">
  Aslında tüm CHP'lilerin yüreğinde baraja takılmanın ezikliği var. Bu nedenle de hatalarının bir gazeteci tarafından açıklıkla ifade edilmesi ilgilerini çekti. Herkes sorumluluğu oranında kitaptan mesajını aldı. Bu nedenle kitap hakkında ciddi bir olumsuz değerlendirme olmadı. Genelde partideki tüm kanatlardan olumlu yankılar geliyor.
 </p>
 <p class="metin">
  — Ne tür tepkiler geldi, size? Baykal ve diğer ismi geçenler nasıl karşıladı?
 </p>
 <p class="metin">
  Sadece Balıkesir'den arayan bir partili, kitabın taraflı olduğunu öne sürdü. Ancak kitabı eleştirirken hem son yapılan kurultayın meşru olmadığını savundu ve hem de hâlen genel başkanı olan Deniz Baykal'a ağır eleştiriler yaptı. Belli ki, partililik disiplininden kopmuş, neden CHP'li olduğunu bilmeyen bir duyguya kapılmış. Kendi partisi içindeki anlamsız kavgasını sürdürmek istiyordu.
 </p>
 <p class="metin">
  Deniz Baykal bir toplantıda olduğu için kitabı kendisine sekreteri aracılığıyla ilettim. Henüz doğrudan bana hiçbir tepkisi gelmedi. Ancak bazı kimselere yaptığı değerlendirmelerden öğrendiğim kadarıyla, rahatsız olduğu anlaşılıyor.
 </p>
 <p class="metin">
  Murat Karayalçın'ın tepkisi ise çok hoşuma gitti. Murat Bey gerçekten çok nazik bir insan. Kitabın özellikle kendisiyle ilgili bölümünü değerlendirirken, hem üslup hem de içerik olarak çok beğendiğini ifade etti. Kendisi hakkındaki tüm değerlendirmelerimi beni şaşırtan bir olgunlukla karşıladı. Zaten kitabın hazırlanması aşamasında da büyük destek vermeye çalıştı. Kendisini değerlendirip, eleştirebilme konusunda Deniz Bey'den daha açık olduğunu söylemeliyim. Bunun dışında olumsuz anlamda ismi geçenlerin kolay kolay bir şey söyleyebileceklerini sanmıyorum. Çünkü anlatılanların hepsi belgeli.
 </p>
 <p class="metin">
  — Kitabınızda yazamadığınız hususlar var mı? Sansürlediğiniz ya da daha sonra keşke bunları da yazsaydım dediğiniz hususlar var mı?
 </p>
 <p class="metin">
  Yazmayıp sansürlediğim şeyler elbette var. Tanık olduğum pek çok şeyi yazmadım. Ancak yazamadığım bu bilgileri, dolaylı ve örtülü şekilde kullanmaya çalıştım. Olayları bilen ve kitabı dikkatle okuyanlar, yazılmayanların bir bölümünü de anlayabilir.
 </p>
 <p class="metin">
  Kitap yayınlandıktan sonra keşke HEP—SHP ittifakını daha da derinleştirseydim diye düşündüm. Bu ittifakın 9 yıldır Erdal İnönü ve Fehmi Işıklar'dan başka kimsede olmayan gizli protokolünü kitapta yayınladım. Bu, CHP'nin bugün bile içinden çıkmakta güçlük çektiği sorunlara neden olan çok önemli bir belge.
 </p>
 <p class="metin">
  Bugünkü 'andıç' tartışmalarının temelinde de, SHP'nin HEP'le yaptığı bu ittifakın yarattığı tahribat yatıyor. Bu ittifakın yanlış kurgulanmış olması, başta Genelkurmay olmak üzere toplumun önemli bir bölümünün 9 yıl sonra bile CHP'ye kuşkuyla bakmasına neden oluyor. 'Acaba bunlar yine PKK'lılarla işbirliği yaparlar mı' diye bir kuşku var, CHP'nin üzerinde. Hem Başbakan Ecevit'in geçtiğimiz yaz aylarında yaptığı HADEP'le işbirliği suçlaması (!), hem de Genelkurmay'ın CHP hakkında hazırladığı raporun nedeni, SHP'nin 1991'de HEP'le yaptığı seçim ittifakındaki liderlik hatasıdır. Kitabı okuyan eski partililerden bazıları, 1991 yılındaki bu ittifak olayına ilişkin önemli bilgiler anlattılar. Şimdi keşke bunlara da ulaşabilseymişim diye düşünüyorum.
 </p>
 <p class="metin">
  — Niçin böyle bir isim koyma gereği hissettiniz? İsim babası kim?
 </p>
 <p class="metin">
  Kitabın isim babası, önsözünü de yazan Faruk Bildirici oldu. Ben tam olarak içime sinen bir isim bulmakta zorlandım. Bu aslında önsözün başlığıydı. Yayıncı bunun kitabın adı olabileceğini söyleyince, Faruk'tan izin alarak bunu kitabın adı olarak belirledim.
 </p>
 <p class="metin">
  Aslında ilk bakışta olumsuz gibi görünüyor. Ama ben CHP'lilerin 10 yıllık kavgalarını sorgulamaları açısından bu ismin bir uyarı etkisi yapacağını düşünüyorum. Çünkü CHP'de herkesin bir yenilgisi bulunuyor. Zaten partinin 18 Nisan'a gelmesinin en önemli nedeni de, partideki yenilmiş insanların fazla oluşundan. 10 yıldır parti içindeki herkes birbirini yenmekle meşgul olmuş. Son seçime giderken bile genel başkana muhalif olan bir milletvekili, seçimi kazanmaktan daha fazla mesaiyi, genel başkanı yenmeye harcadı.
 </p>
 <p class="metin">
  — Yıllardan beri sol bir partiyi izleyen bir gazeteci olarak, sosyal demokrasinin geleceğini nasıl görüyorsunuz?
 </p>
 <p class="metin">
  CHP'nin ideolojik olarak, özellikle Avrupa Birliği değerlerine yakın olması nedeniyle geleceğini parlak görüyorum. Ama kesinlikle son 10 yıldır izledikleri siyaset tarzını terk etmeleri gerekiyor. Birbirleriyle kavga etmenin kendilerini bir yere götürmediğini artık görmeliler. Zaten hem partinin oy verenlerinin, hem de genel kamuoyunun CHP'den en büyük beklentisi iç kavgalara son verilmesi. Kamuoyu bunu bir görse CHP'ye yönelecek sanıyorum. Ben, Türkiye'nin hem iç, hem de dış koşullarının sosyal demokrat seçeneği öne çıkaracağını düşünüyorum.
 </p>
 <p class="metin">
  Ayrıca Türkiye'nin en çok ihtiyaç duyduğu yolsuzluklarla mücadele ve temiz toplum konusunda da en iyi mücadeleyi sosyal demokratların vereceğine inanıyorum. Çünkü İSKİ olayı dışında sosyal demokratların bir organize rant paylaşımı bulunmuyor. Bunu bugünkü pek çok parti hakkında aynı rahatlıkta söyleyebilmek zordur. Kaldı ki, İSKİ'nin sorgulamasını da hem sosyal demokratlar kendi içlerinde, hem de kamuoyunda çok acımasızca yaptılar. Bunun için büyük bedel de ödediler. Son yıllarda yolsuzluk olaylarında sıkça yaşanan aklama, örtbas etme veya yüzsüzlüğe vurma gibi yollara girebilirlerdi.
 </p>
 <br/>
 <center>
  <a class="anaorta" href="http://web.archive.org/web/20020528072442/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/politika/1.htm), [web.archive.org (arşiv bağlantısı)](http://web.archive.org/web/20020528072442/http://www.aksiyon.com.tr:80/2000/312/politika/1.htm)
