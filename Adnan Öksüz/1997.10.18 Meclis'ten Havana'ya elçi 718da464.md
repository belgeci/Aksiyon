# Meclis'ten Havana'ya elçi

*Adnan Öksüz 1997.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şayet bir sürpriz olmazsa purolarıyla ve Fidel Kastro'suyla meşhur Küba'nın başkenti Havana'ya Meclis'ten bir büyükelçi gidiyor?
  </font>
 </div>
 <div id="newsText">
  <font class="detail-text">
   'Meclis'ten' deyince 'milletvekilleri artık büyükelçi de mi olmaya başladı' şeklindeki sorularınızı duyar gibiyim. Hayır bu bir milletvekili değil, bir bürokrat. Sözkonusu olan isim; Meclis Başkanlığı seçimlerinin ardından görevinden kesin bir şekilde ayrılması beklenen Meclis Genel Sekreteri Prof. Dr. Necdet Basa. Siyasi kulislere göre Başbakan Yılmaz, Basa'ya Genel Sekreterlik görevinden ayrılmasının ardından Havana Büyükelçiliği sözünü vermiş. Basa'nın üniversitedeki eski görevine dönmek istediği ancak Yılmaz'ın Basa'ya iyi bir görev vererek ödüllendireceği kaydediliyor. Başbakan Mesut Yılmaz'ın Basa'yı ilk genel seçimlerde Rize'den milletvekili adayı yapacağı da ayrıca dile getiriliyor.
   <br/>
   <br/>
   Bir dönemin hikayesi
   <br/>
   <br/>
   'Esasen bu Meclis'e Cahit Karakaş gibi bir başkan lazım. Ancak öyle bir isim burada işleri düzene koyar. Aksi takdirde Meclis Türkiye'nin en büyük KİT'i olmaya aday'. 56 yıldır yapılan bu tür eleştiriler geçtiğimiz hafta yapılan Meclis Başkanlığı seçimlerinde de dile getirildi. Arzu edilen Meclis'in sivil inisiyatifi tamamen kontrolü altına alması ve Meclis'e artık eleman alımına bir şekilde dur denilmesiydi. Ancak her Meclis Başkanı gibi son iki yıl Meclis Başkanlığı yapan ANAP'lı Mustafa Kalemli dönemi de en çok bu sebeple eleştirilere uğradı. Önce muhalefet partilerine mensup milletvekilleri Kalemli'yi eleştirerek Meclis'e eleman alımlarında kayırma olduğunu ileri sürdüler. Ancak en sert eleştiriler Kalemli'nin partisi ANAP içinden geldi. İlk tepki ise DSP'den olaylı bir şekilde istifa edip DYP'ye, oradan ise yine bir sürpriz yapıp ANAP'a katılan Çanakkale Milletvekili Hikmet Aydın'dan geldi. Hikmet Aydın basın kapısı olarak da anılan Meclis'in 3. kapısı önünde bazı Meclis çalışanlarıyla birlikte bir basın açıklaması yaptı, ardından da basın toplantısı düzenleyip Kalemli ve TBMM Genel Sekreteri Necdet Basa'yı kıyasıya eleştirdi. Aydın'a göre 'Meclis yönetimi bazı milletvekillerinin geçici sekreterlerini usulsüz bir şekilde kadroya geçiriyor, haksız tutum sergiliyordu'. Aydın bu kadrolaşmanın devam etmesi halinde ANAP'tan istifa edebileceğini bile söylüyordu.
   <br/>
   <br/>
   Buna ilk tepki Genel Sekreter Necdet Basa'dan geldi ve görevinden ayrılacağını duyurdu. Ardından Meclis Başkanı Kalemli 'Arkadaşımızın bir rahatsızlığı varsa düzeltiriz' demekle yetindi. Kalemli hiçbir dönem kendisine yöneltilen bu suçlamaları kabul etmedi ve işlerin prosedürüne uygun yürüdüğünü ileri sürdü. Meclis Başkanlığı koltuğuna oturduktan sonra Necdet Basa'yı üniversiteden alarak Meclis'in kilit görevi Genel Sekreterlik makamına oturtan Kalemli'ye tüm milletvekillerinden tepkiler yağmaya başlamıştı. Meclis Başkanlığına seçilmesinin ardından 'Meclis'te ilk kez köklü bir gelenek bozuldu, her dönem Meclis'te en fazla koltuğu olan partiden Meclis Başkanı seçilirken bu kez üçüncü partiden Başkan seçildi' eleştirilerine maruz kalan Başkan Kalemli bu kez cidden sıkıntılı günler geçiriyor, taraftarlarını, özellikle seçim bölgesi Kütahya ve Rizelileri (Necdet Basa'nın Rizeli ve Başbakan Yılmaz'ın hemşehrisi olması sıfatıyla) Meclis'te işe başlatmakla suçlanıyordu. Bazı milletvekillerinin deyimiyle 'her taraf Rizeli ve Kütahyalılarla dolmuştu'.
   <br/>
   <br/>
   Gizli soruşturma
   <br/>
   <br/>
   Bunun ne kadarının doğru ne kadarının abartılı olduğunu ortaya koyması bakımından Meclis Başkanlığı Özlük İşleri'nin geçtiğimiz günlerde başlattığı çalışma ise son derece ilginçti. Gizli olarak yapılan bu uygulamaya göre Meclis'te çalışan tüm personelin hüviyet cüzdanlarının fotokopileri istenmişti. Hüviyet cüzdanlarından çalışanların nere doğumlu oldukları, Meclis'te ne kadar Rizeli, ne kadar Kütahyalı kişinin çalıştığı ortaya çıkarılacaktı. Bu çalışmanın en yaşlı üye olması sebebiyle Başkanlığa vekalet eden RP'li Yasin Hatiboğlu döneminde gerçekleştirilmiş olması da ayrı bir espri konusu oldu. Meclis kulisleri 'Yasin Bey de Batı Çalışma Grubu gibi çalışıyor. Giderayak herkesi fişliyor' yorumlarına sahne oldu.
   <br/>
   <br/>
   Önemli koltuk
   <br/>
   <br/>
   Genel Sekreterin konumu Meclis'te çok önemli. 'Her başarılı erkeğin arkasında bir kadın vardır' özdeyişi şimdilerde 'Her başarılı Meclis Başkanının arkasında bir Genel Sekreter vardır' şeklinde değiştiriliyor. Gerçekte de Meclis'te herşey Genel Sekreterden soruluyor.
   <br/>
   <br/>
   Meclis'in girdisi çıktısı ve personel yönetimi, işe alımlar hep onun mesuliyetinde. Bu bakımdan Necdet Basa'nın icraatları uzun süre Meclis gündeminden inmeyeceğe benziyor. Öncelikli olmamasına karşılık Meclis panjurlarının boyanmasından tutun da Genel Kurul salonunun yeniden dizaynına kadar bir dizi icraat önümüzdeki günlerin gündem konularını teşkil edecek gibi görünüyor.
   <br/>
   <br/>
   Meclis, "Başkan"ı seçti
   <br/>
   <br/>
   Geçmiş döneme ilişkin bu değerlendirmeler yapılırken Meclis yeni başkanını seçti. Her Meclis Başkanlığı seçimlerinde gerçekleşen kulisler bu kez daha yoğun olarak gerçekleşti. Bunda en büyük etken kuşkusuz Meclis Başkanlığı seçimleriyle koalisyonun ve erken seçimin özdeş hale getirilmiş olmasıydı. Bu seçimlerin bıraktığı en derin iz ise miletvekillerinin oy kullanmaları esnasında yaşandı. Oylamayı yöneten Başkan Yasin Hatiboğlu milletvekillerinin oylarını kullanırken özellikle aynı kalemi kullanmalarını rica etmişti. Oylama gizli olduğu ve hangi milletvekilinin kime oy verdiğinin belli olmadığı olmaması gerektiği bu oylamada gizliliği sonuna kadar korumak amacıyla böyle bir tedbir alınmıştı. Anlaşılan o ki bazı milletvekilleri aynı renk kalemle oy pusulasını imzalayarak oylamayı kontrol altına alma girişimi başlatmışlardı. Ama Hatiboğlu'nun bu uyarısıyla bu atraksiyon da boşa çıktı. Meclis oylamalarında kürsüye konulan platform da değişmişti bu seçimde. Her zamanki platform gitmiş ışıklı ve camlı bir köşk getirilmişti yerine.
   <br/>
   <br/>
   Ankara'da hareketli günler devam edecek...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3080-meclisten-havanaya-elci.html), [web.archive.org (arşiv bağlantısı)](http://web.archive.org/web/20120201113107/http://www.aksiyon.com.tr:80/aksiyon/haber-3080-meclisten-havanaya-elci.html)
