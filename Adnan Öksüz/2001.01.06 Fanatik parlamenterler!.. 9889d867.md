# Fanatik parlamenterler!..

*Adnan Öksüz 2001.01.06*

<div>
 <p class="spot">
  Futbol, parti ayrımını ortadan kaldıran en büyük etken. Aile boyu Galatasaraylı olan ANAP Genel Başkanı ve Başbakan Yardımcısı Mesut Yılmaz ile siyasi çizgi olarak çok farklı kulvarlarda at koşturan Şişli Belediye Başkanı, DSP'li Mustafa Sarıgül, sık sık biraraya geldikleri maçların dışında da bu birlikteliği sürdürüyorlar
 </p>
 <p class="metin">
 </p>
 <img border="0" src="/web/20020325033525im_/http://www.aksiyon.com.tr/2001/318/resimler/fanatik.jpg"/>
 <p class="metin">
  "Allah'ım ne olur, Fenerbahçe'yi zafere kavuştur". Bu cümleler politikaya hiç de yabancı olmayan bir kişinin dudakları arasından dökülüyordu. Yabancı değildi ama isim ilginçti; Şevket Kazan. Kendisi de siyaset yasaklısı olan Refah Partisi eski Genel Başkanı ve eski Başbakan Prof. Necmettin Erbakan'ın yakın çalışma arkadaşlarından, hatta sırdaşlarından, Adalet eski Bakanı Şevket Kazan, fanatik bir Fenerli olarak takımının rakip takımı altetmesi için çimenler üzerinde kıldığı namazının ardından Allah'a böyle dua ediyordu.
 </p>
 <p class="metin">
  Sadece Şevket Kazan değildi takımının başarılı olmasını isteyen. Sayıları son zamanlarda gittikçe artan fanatik siyasetçiler, siyasetle sporu —daha özelde futbolu— hayatlarının hemen her alanına taşımak niyet ve arzusundalar. Hiç kimsenin tahmin etmediği isimler, konu açılınca aniden müthiş bir taraftar olarak karşınıza çıkıyor ve maçların tüm ayrıntılarını anlatabiliyordu. Burada parti ayrımı da sözkonusu değildi. Örneğin farklı partilerin kabinedeki üyeleri, MHP'li Şuayip Üşenmez'le, Çalışma Bakanı Yaşar Okuyan çok rahat biraraya gelebiliyor ve Fenerbahçe'nin geleceğini tartışabiliyorlardı. Yine zıt kutuplarda yeralan iki isimden, Küba gezisiyle gündemde günlerce yeralan ve bu ülkenin efsanevi ismi Che'ye ne kadar yakın olduğunu ifade eden MHP'li İstanbul Milletvekili Mehmet Gül ile siyasi çizgisinin çok farklı olduğu eski Meclis Başkanı  Hikmet Çetin Beşiktaş'ı daha iyi yerlere taşımanın mücadelesini el ele verebiliyorlardı. Hatırlanacak olursa, Süleyman Seba yönetiminin ardından, her iki ismin de adı Beşiktaş kulislerinde BJK Başkan adaylığı için geçmiş ancak bir sonuç alınamamıştı.
 </p>
 <p class="arabaslik">
  Fanatiklik 'parti ayrımı' dinlemiyor
 </p>
 <p class="metin">
  Ya Mesut Yılmaz'la Mustafa Sarıgül'ün Galatasaray muhabbetleri... Aile boyu Galatasaraylı olan ANAP Genel Başkanı ve Başbakan Yardımcısı Mesut Yılmaz ile siyasi çizgi olarak çok farklı kulvarlarda at koşturan Şişli Belediye Başkanı, DSP'li Mustafa Sarıgül, fanatikliklerini her fırsatta dile getiriyorlar, sık sık biraraya geldikleri maçların dışında da özel mekanlarda bu birlikteliği sürdürüyorlardı. Ne de olsa birisi doğuştan fanatikti, diğeri ise organik olarak bir dönem de olsa camianın içinde bulunmuş, yönetim kurulu üyeliği yapmıştı. Mesut Yılmaz'ı, Mustafa Sarıgül'ü zikredip, Mehmet Ağar'ı saymamak olur mu? Koyu bir Galatasaraylı olan Mehmet Ağar, bu kulübün ünlü eski teknik direktörü Fatih Terim adına düzenlenen ödülleri alacak kadar camiaya yakın. GS takımının içinden birisi gibi fotoğraf kareleri içinde yeralan bir isim, aynı zamanda. Nerede Cimbom'un maçı var, orada Işın Çelebi, Mehmet Ağar, Mustafa Sarıgül, Mesut Yılmaz aynı fotoğrafın içindeler. Nerede Beşiktaş'ın maçı orada Uluç Gürkan, Ünal Erkan, Saadettin Tantan, Hikmet Çetin, Mehmet Gül, Abdullah Gül, Bülent Akarcalı, Ali Doğan aynı karenin içindeler. Hepsi de farklı bir siyasi partinin mensubu. 'Gönül ferman dinlemiyor' özdeyişi burada 'fanatiklik parti ayrımı dinlemiyor'a dönüşüyor, adeta.
 </p>
 <p class="arabaslik">
  Mecburen Samsunsporlu
 </p>
 <p class="metin">
  Son olarak dolaylı bir fanatik parlamenter değişik bir biçimde gündeme geldi; Fazilet Partisi Samsun Milletvekili Musa Uzunkaya. Uzunkaya, Meclis Milli Eğitim, Kültür, Gençlik ve Spor Komisyonu üyesi. Esasen herhangi bir takımın taraftarlığını yapmıyor. İyi bir izleyici olduğunu ifade ediyor. Hangi takımı tutuyorsunuz şeklindeki sorulara ise ilginç bir cevap veriyor; "Fazilet takımını tutuyorum". Ancak geçtiğimiz sezon oynanan Samsunspor—Fenerbahçe maçında FB lehine verilen bir penaltının haksız olduğunu öne sürerek konuyu TBMM'ye taşıdı ve Spordan Sorumlu Devlet Bakanı DSP'li Fikret Ünlü'ye yazılı cevaplaması istemiyle bir soru önergesi verdi. Fikret Ünlü'nün bu sorulara nasıl cevap vereceği henüz bilinmiyor ancak, Uzunkaya amacını 'toplumsal patlamaları önlemek' olarak açıkladı. Ne demekti bu? Uzunkaya'ya göre 'toplum zaten fünyesi çekilmiş bir bombayı andırıyordu ve her an patlamaya hazırdı, böyle bir ortamda verilen yanlış bir hakem kararı özellikle gençlerin tepkilerini değişik yönlere çekmesine sebep olabilirdi'. FP'li Uzunkaya bu savını daha da ileri götürerek 'yanlış hakem kararıyla yanlış hakim kararının son tahlilde birbirinden farklı olmadığını' söylüyordu. Samsun—Fener maçında Fener lehine verilen penaltı kararından sonra verdiği soru önergesinin basında yeralmasının ardından İstanbul'dan telefonla kendisini arayan yeğeninin tepkisi konusunda ise şaşırmışa benziyordu, Uzunkaya. Yeğeninin "25 milyon Fenerli taraftarı karşına nasıl alıyorsun?' sorusuna karşılık "Sen bunu Selim Soydan'a sor. O da bu penaltının haksız olarak verildiğini düşünüyor" dediğini aktarıyor.
 </p>
 <p class="metin">
  Galatasaray takımını 'Avrupa'daki başarılarından dolayı' takdir eden, seçim bölgesi olması sebebiyle de 'mecburen Samsunspor'u tutan' Uzunkaya, Devlet Bakanı Ünlü'den sorularının cevabını merakla bekleyedursun, soru önergesiyle ilgili olarak ilginç bir çıkış da spor yazarı İbrahim Kıbrızlı'dan geldi. Bir dönem Şekerspor'u birinci lige çıkarmasıyla ünlenen Celal Kıbrızlı'nın kardeşi olan ve halen spor ve ekonomi yazıları yazan Kıbrızlı'ya göre Uzunkaya'nın böyle bir hakkı yok. "Sahada hakemin inisiyatifinden bakan direkt sorumlu değildir. Bunun için milletvekilinin böyle bir soru önergesi vermesini doğru bulmuyorum" diyen Kıbrızlı, konunun gündeme getirilme yerinin Meclis değil, Futbol Federasyonu olduğunu belirtiyordu. Kıbrızlı bir konuda Uzunkaya ile paralel görüşte olduğunu da saklamıyordu; "O penaltıyı ben de izledim. Haksız bir penaltıydı. Samsunspor'a yazık oldu..." Birşey daha ekliyordu, Kıbrızlı; "Penaltı haksız evet ama Musa Bey penaltının haksızlığını siyasallaştıracağına gitsin Samsunspor'a sahip çıksın. Bu takımı güçlendirecek çalışmalar yapsın".
 </p>
 <p class="arabaslik">
  Takım tut, ferah bul
 </p>
 <p class="metin">
  Futbol, siyasetteki çoğu zaman kendisini gösteren sıkıcılığı, monotonluğu, tekdüzeliği aşmada, vekillerin kendilerini bulmada ilginç bir alan. Çoğu milletvekili bu tekdüzeliği yıkmak için Meclis kulislerinde spor konuşuyor, maç sohbetleri yapıyor. Önemli yasa görüşmelerinde bile şayet derbi maçı varsa Genel Kurul Salonu neredeyse yarı yarıya boşalıyor, kanun çıkarılması zorlaşıyor.
 </p>
 <p class="metin">
  Boşuna dememişler; 'takım tut, ferah bul'...
 </p>
 <br/>
 <center>
  <a class="anaorta" href="http://web.archive.org/web/20020325033525/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/politika/2.htm), [web.archive.org (arşiv bağlantısı)](http://web.archive.org/web/20020325033525/http://www.aksiyon.com.tr:80/2001/318/politika/2.htm)
