# Meclis’te güvenlik sendromu

*Adnan Öksüz 2001.02.10*

<div>
 <p class="spot">
  TBMM'de güvenlik her zaman sorun oldu. Genel Kurul salonunda yapılan tartışmalarda eli beline giden vekillerin görüntüleri her zaman rahatsızlık  meydana getirdi. Son olarak, eski vekiller hariç, silahlı hiçbir ziyaretçinin  silahı emanete bile alınmıyor. Silaha duyarlı döner kapılar ise gündemde
 </p>
 <p class="metin">
 </p>
 <img border="0" src="/web/20020523134139im_/http://www.aksiyon.com.tr/2001/323/resimler/Meclis.jpg"/>
 <p class="metin">
  Yine bir DYP'li... İdris Arıkan... Meclis Genel Kurulu'nda değil ama Genel Kurul Salonu'nun hemen yanıbaşındaki kulisin girişinde yine bir vekilin silahından çıkan kurşunlarla yaşamını yitirmişti. Arıkan, kavgayı ayırayım derken kendisini bir anda tarafların arasında bulmuş ve bu, hayatına malolmuştu. O zaman Meclis'teki güvenlik sorunu ağırlıklı olarak gündeme gelmiş, Meclis oturumlarına silahlı olarak girilmemesi yönünde genel bir mutabakat belirmişti. Ancak nafile...
 </p>
 <p class="metin">
  Aradan 12 sene geçmiş olmasına rağmen bu alanda bir adım bile ilerleme kaydedilemedi. Son olarak bir silahın namlusundan çıkan kurşunlarla olmasa bile bir vekil hayatını ilginç bir şekilde kaybetti. Zaten yıllardan beri kalp rahatsızlığı olan Doğru Yol Partisi Şanlıurfa Milletvekili Fevzi Şıhanlıoğlu, Meclis Genel Kurulu'nda içtüzük değişiklik çalışmaları sırasında çıkan iktidar—muhalefet çekişmeleri sırasında aniden rahatsızlanarak kalp kirizi geçirdi ve hayatını kaybetti. İtiş kakış sırasında bazı vekillerin silahlarını çektikleri, bazılarının silahlarının yere düştüğü hep söylenegeldi. Ama bir gerçek vardı ki bu, gözlerden uzak olmaması gereken bir olguydu; bu kez, ölüme sebep olan bir kurşun değil ama ihmaldi. Büyük yatırımlarla Ankara'nın iyi hastanelerinden birisi haline getirilen Meclis Hastanesi, olayın vuku bulduğu saatlerde kapalıydı ve doktorlar da hastaneyi terketmişlerdi.
 </p>
 <p class="metin">
  Güvenlik güçleri de çaresiz
 </p>
 <p class="metin">
  Son olayın ortaya çıkardığı çıplak gerçek ise şu; TBMM Kampusü içinde güvenlik sorunu tam anlamıyla çözülmüş değil. Milletvekilleri halen silahlı olarak Genel Kurul Salonuna kadar girebiliyor, silahlı olarak oturumları izleyebiliyorlar. İşin ilginç yanı da polisler bu duruma ses çıkaramıyorlar. Kapılarda görevli polislerin en büyük zorluğu ise karşılarındaki kişilerin vekil olmaları ve dokunulmazlıklarının bulunması. Güvenlik mensupları "Neticede karşınızdaki insan parlamentonun bir üyesi. Üzerini arayamıyorsunuz, bakamıyorsunuz. Araçlarını da yeteri kadar denetleyemiyoruz" görüşünde. Vekillerin bellerinde silahlarıyla birlikte Genel Kurul Salonu'na kadar girip, burada yasama çalışmalarını sürdürürken silahlı olarak bulunmaları yaklaşık olarak 15 yıldır Meclis'in gündeminde. Ne zaman bir olay olsa konu hemen gündeme taşınıyor, Meclis Başkanlık Divanı toplanıyor, birtakım ön kararlar alıyor, ilkeler ortaya koyuyor ama sonuç yok. Çalışma var, gayret sözkonusu, önemli derecede çaba gözleniyor ama netice sıfır. Peki ama vekillerin, silahlarıyla birlikte Genel Kurul Salonu'na girişleri nasıl engellenecek? Yaptıkları işin gereği vekillerin silah bulundurmaları, taşımaları bir noktaya kadar normaldi belki ama Genel Kurul Salonu'nda böyle bir tedbire gerek var mıydı?
 </p>
 <p class="metin">
  Silaha duyarlı kapılar
 </p>
 <p class="metin">
  Bu işi nihai noktada çözümleyecek makam olan Meclis Başkanlığı koltuğunda oturan MHP'li Ömer İzgi'nin ise ilginç bir görüşü bulunuyor; 'silaha duyarlı döner kapılar'. Malum, Genel Kurul Salonu ve Kulis bölümleri, Komisyonlar, Basın, Yemekhaneler, Kütüphane, Meclis Genel Sekreterliği vs. bölümlerinin bulunduğu Meclis Ana Binası'na dört döner kapıdan giriliyor. Şu anda bu döner kapılarda yeteri kadar güvenlik sistemi ve görevli bulunuyor. Sistem, son birkaç sene içinde yenilendi, zaten. Burada bir sorun yok. Fakat, vekiller bu güvenlik sestemini de çok rahat aşarak içeri girebiliyorlar. Meclis Başkanı Ömer İzgi bu handikapı aşmak için sözkonusu döner kapıların silaha duyarlı kapılar olması gerektiğinin altını çiziyor; vekil —ya da herhangi bir görevli— gelecek, şayet üzerinde silah varsa, bu kapılar açılmayacak. Yani görevli emniyet mensubunun müdahelesine gerek kalmadan, vekil—polis karşı karşıya gelmeden, kapılar açılmayacak, silahlar —içeride oluşturulan ek bir sistemle— emanete bırakılacak, ve sorun da kendiliğinden çözülmüş olacak. Esasen şu anda yürürlükte olan bir uygulama ile silahların Meclis'in yakınına bile girmesi iyice zorlaşmış bulunuyor. Eskiden, Meclis'in iki —Dikmen ve Çankaya kapıları olmak üzere— girişinde, silahlar emanet kısmına alınırken, bu uygulama kaldırılmış. Yani üzerinizde silah varsa ve vekil değilseniz şu anda içeri girmeniz neredeyse mümkün değil. Sadece eski vekillerin yararlanmalarına yönelik olarak kısmi bir silah emaneti alınabiliyor. Kontenjan dolduğu zaman eski vekiller de —şayet silahları varsa— dolayısıyla TBMM Kampusü içine giremiyorlar. Yani, Meclis Başkanı İzgi'nin yapmak istediği uygulama bu açılardan hem zor hem kolay. Zor, çünkü vekillerin eski alışkanlıklarını terketmeleri kolay değil. Kolay, çünkü zaten yapılmak istenen uygulamanın altyapısı bir bakıma mevcut.
 </p>
 <p class="metin">
  Korumalarıyla birlikte dolaşıyorlar
 </p>
 <p class="metin">
  Meclis'te güvenlik sorunu denilince akla yalnızca 'beli silahlı vekiller' gelmiyor. Bunun dışında korumalı vekiller de büyük sorun oluşturuyor. Genel uygulama ve teamüller, Genel Kurul Salonu'nun iki yanında uzanan kulislerdeki güvenliğin, Meclis'te görevli polisler tarafından yürütülmesini gerektiriyor. Ancak bunun dışındaki bazı uygulamalar, Meclis güvenliğinin başını ağrıtıyor. Bunların başında eski Genelkurmay Başkanı Emekli Orgeneral, DYP Kilis Milletvekili Doğan Güreş geliyor. Son Cumhurbaşkanlığı seçimlerinde Köşk'e aday olan ancak kendi partisi başta olmak üzere partilerden gerekli desteği bulamayan ve uzun süreden beri bir bakıma köşesine çekilen Güreş Paşa, eski Genelkurmay Başkanı olması dolayısıyla korunuyor. Bu çok doğal. Ancak korumalarının zaman zaman Genel Kurul Salonu'nun hemen yakınına kadar gelmeleri ve Paşa'nın her an yanında bulunmaları 'koruma karmaşası' meydana getiriyor. Bunlardan bir başkası ise Mehmet Ağar. Eski Emniyet Genel Müdürü ve eski İçişleri Bakanı olan Ağar'ın korumaları da, sık sık Ağar'la birlikte kulislerde gözüküyorlar. Özellikle iktidarda olan Genel Başkanların korumaları da, Genel Başkanlar Meclis'te bulunduğu zamanlarda kulislerde iyi bir görüntü vermiyorlar. En azından bu ikiliğin çözülmesi için hariçten Meclis'e gelen korumaların kulis dışında tutulmaları gerekiyor. TBMM Güvenlik sistemi çerçevesinde hazırlanması gereken genel paketin içinde bulunması gereken unsurlardan birisi de bu olsa gerek.
 </p>
 <p class="metin">
  Meclis Başkanlığı, gerilimi artıran bu olayın ardından gerekli tedbirleri alabilecek mi? Yoksa şimdiye kadar olduğu gibi yine zamanın akışına mı bırakılacak? Bunu zaman gösterecek.
 </p>
 <p class="metin">
 </p>
 <p class="arabaslik">
  Meclis Kampusü'ne nasıl girileceği TBMM İçtüzüğü'nde açık şekilde ifade ediliyor
 </p>
 <p class="metin">
 </p>
 <p class="metin">
  Kolluk tedbirleri
 </p>
 <p class="metin">
  MADDE 164.— Başkan, Türkiye Büyük Millet Meclisine ait bina, bahçe ve arsaların iç ve dış güvenliğiyle ilgili tertip ve tedbirleri almakla yükümlüdür.
 </p>
 <p class="metin">
  Muhafız taburu ile güvenlik kuvveti, ancak Başkanın emri altındadır.
 </p>
 <p class="metin">
 </p>
 <p class="metin">
  Silah taşıma yasağı
 </p>
 <p class="metin">
  MADDE 165. — Türkiye Büyük Millet Meclisi bina, bahçe, arsa ve eklerine silahla girmek yasaktır. Muhafız taburu ile emniyet kuvvetlerindeki görevlilerle Başkanın istemi üzerine çağırılan silahlı kuvvetler ve güvenlik kuvvetleri mensupları hakkında bu hüküm uygulanmaz.
 </p>
 <p class="metin">
  Bu hükme aykırı hareket edenler Başkanlıkça derhal dışarı çıkartılır.
 </p>
 <br/>
 <center>
  <a class="anaorta" href="http://web.archive.org/web/20020523134139/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/politika/2.htm), [web.archive.org (arşiv bağlantısı)](http://web.archive.org/web/20020523134139/http://www.aksiyon.com.tr:80/2001/323/politika/2.htm)
