# Meydanlar Tayyıp’ı tartıyor

*Adnan Öksüz Bilinmeyen-tarih*

<div>
 <p>
  <font>
   Seçim atmosferine girmiş gibi çalışan AK Parti lideri Tayyip Erdoğan meydanlara büyük kalabalıklar toplamasına karşılık bir vaatte bulunmuyor. Otobüs üzerindeki hareketleri ise Özal’ı hatırlatıyor. İki şey hariç; kalem ve sembol..
   <br/>
   <br/>
   Hakkındaki yargı süreci devam eden AK Parti Genel Başkanı Recep Tayyip Erdoğan seçim varmış gibi çalışıyor. Diğer hiçbir partinin biraraya getiremediği kadar insanı meydanlara topluyor, sanki seçim bir ay sonra yapılacakmışçasına düzenlenen programlara binlerce insan katılıyor. Buna sebep olan ise AKP’nin il binalarının açılışları. Bu çerçevede Erdoğan bugüne kadar yaklaşık 55 il binasının açılışını gerçekleştirdi ve bunun için 35 bin kilometre yol katetti.
   <br>
    <br>
     İyi de AKP’nin miting gibi açılışlarına katılan insanların beklentisi neydi? Nasıl bir psikolojiyle bu açık hava toplantılarına iştirak ediyorlardı? İşte bu soruların cevabını bulmak için gittiğimiz Yozgat mitinginde ilginç insan manzaralarıyla karşılaştık.
     <br>
      <br>
       İnsan manzaraları...
       <br>
        <br>
         “Yasaklanmak isteniyormuş, biz bunun ne olduğunu pek bilemiyoruz, devlet işidir bu. Ama biz bu defa Teyyip diyeceğiz. Bir de onu deneyelim bakalım, oğlum..”
         <br/>
         <br/>
         Bu sözleri söyleyen, Yozgat’ın Kürt kökenli sakinlerinden birisiydi. Cumhuriyet Meydanında düzenlenen mitinge AK Parti Genel Başkanı da katılacak ve bir konuşma yapacaktı. Onu dinlemeye gelmişti. Başka birşey de düşünmüyordu. Yozgatlı esnaf, hafif Güneydoğu şivesiyle bunu dile getiriyordu. Ya diğerleri...
         <br/>
         <br/>
         Bunlardan birisi Yozgat’ın Sorgun ilçesine bağlı Bağlarbaşı Köyünde oturan 60 yaşındaki Mehmet Ayyıldız’dı. Ayyıldız’ın söyledikleri gerçekten yabana atılır gibi değildi; “Ben Cumhuriyet çocuğuyum. Benim çocukluğumda Atatürk birgün geldi, arkadan doğru yürüdü ve tüm paşalar onun önünde eğildiler. Atatürk’ün çakır gözleri vardı ve cesurdu. Hele Atatürk, Fevzi Çakmak ve İnönü birlikte oldukları zaman tüm devletler ayağa kalkardı. Atatürk tam bir delikanlı idi. Şimdi Tayyip Bey de böyle bir izlenim uyandırdı. Bir konuşmasına bakacağım.”
         <br/>
         <br/>
         Mitinge katılan Yozgatlılardan birisi de yine Sorgun’dan katılan Muhammet Murat idi. ‘Tayyip dünyayı ışıtacak’ diyen Murat’a göre Tayyip Bey’in işi doğru idi. Sorgun’un Babalıköy’ünden mitinge katılan Abdullah Babarslan’ın dile gitirdikleri de sıradan sözler değildi; “Tayyip Bey ilerici, gelişimci. İstanbul belediye başkanı iken yaptıkları ilerisi için bizlere ümit oldu. Siyasetten yasaklanması durumunda bence Tayyip Bey’e ilgi daha da artar.” Sorgun ilçesinden mitinge iştirak edenlerden bir başkası da İbrahim Bozkurt idi. “Tek umudumuz Tayyip” diyen Bozkurt esnafın çok zor durumda olduğunu, çeklerinin ödenmediğini, alacaklarını tahsil edemediklerini dile getiriyor ve AK Parti lideriyle ilgili yargılama süreci konusunda bir tesbitini dile getiriyordu; “Tayyip giderse Abdullah Gül var, Bülent Arınç var, o partide lider olabilecek 7—8 tane lider adayı var.”
         <br/>
         <br/>
         “Yeter ki yolsuzlukları bitirsin”
         <br/>
         <br/>
         Yozgat Merkez’den Tayyip Bey’i dinlemeye gelen Necip Şimşek ise Tayyip Erdoğan’dan hizmet beklediklerini ve ekonomik beklentilerinin ağır bastığını ifade ediyordu. Yozgat’ın ilçelerinden Çekerek Çandır Köyünden mitinge gelen Bahattin Özdemir de “Başarısını bekliyoruz. Biz istiyoruz ki memlekette huzur olsun. Ben oyunumu daha önce başka partiye verdim ama şimdi Tayyip’e vereceğim. Ben eminim ki Yozgat’ta 6 milletvekilinden 5’ini Tayyip Bey alacak. Ha, yasaklanırsa ne olur? Hiçbirşey değişmez, biz yine de veririz, yeter ki yolsuzluklar bitsin.” Çekerek ilçesinden katılan bir başka isim de Adem Yılmaz’dı. Yılmaz, Tayyip Erdoğan’dan gelecek adına çok şey beklediklerini, ekonomik beklentilerinin birinci planda geldiğini söylüyordu. Adem bey, Erdoğan’ın yargı süreciyle ilgili de ‘Bunlar uydurma şeyler’ diyordu. Aynı ilçenin sakinlerinden Hasan Polat da mitinge katılış amacını ‘Hepsini dinledik, bunda karar kıldık, yeni bir lider gelsin istiyoruz’ cümleleriyle açıklıyordu. Sorgun’dan mitinge gelen Ahmet Aksoy da benzer görüşleri dile getiriyordu; “Memleketi krizden kurtarsın, imam hatip liselerini yeniden açsın, İHL mezunlarının polis olmasını yeniden sağlasın. Boğazımıza kadar vergiye boğulduk, biraz bizi ferahlatsın istiyoruz.”
         <br/>
         <br/>
         Mitinge çeşitli yaş gruplarından katılımcılar gelmişti. Bunlardan birisi de Çorum Alaca’dan katılan 13 yaşındaki Yusuf Bozağacı’ydı. Yusuf niçin katılmıştı mitinge? O da yolsuzlukların bitmesini talep ediyor ve daha çok eğitim istiyordu. Fransa’dan evlenen ve yakında bu ülkeye yerleşeceğini belirten Sarıkaya ilçesinden, 19 yaşındaki Sedat Duru da ‘Krizi düzeltecek diye buradayım’ diyordu, AK Parti Genel Başkanı için. Mitinge katılan az sayıdaki hanım iştirakçilerden 16 yaşındaki Zarife Yakışıklı’nın beklentisi ise beklendiği gibiydi; “AK Parti özgürlükleri daha artıracak. Beklentimiz büyük. Bunlardan birisi de ekonomik krizi düzeltmesi.” Yakışıklı, Tayyip Erdoğan’a siyasi yasak getirilmesi konusunda da ‘İnşaallah olmaz’ demekle yetiniyordu.
         <br/>
         <br/>
         Taleplere uygun konuşmalar
         <br/>
         <br/>
         AK Parti Genel Başkanı’nın bu mitinglerde yaptığı konuşmalar da doğrusu bu taleplere paralellik gösteriyor. Hemen her konuşmasında mitinge katılanların üzerine kırmızı—sarı karanfiller atan Erdoğan, ekonomik göstergelerden yola çıkıyor, bir ailenin sadece çay ve simit yemeleri halinde bile geçinmelerinin bu ortamda mümkün olmadığını dile getiriyor. Yolsuzluklara sık sık vurgu yapıyor, hortumcuların hortumlarının kesilmesi durumunda milli gelirin 10—15 bin dolara çıkacağının altını çiziyor ve kendisinin İstanbul Büyükşehir Belediye Başkanı iken yaptığı hizmetleri anlatıyor. Şu cümleler de kendisine ait; “Ben başkan olduğum zaman İstanbul’un durumu Türkiye’nin durumu gibiydi. İstanbul’u nasıl düzelttiysek, Türkiye’yi de düzelteceğiz.” Fakat Erdoğan’ın konuşmalarında önemli bir nokta; kesin bir vaatte/vaatlerde bulunmaktan özenle kaçınıyor. ‘Şunu yapacağım, bunu vereceğim’ gibisinden sözler vermiyor.
         <br/>
         <br/>
         Konuşmalarını zaman zaman şiirlerle süslüyor, bazen de eski siyasilerin argümanlarını kullanmaktan çekinmiyor; ‘Benim köylüm, benim esnafım, benim çiftçim..” Ama birçok siyasinin konuşma yaparken kullandığı ‘günün anlam ve öneminin anlaşılmasını kolaylaştıran’ fıkralara girmiyor, nedense. Konuşması sırasında halkla sıcak ilişki kurmayı da ihmal etmiyor, sorular soruyor, cevaplar alıyor, gelen ses zayıf olursa tekrar ettiriyor. Bu yöntemi eski Cumhurbaşkanı Demirel aktif siyasette iken sık kullanırdı. Otobüsün üzerinde dört tarafa da yönelerek herkesi muhatap almaya çalışması halkın ilgisini çekiyor. Bu konuda partinin halkla ilişkilerden sorumlu Genel Başkan Yardımcısı Akif Gülle’nin çok emek harcadığı biliniyor. Ancak konuşmalarında gözlenen en önemli eksikliklerden birisi elinde kalemi olmayışı ve bundan da önemlisi mitingin belleklerde kalmasını sağlayan sembol yokluğu.
         <br/>
         <br/>
         Hatırlanacağı üzere merhum Turgut Özal’ın ANAP selamı hâlâ hatırlarda. AK Parti lideri bunun yerine, hapse girdiği zaman ‘Bu şarkı bitmez’ sloganıyla bütünleşen şarkının sözlerini katılımcılara okuyor; ‘Beraber yürüdük biz bu yollarda, beraber ıslandık yağan yağmurda...’
         <br/>
         <br/>
         Tayyip Erdoğan, bundan sonra Haziran ayının ortalarına kadar 36 il binasının daha hizmete açılışını yapacak, dolayısıyla mitinglere katılacak. Sonuç ne mi olur? Bunu fazlasıyla düşünmüyor. Çünkü yargıdan aleyhinde bir sonuç çıksa bile bu yasakların ilelebet devam etmeyeceğini düşünüyor..
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 14 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11846), [web.archive.org (arşiv bağlantısı)](http://web.archive.org/web/20050227214354/http://www.aksiyon.com.tr:80/yazdir.php?id=11846)
