# Fıkracısı Demirel'den telefon bekliyor

*Adnan Öksüz 2000.03.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin sekizinci cumhurbaşkanı rahmetli Turgut Özal'ın, başbakanken sevdiği işlerden birisi, gece yarısında bürokratları arayıp, Türkiye'nin genel gidişatıyla ilgili bilgiler alması, istatistikleri sormasıydı.
  </font>
 </div>
 <div id="newsText">
  <font class="detail-text">
   Bu sebeple bürokratlar gece hazırlıklı yatarlar, her an Özal tarafından aranmayı beklerlerdi. Durum, tam anlamıyla, şimdi Radyo Televizyon Üst Kurulu üyesi olan, dönemin PTT Genel Müdürü Emin Başer'in anlattığı gibiydi; "Özal, gece bazen 02:00'de bazen de 03:00'te arardı. Önce hal hatır sorardı. Sonra Türkiye'nin telekomünikasyon alanında ne gibi yatırımlar yapması gerektiği üzerinde uzun uzun konuşurduk. Bu yüzden de Genel Müdürlüğüm süresince dosyalarım en taze bilgilerle birlikte telefonun hemen yanıbaşında hazır beklerdi".
   <br/>
   <br/>
   Özal sıradışı bir insandı ve yöntemleri de sıradışı idi.
   <br/>
   <br/>
   Demirel'in farklı bir yönü
   <br/>
   <br/>
   1993'ün Nisan ayında, Turgut Özal'ın halen tartışılan ani vefatından sonra Çankaya Köşkü'ne çıkan Süleyman Demirel ise daha farklı yönleriyle önplana çıktı.
   <br/>
   <br/>
   30 yıllık siyasi tecrübesini Çankaya'ya taşıdı Demirel. Yaklaşık 7 yıldır da Türkiye'nin meselelerine 864 rakımlı tepeden bakıyor ve değerlendiriyor. Gerekli yasal değişiklikler yapılır da partiler arasında bir mutabakat sağlanırsa bir süre daha bu görevini devam ettirme niyetinde ve çabasında. Süleyman Demirel'in, Özal'da olduğu gibi, müzikten hoşlandığı ve Çankaya'da sürekli Türk Sanat Müziği çaldırdığı söylenemeyebilir. Ancak onun da kendisine özgü, spesifik yanları var. Demirel'in önemli bir özelliği eski dostlarıyla sık sık biraraya gelmek, hasret gidermek ve muhabbeti koyulaştırmak. Bu muhabbet ortamlarının doğal sonucu olarak, bir çember oluşmuş, Demirel'in çevresinde. Bu çemberin önemli bir bölümünü 'fıkracılar grubu' meydana getiriyor. Şimdi, cumhurbaşkanlığı başdanışmanı, eskinin milli savunma, orman bakanı Konyalı Vefa Tanır, Demirel'in hem en eski arkadaşlarından, hem de yakın çalışma arkadaşı olarak Necmettin Cevheri, Münif İslamoğlu (merhum), Nahit Menteşe, Ekrem Ceyhun'la birlikte 'sırdaş'larından. Tanır'ın önemli özelliklerinden birisi, en olmadık zamanlarda anlattığı fıkralar. Benzer konumu olan bir diğer isim de şimdi DYP Elazığ Milletvekili olan Ali Rıza Septioğlu. Kendisiyle ilgili birçok fıkra anlatılan Septioğlu, Demirel'i Elazığ fıkralarıyla neşelendiren isimlerden.
   <br/>
   <br/>
   Fıkracılar Grubu'nun önemli ismi; Olcay
   <br/>
   <br/>
   Fıkracılar Grubu'nun en önemli ismi ise hiç kuşkusuz Ferhan Olcay.
   <br/>
   <br/>
   O esasen ünlü bir avukat. Davalar alıyor, davaları takip ediyor, il il dolaşıyor, insanlarla konuşuyor, koşturuyor, koşturuyor...
   <br/>
   <br/>
   Ferhan Olcay'ın adı, Demirel'in yasaklı olduğu yıllarda, Güniz Sokak'ta ikamet ettiği sırada öne çıktı. O yıllarda, Olcay hemen hergün Güniz Sokak'a uğrayarak, 'Beyefendi'ye hal hatır sorduktan sonra, çay arasında çeşitli fıkralar anlatır, moral verirdi.
   <br/>
   <br/>
   Olcay'ın çok konuşması ve konuşmasını çeşitli güncel fıkralarla süslemesi Demirel'in dikkatini çeker ve hergün yanına uğramasını ister. Siyasetten tecrit edildiği günlerdir ve o günlerin acısını bu fıkralarla unutmaya gayret gösterir. Olcay da bundan memnuniyet duymaktadır. Demirel'in fıkracısı, o 'zor' günleri anlatırken şu ifadeleri kullanıyor; "Yasaklı dönemde biz konuşamıyorduk ama aleyhimizde yazılar çıkıyordu. 'Bu nasıl birşey ya, kaleciyi kaleye bağlamışlar, sonra karşı takım gelip gol atıyor, sonra gol attık diye övünüyorlar. Kaleciyi bırakın bakalım bir gol atabilecek misiniz?' derdi Demirel. Beyfendi çok taban adamıdır. Bunun içindir ki herkes onun yanında kendi derdini çok rahat anlatırdı. Ve Beyfendi de, Allah var, herkesin derdini dinler ve ilgilenirdi. Bunun içindir ki hâlâ Türkiye'ye hakim birisidir".
   <br/>
   <br/>
   "Ferhan uygun fıkran var mı?"
   <br/>
   <br/>
   Olcay Demirel'den çok şeyler öğrenir siyaset adına, Demirel de Olcay'da hayat bulur bir bakıma. Bu arada Olcay'ın adı 'Demirel'in fıkracıbaşısı'na çıkar. Bu unvan çok hoşuna gider, Avukat Olcay'ın. Siyasi yasaklar devam ederken Olcay, Demirel'in bazı davalarıyla da yakından ilgilenir. Bu birliktelikleri 12 Eylül sonrası siyasi yasakların kalktığı 1987 sonrasında da sürer.
   <br/>
   <br/>
   Siyasi yasaklar kalkıp, Genel Başkan Hüsamettin Cindoruk'tan 'DYP Genel Başkanlığı' emanetini alan Süleyman Demirel, miting için Anadolu yollarına düştüğünde, en yakınında yine Ferhan Olcay bulunur. Demirel'in konuşmalarının satır aralarında Olcay'ın izleri vardır. Sıkıştığı zamanlar da yine Olcay'dan yardım talep eder, Demirel; "Ferhan konuşmaya uygun fıkran var mı?".
   <br/>
   <br/>
   Hazır cevap oluşu ve olaylardan yola çıkarak hemen bir fıkra üretmede olan üstün başarısı onu belli yerlere de taşımıştır. Olcay, bir dönem GİMA ve Demir Çelik İşletmeleri'nde üst düzey yöneticilik yapmış, bir dönem de DYP Ankara İl İkinci Başkanlığı görevini ifa etmiştir. Uzun yıllar Ankara'nın en eski/meşhur semtlerinden olan Sıhhiye'de oturan Avukat Olcay esasen mahalli yönü ağır basan bir politikacıdır.
   <br/>
   <br/>
   Çankaya'da çağ atlayarak devam...
   <br/>
   <br/>
   Olcay'ın Demirel'le ilişkileri bu kadarla da sınırlı kalmaz. Demirel, Çankaya'ya çıktıktan sonra yanına rahat girebilen nadir isimlerden birisidir. Demirel'in, uzun Çankaya gecelerinde yanında bulunanlar arasında o da vardır. Fıkralar mı? Elbette, 'Beyefendi'ye fıkra anlatmaya devam edilmektedir. Bu kez fıkraların niteliği ve çapı değişmiştir. Ne de olsa Çankaya 'tarafsız olunması gereken' bir mekandır ve Olcay da öyle davranır. Köşk'e gidebilecek fıkralarla içiçedir artık. Üstelik, yeni konumunu sevmiştir de. Halk tipi fıkralardan kurtulup, üst seviyede espriler üretmek onun da işine gelmektedir. Basamak atlamıştır, Demirel'le birlikte.
   <br/>
   <br/>
   "Çok şey öğrendim..."
   <br/>
   <br/>
   'Bir insan, birisinin yanında uzun süre kaldığı zaman ya huyundan, ya suyundan' derler ya... OlcayDemirel için de aynı kural geçerlidir. Avukat Olcay, 'Beyefendi'den çok şeyler öğrenmiştir öğrenmesine de, bunca yıllık tanışıklıktan sonra Demirel'i nasıl değerlendirmektedir? Mesela, Demirel'in espri anlayışı nasıldır? Olcay, Demirel'in bu yönünü Aksiyon'a değerlendirirken oldukça heyecanlanıyor;
   <br/>
   <br/>
   "Süleyman Bey, oldukça esprili bir insandır. Gününde olduğu zaman her lafı bir yere bağlar ve espri yapar. Bu bakımdan çok dolu bir insandır. Onu tanıyıp da sevmemeye imkan yok. Birgün kendilerine dedim ki 'Ya efendim keşke sizinle hiç tanışmasaydık'. Şöyle bir durdu 'Neden' dedi? Ben de, 'Geceleri uyku yüzü göremiyorum, siz bizleri Türkiye sevdalısı ettiniz. Yağmur yağsa çok mu yağdı, yağmasa nasıl olacak, köylünün hali nice olur, kaç köyün yolu asfaltsız, bunların hastası olursa şehre nasıl gelirler, nasıl giderler gibi endişeler bırakmıyor yakamı' dedim. Güldü. Gerçekten kendisi ülkenin hemen hemen her karış toprağını ve bununla birlikte sorununu bilir."
   <br/>
   <br/>
   100 bin fıkrası var
   <br/>
   <br/>
   Peki, Demirel'in eşi Nazmiye Hanım nasıl etkilenirdi tüm olup bitenlerden. Olcay, Nazmiye Demirel'in bu işlere pek karışmadığını belirtiyor.
   <br/>
   <br/>
   Olcay'ın repertuarında yaklaşık 100 bin, yanlış okumadınız  100 bin fıkra bulunuyor.
   <br/>
   <br/>
   Ferhan Olcay bunlardan sadece 30 binini Süleyman Beye anlatabilmiş. Bunların çoğu da Mevlânâ ve Şeyh Sadi'den. Olcay, Ali Rıza Septioğlu'nun Demirel'e anlattığı fıkraları ise daha çok 'diyalektik' buluyor.
   <br/>
   <br/>
   Cumhurbaşkanının fıkracısına iki son soru; 'Demirel, hakkında yayınlanan karikatürlere kızıyor mu hiç, alındığı oluyor mu?'. Olcay'ın buna cevabı 'Kesinlikle hayır. Beyefendi basını çok sever, bilirsiniz'.
   <br/>
   <br/>
   Peki bu fıkraları zamanı gelince kitaplaştırmayı düşünüyor mu? 'Hayır' diyor, Olcay.
   <br/>
   <br/>
   Demirel'in, fıkracısı Avukat Ferhan Olcay'la ilişkisi böyle. O, bir yandan ekmek parası için davalarına bakmaya devam ederken öte yandan kulağı telefonda Baba'dan gelecek 'Ferhan, seni bekliyorum' çağrısını bekliyor.
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5976), [web.archive.org (arşiv bağlantısı)](http://web.archive.org/web/20130713132441/http://www.aksiyon.com.tr:80/aksiyon/newsDetail_getNewsById.action?newsId=5976)
