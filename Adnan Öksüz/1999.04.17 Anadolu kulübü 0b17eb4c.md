# Anadolu kulübü

*Adnan Öksüz 1999.04.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Türkiye Ankara'nın dışından yönetiliyor" tezini ileri sürenler, belli başlı ve ün yapmış isimlerin öbeklendiği 'kulüp'leri ve buralarda gerçekleştirilen faaliyetleri öne sürerler çoğunlukla.
  </font>
 </div>
 <div id="newsText">
  <font class="detail-text">
   Gerçekten de özellikle son yıllarda Türkiye'de hızla artan ve ancak büyük paralar verilerek girilebilen 'Büyük Kulüp' benzeri mekanlar, Türkiye'nin siyasi yapısındaki değişime paralel bir gelişme olarak değerlendiriliyor. Bu kulüplerden birisi de kuruluş tarihi 73 yıl öncesine dayanan Anadolu Kulübü.
   <br/>
   <br/>
   1926 yılında Mustafa Kemal Atatürk'ün direktifiyle 'Türk ve yabancı üyelerine buluşup görüşme imkanı sağlamak ve üyeler arasında sosyal ilişkileri kolaylaştırmak' amacı ile kuruldu Anadolu Kulübü. Toplam 28 kişiden oluşan kurucuları arasındaki bazı isimler, Kulübün nasıl bir yörüngeye oturtulmak istendiğinin işaretlerini veriyor; Cumhurbaşkanlığı Genel Sekreteri Tevfik Bıyıklıoğlu, Gaziantep Mebusu Kılıç Ali Bey (Gazeteci Altemur Kılıç'ın babası ve İstiklal Mehkemeleri üyesi), Trabzon Mebusu Hasan Saka, Çankaya isimli kitabıyla ün yapan Bolu Mebusu Falih Rıfkı Atay, TBMM Başkanı Kazım Özalp, Genelkurmay Başkanı Fevzi Çakmak, Afyonkarahisar Mebusu ve İstiklal Mahkemeleri üyelerinden Ali Çetinkaya, Dışişleri Komisyonu Başkanı Şükrü Kaya ve Konya Mebusu Refik Koraltan.
   <br/>
   <br/>
   Kulübün günümüzde İstanbul Büyükada ve İzmir olmak üzere iki adet de şubesi bulunuyor. Ankara'da 2 bin 300 kadar üyesi var kulübün ve üyelerden yılda sadece 24 milyon lira aidat alınıyor. Ankara'ya sadece milletvekilleri, rektörler, büyükelçiler ile Anayasa Mahkemesi, Yargıtay, Danıştay ve Sayıştay başkanları üye olabilirken, İstanbul ve İzmir şubeleri diğer kulüp şartlarında hayatiyetlerini sürdürüyorlar.
   <br/>
   <br/>
   Neredeyse Cumhuriyet'le yaşıt Anadolu Kulübü günümüzde hangi konumda acaba? Bir zamanlar devlet yardımı alan, kirası Dışişleri Bakanlığı'nca ödenen, Meclis'le paralel tutulan ve ilk başkanlığını da milli şef İsmet Paşa'nın üstlendiği Anadolu Kulübü şimdilerde çok farklı bir konumda çalışmalarını sürdürüyor. Devletin üst düzey yöneticilerinin buluştuğu ve çeşitli istişarelerin yapıldığı bir mekan olması anlayışından çok uzaklaşmış.
   <br/>
   <br/>
   Rant kavgası
   <br/>
   <br/>
   Hatta, Anadolu Kulübü'nün İstanbul Büyükada'daki şubesiyle ilgili çeşitli spekülasyonlar yapılıyor. Geçtiğimiz sene içinde patlak veren bir 'rant kavgası' son anda TBMM Başkanı Hikmet Çetin'in devreye girmesiyle önlendi. Mesele şuydu; kulübün bahçesinde, İtalyan ailesi Kastelli'nin tarihi ikiz köşkleri var. Bütünüyle SİT alanı olan bu tarihi mekan 1. derecede korumaya alınmıştı. Tescilli olan bu tarihi mekânın korunması, gayrimenkulün sahibi Anadolu Kulübü'ne ve de belediyeye aitti dolayısıyla. Kulüp, Muhteşem Giray ve Orhan Savaş'a bahçede 40 apart daire yaptırmak üzere bir proje hazırlatmış ve bunu askıya çıkarmıştı. Bu dairelere talip olanlardan eski yeni milletvekilleri ile büyük aidat ödeyen işadamları ilk dört yıl ücretsiz oturmak üzere 20 bin dolar alınmış, her üye dolar bazında borçlandırılmıştı. Yani; 34 milyon dolarlık bir rant oluşturulmuştu. Çetin, bazı şikayetler üzerine devreye girdi ve İstanbul Valisi Erol Çakır'la temas kurarak bunu engelledi. Kulübün Büyükada Şubesi'nin niteliği Ankara'daki merkezden biraz farklı. Buraya, parlamenterlerin dışında parasını verebilen işadamları, bürokratlar ve emekli askerler de üye olabiliyor.
   <br/>
   <br/>
   Bu ve bunun gibi spekülasyonlar büyük ölçüde yıpranmasına sebep oldu kulübün. Gazeteciyazar Çetin Altan, kulübün gerçekten siyasetin konuşulduğu, memleket meselelerine çözüm arayışlarının dile getirildiği mekan olduğu yılları bir yazısında dile getirirken, "Anadolu Kulübü'nde Başbakan Sa-raçoğlu'nun masasına ilişir gibi olduğum bir iki değişik akşamda, Akşam Gazetesi'nin o zamanki sahiplerinden ve başyazarı Necmeddin Sadak'a 'bu memleketin kolay kolay adam olmayacağından' söz ettiğine tanık olmuştum. 194246 yılları arasında İsmet Paşa'nın Başbakanı Şükrü Saracaoğlu'ydu. Benim de liseyi bitirip fakülteye giderken o zamanki Ulus'a kapılanmam Saracaoğlu'nun Başbakanlık'daki son yılına rastlar. Bir iki kez de Anadolu Kulübü'ndeki masasının kıyısına ilişir gibi olmuştum. Mehmet Kemal, Fethi Giray, Suphi Taşhan, Cahit Sıtkı, Ahmet Muhip, Orhan Veli, Necati Cumalı, Suat Taşer, Şahap Sıtkı, Ziya Yamaç gibi sol eğilimli ozan ve yazarları, Ankara'da Postane Caddesi'nin hemen başında yanyana olan Kürdün Meyhanesi'yle Şükran Lokantası'nda yeni yeni tanımaya başladığım yıllardı. Onların çokçası mezesiz ve ucuz beyaz şaraplı, bazen de duble rakılı dünyalarında Türkiye'deki bürokratik burjuvazinin katı ve amansız baskıları eleştirilirdi. Bir masa ötede bir şişe birayla tek başına göreve gelir gibi oturmaya gelen I. Şube'den Macar Mustafa da konuşulanları dinlemeye çalışırdı. Henüz 19 yaşındaydım. İki ucuz meyhanedeki ünlü ama parasız yazarlar da memleketin durumundan yakınıyorlardı, anlı şanlı Anadolu Kulübü'ndeki Başbakan Saracoğlu da..." diyor.
   <br/>
   <br/>
   Altan'ın o dönemki yıllarını anlatırken kullandığı 'anlı şanlı Anadolu Kulübü' niteliklerinden çok şeyler yitirdiğini gösteriyor. Fikir üretim merkezinden, çoğunlukla emekli milletvekillerinin, vakit öldürmek için kullandıkları, oyun oynadıkları, yemek yedikleri bir mekan haline gelmiş Anadolu Kulübü. Sözkonusu yılların 'Kürdün Meyhanesi' ile çok büyük farkı kalmamış bir bakıma.
   <br/>
   <br/>
   Başkan da rahatsız
   <br/>
   <br/>
   Cumhurbaşkanlığı Başdanışmanı ve Süleyman Demirel'in sırdaşlarından olarak bilinen Münif İslamoğlu, aynı zamanda uzun süredir Anadolu Kulübü'nün başkanlığını da yürütüyordu. İslamoğlu'nun vefatından sonra bayrağı devralan, eskiden CHP'li iken daha sonra AP'ye giren ve müteahhitlik işleriyle meşgul olan N. Metin Cizreli, geçtiğimiz haftaki kongrede asaleten başkanlığa seçildi. Cizreli de kulübün bu görüntüsünden rahatsız. Kulübün milletvekilleri arasındaki dayanışmayı artırmayı amaçladığını belirtiyor, Başkan Cizreli. Atatürk'ün Anadolu Kulübü'nü Anadolu Ajansı'yla denk tuttuğunu, birinin içeride diğerinin de dışarıda 'birlik ve beraberliği oluşturmasını' arzuladığını anlatan Cizreli, kulübün 'kumar oynanan yer' imajının kendilerini de rahatsız ettiğini belirtiyor.
   <br/>
   <br/>
   İkinci Başkan İlhami Çetin de bu iddialara ilişkin olarak "Burada kumar yoktur. Oynanan oyunlara ciddiyet vermek için ortaya birşeyler konur, onun için bu tür söylentiler çıkarılıyor" görüşünü ileri sürüyor. Buna karşılık, kulübün İzmir Caddesi köşe başındaki merkez binasında oyun oynanan bazı katlarına kimsenin alınmaması ilginç bulunuyor. Kulüpte bayanların da oyun oynayabileceği yeni bir mekan, gazete okuma salonu ve mescit tahsis edilmiş. Cizreli ve Çetin, kulübün tüm parlamenterlere açık olduğu halde özellikle Fazilet Partili ve MHP'li hemen hiç üyelerinin bulunmamasından yakınıyorlar. FP'li Başkanlık Divanı üyesi Abdulkadir Aksu zaman zaman kulübe uğrarken Ömer Barutçu, Yaşar Topçu ve Nafiz Kurt kulübün müdavimlerinden... Eski kültür bakanlarından, Ankara İletişim Fakültesi öğretim üyelerinden ve Cumhuriyet Gazetesi köşe yazarı Ahmet Taner Kışlalı da üye olabilmek için kulübe başvuruda bulunanlardan.
   <br/>
   <br/>
   Anadolu Kulübü, 'Türkiye'nin dışarıdan yönetildiğini' ileri sürenlerin dayanak gösterdikleri kulüp işlevinden bir hayli uzak, bu görüntüsüyle.
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4959-34-anadolu-kulubu.html), [web.archive.org (arşiv bağlantısı)](http://web.archive.org/web/20120621051454/http://www.aksiyon.com.tr:80/aksiyon/haber-4959-34-anadolu-kulubu.html)
