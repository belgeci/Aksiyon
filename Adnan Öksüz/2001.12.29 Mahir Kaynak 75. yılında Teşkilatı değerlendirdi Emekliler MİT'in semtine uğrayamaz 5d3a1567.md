# Mahir Kaynak, 75. yılında Teşkilat—ı değerlendirdi: “Emekliler MİT’in semtine uğrayamaz”

*Adnan Öksüz 2001.12.29*

<div>
 <p class="baslik">
 </p>
 <p class="spot">
  "MİT'ten emekli olunmaz diye bir kanaat var toplumda. Hiç alakası yoktur. Halbuki MİT'ten emekli olunur ve olduktan sonra da unutulur. Diğer emekliler gibidir, emekli olduktan sonra MİT'in semtine bile uğrayamaz"
 </p>
 <p class="metin">
 </p>
 <img border="0" src="/web/20020403153547im_/http://www.aksiyon.com.tr/2001/369/resimler/mahir.jpg"/>
 <p class="metin">
  Okuyan, düşünen ve yorum yapan bir emekli istihbaratçı o. Her gün çok erken uyanıyor; ancak, istihbaratçılar fazla uyumaz tezine karşılık günde 8 saat uyuyor. "Çok uyanık bir adam sayılmam" diyor bu özelliğini açıklarken. Sporla ilgisi hiç yok. Bugüne kadar seyrettiği maç sayısı belki bir, belki iki. Zoraki Beşiktaşlı. Eşi çok iyi bir ressam. Evinin tüm duvarları eşinin  yaptığı eserlerle bezenmiş...
 </p>
 <p class="metin">
  Mahir Kaynak'tan bahsediyoruz. Kaynak'ın son olarak yazdığı  ve çocukluktan başlayarak, ilk gençlik, askeri okul, üniversite, MİT ve siyaset dönemeçlerinden geçen sürprizlerle dolu hareketli hayatını anlattığı 'Yel Üfürdü, Su Götürdü' isimli kitabı MİT'in müdahalesi sonucu toplatıldı. MİT, bir yandan resmen yazdığı kitaplarla kendini kamuoyuna daha iyi ifade etmeye hazırlanırken, öte yandan kendi yapısı hakkında yazılan bir kitabın yazarı ve yayıncısını 'gizli sırlar ifşa ediliyor' diye mahkemeye veriyordu. Ancak ilgili dava geçtiğimiz hafta sonuçlandı, Kaynak ve yayıncı Rahim Er bu davadan beraat ettiler. Tam da MİT'in 75. kuruluş yıldönümüne denk gelmesi, Kaynak'la yaptığımız görüşmeyi daha ilginç bir düzleme soktu.
 </p>
 <p class="arabaslik">
  MİT'ten emekli olunur
 </p>
 <p class="metin">
  —Teşkilat tarafından resmen deşifre edilen tek MİT mensubusunuz galiba...
 </p>
 <p class="metin">
  1971 yılında deşifre edildim, katıldığım Madanoğlu operasyonu nedeniyle. Bu pek görülmüş birşey değil; ben örneğini hatırlamıyorum. İlk kez bende oldu bu ve resmen yapıldı. İsmim ilk defa Cumhuriyet Senatosu'nda Osman Köksal'ın dokunulmazlığının kaldırılması esnasında açıklandı. O tarihlerde sağcısı solcusu hepsi MİT aleyhine tavır almışlardı.
 </p>
 <p class="metin">
  —Neden emekliliğinizi istediniz MİT'ten? Bu sorunun devamı olarak MİT'ten emekli olunmaz, emeklilikten sonra da ilişkiler sürer diye yaygın bir kanaat var. Bu doğru mudur?
 </p>
 <p class="metin">
  1971'den 1980'in sonuna kadar teşkilatta çalıştım. Kadrolu memurdum. Orada daire başkanı düzeyindeyken 1980 yılında emekliye ayrıldım. Çünkü MİT'le de ciddi görüş ayrılıklarımız vardı. Benim bakış tarzım teşkilatın alışılmış tarzıyla çelişti. Bunun dışında da MİT'in içindeki hakim grupla da bir uzlaşmazlığımız vardı. Bana öyle göründü ki aslında 1971 yılında mücadele ettiğimiz siyasal akım MİT'e hakimdi. O yüzden de bir gerginlik oldu.  MİT'ten emekli olunmaz diye bir kanaat var toplumda. Ancak bunun gerçeklerle hiç alakası yoktur. Halbuki MİT'ten emekli olunur ve olduktan sonra da unutulur. Diğer emeklilikler gibidir, emekli olduktan sonra MİT'in semtine bile uğrayamaz.
 </p>
 <p class="arabaslik">
  MİT başbakan tayin edemez
 </p>
 <p class="metin">
  —1971 yılında deşifre olmasaydınız sol'un lideri olacağınız yolunda görüşler var. Gerçekten böyle bir niyetiniz var mıydı?
 </p>
 <p class="metin">
  Efendim, Türkiye'de MİT'in gücü çok abartılıyor. Bana kalırsa Türkiye'de TSK'dan daha güçlü ve etkin bir bürokratik güç yok. Geçmişte de, benim bulunduğum dönemlerde de MİT zaten silahlı kuvvetlerin kontrolündeydi. MİT, ordunun üzerinde değil, ona bağlı bir kuruluştu. Şu anda MİT'le Silahlı Kuvvetler arasında dayanışma vardır. Ben, Türkiye'de MİT'in başbakan tayin edecek güçte olduğu kanaatini hiç taşımıyorum. Bu mümkün değildir. O tarihlerde benim söylediğim o söz yani 'Madanoğlu operasyonuna katılmasaydım solun lideri olurdum' sözü, MİT'in beni lider yapma kapasitesine inancımdan kaynaklanmıyor. Ben, MİT'le ilişkim olmasaydı demek istedim, yani herhangi bir şekilde MİT'le ilişkim olmasaydı o zaman solun önemli kişilerinden birisi olabilirdim demek istedim. MİT'in beni solun lideri haline getirebileceğini iddia etmedim; bu zaten mümkün değil.
 </p>
 <p class="metin">
  —Madanoğlu cuntasını ortaya çıkardınız? Böyle bir operasyonda görev almayı siz mi istediniz?
 </p>
 <p class="metin">
  MİT'e girdikten kısa bir süre sonra Madanoğlu cuntasıyla temasım oldu ve ben çalışmalarımı isteyerek cunta ile sınırlı tuttum. Ben MİT'in geleneksel çalışma tarzını doğru bulmuyordum. Yani insanların çalışmalarının, kimliğinin, kişiliğinin ve eğilimlerinin takip edilmesinin herhangi bir faydası bulunduğuna hiçbir zaman inanmadım. Bana göre MİT, içerde kişilerin yaptıkları işler ve eğilimleriyle değil, yabancı ülkelerin Türkiye'ye yönelik yaptıklarının ortaya çıkarılmalarıyla ilgili olmalıydı. Bu bakımdan zaten bir uzlaşmazlığımız vardı. Bunun dışında o tarihte ben cuntayı dışardan yönetilen bir faaliyet olarak gördüm ve benim takip etmek istediğim faaliyetler içinde idi. Burada bir anlaşmazlığımız daha vardı teşkilatla. Teşkilat sol cuntayı, o tarihte Sovyetler Birliği'nin yönettiği ve yönlendirdiği bir hareket olarak düşünüyordu. Bense bu cuntanın Avrupa kaynaklı, temelde ise İngiltere kaynaklı olduğunu hep söyledim o günden beri. Bu darbenin amacının Türkiye'de Baas tipi bir yönetim kurma olduğunu düşünüyordum.  MİT komünist bir hareketi, ben ise Baasçı bir hareketi önlemek amacıyla bu işe girdik.
 </p>
 <p class="arabaslik">
  Materyalist değilim
 </p>
 <p class="metin">
  —Çökerttiğiniz cunta sol görüş yanlısıydı. Oysa siz de o dönem sol ağırlıklı bir görüntü sergiliyordunuz...
 </p>
 <p class="metin">
  Benim ideolojik bir bağlantım yoktur. Türkiye'ye yönelik bir hareket benim ideolojimle tıpa tıp aynı olsa bile ben onunla mücadele ederim. Hiçbir ideolojiye yakınlık duymadım. O dönemde mevcut sisteme aykırı düşünen herkes solcu kategorisinin içinde ifade ediliyordu. Ama ben mesela materyalist hiç olmadım hayatımda. Felsefe itibariyle materyalist değildim. Onun dışında devletçi de değildim. Ben kalkınmadan yanaydım.
 </p>
 <p class="arabaslik">
  MİT beni çok tehlikeli buluyordu
 </p>
 <p class="metin">
  —Teşkilata girmenizde asker kökenli olmanızın da etkisi oldu mu?
 </p>
 <p class="metin">
  Sanmıyorum. O dönemlerde çevrem tarafından sevilen bir asistandım. Kitleleri etkileme gücüm vardı.
 </p>
 <p class="metin">
  —MİT'ten 'birlikte çalışalım' teklifi nasıl geldi size?
 </p>
 <p class="metin">
  Bana böyle bir teklifin geleceğini tahmin ediyordum. Şu nedenle;  solda önde ve lider konumunda olduğum için MİT beni çok tehlikeli buluyordu. Beni hedef kabul ediyordu. Bu düşünceleri yanlıştı, benim Türkiye ile hiçbir ihtilafım yoktu. Devletle bir ihtilafım yoktu. Sadece ülkenin daha gelişmiş bir ülke olmasını istiyordum. Mevcut düzeni eleştiriyordum. Bu düşüncemi, çevremde MİT'çi olduğunu tahmin ettiğim insanlara söylüyordum. Diyordum ki; devletin benimle uğraşmasına gerek yok, ben Türkiye aleyhtarı bir insan değilim. İdeolojik bir yanım da yok. Niye benimle uğraşıyorsunuz? Bunun günün birinde bana bir teklif getireceğini de tahmin ediyordum açıkçası. Yani bunları söyleyince MİT size yaklaşır. Orada bunun hesabını uzun süre yaptım. Büyük fedakarlıklarla geldiğim yeri hemen terk etmek istemiyordum. Ama başka türlü de bir çıkış yolu gözükmüyordu. Çünkü ben Anadolu'dan gelmiş, hiçbir desteği olmayan, herşeyi kendi çalışmasıyla elde etmiş bir insandım. Bir sürü alternatiflerin hesabını yaptım. Bu sırada Fen Fakültesi Matematik bölümüne de öğrenci olarak devam ediyordum. Burayı bitirip bilimsel çalışmalarımı o doğrultuda yapmayı da düşündüm. Bir süre MİT'te çalışmanın zararlı olmayacağını düşündüm. Türkiye Cumhuriyeti'nin benden talep ettiği bir hizmeti yerine getirmenin yanlış olmayacağını düşündüm.
 </p>
 <p class="arabaslik">
  Devlet beni fena harcadı
 </p>
 <p class="metin">
  —Yanıldığınızı hiç düşündünüz mü?
 </p>
 <p class="metin">
  Yanıldığım nokta,  devlete iyi niyetle bakışımın yanında, devletin vatandaşlarına böyle olumlu bakmamasıydı. Ve devlet beni fena halde harcadı.
 </p>
 <p class="metin">
  —Halen çoğu yerde (eski) MİT ajanı olarak lanse ediliyorsunuz? Bu rahatsız edici bir şey mi sizce?
 </p>
 <p class="metin">
  Dünyanın hiçbir yerinde, devlet vatandaşından bir görev talep ettiği zaman bu reddedilmez. Bu doğru da değildir zaten. Kaldı ki devlet memurunun MİT'e bilgi vermesi hukuki bir mecburiyettir. Yani MİT şayet bir devlet memuruna birşey sorarsa o kişi ona cevap vermek zorundadır. Burada tabii ajan konumuna gelmek hoş birşey değil. Ama bu teşkilatın yanlış bir tavrıdır. Buradan şöyle bir sonuç çıkar; insanlar çoğu zaman, hele bizim gibi arkasında başka destekler olmayan insanlar, ayakta kalabilmek için bu kabil teklifleri reddedemeyecek duruma düşüyorlar. Bazı insanlar da başarısızlıklarını, beceriksizliklerini örtmek için teşkilatla irtibat kuruyorlar.  Ve böylece sakat bir durum ortaya çıkıyor. Üniversitelerde bugünkü gerilimlerin ve dejenerasyonların önemli bir sebebi, birtakım beceriksiz insanların devlete sığınmaları olmuştur.
 </p>
 <p class="metin">
  Hiçbir arkadaşımı ispiyonlamadım
 </p>
 <p class="metin">
  —Cuntanın ortaya çıkarılmasının ardından bazı kesimler sizi, 'kendi arkadaşlarını ihbar eden kişi' olarak kamuoyuna sundu.
 </p>
 <p class="metin">
  Bu düşünce kesinlikle yanlıştır. Birincisi ben, arkadaşlarımın hiçbirisi hakkında istihbarat yapmadım. İkincisi cunta ile ben istihbaratçı olarak temas kurdum. Yani onlarla ilişkim istihbaratçı olmamdan sonra başladı; daha önce arkadaşım değillerdi. Onlarla hiç arkadaş olmak gibi bir niyetim olmadı ki. Benim onlarla ilişkim istihbaratçı hedef ilişkisiydi. Bir tek dostum ve bir tek arkadaşım hakkında bir tek satır yazmadım. Hatta cunta dışında kimse hakkında da istihbarat yapmadım. Kabul etmedim böyle birşeyi.
 </p>
 <p class="arabaslik">
  Gerekirse Atatürkçüyü bile izlerim
 </p>
 <p class="metin">
  — İstihbaratçılık doğuştan edinilen bir meslek midir? Örneğin siz bu mesleği sizin için biçilmiş bir kaftan olarak düşündünüz mü?
 </p>
 <p class="metin">
  Hiç aklımdan bile geçmedi. Ben hep bilim adamı olmak istedim. Bütün amacım oydu. Bunun için de büyük fedakarlıklar yaptım ama kaderimde yokmuş, yolum sürekli olarak kesildi. Evvela askeri okula gitmek zorunda kaldım; ailem destek olamadı, ayrıldım, üniversitede kalmak için büyük fedakarlıklarda bulundum.
 </p>
 <p class="metin">
  —Sizce istihbaratçılık özel bir kabiliyet gerektiriyor mu?
 </p>
 <p class="metin">
  İstihbaratçılık belli yetenekler gerektirir. Herkesin sandığı gibi istihbaratçılık bir sertlik, hile, hurda, öldürme, boğuşma işi değildir. Bu tamamen zekanın en üst düzeyde kullanılması olayıdır. Türkiye'deki sıkıntımız buradan kaynaklanıyor. Türkiye istihbaratı kişilere yönelik bir uygulama olarak algılıyor. Benim anlayışımda böyle birşey yok. Şöyle, kişiden örgüte harekete gitmem ben. Asıl amacım örgütler ve hareketlerdir ve kişilerle onun için ilgilenirim. Bizdeki istihbarat anlayışı tam tersidir, yanlıştır. O bakımdan uzlaşmamız mümkün değil onlarla. Daha açık bir ifadeyle benim bir istihbaratçı olarak Türkiye'ye sabahtan akşama kadar küfreden, Türkiye'nin yıkılmasını isteyen bir adamla hiçbir işim yoktur. Onun duygusal ve kişisel olduğunu düşünürüm ve hiçbir etkisinin olmayacağını bilirim. İdeolojik yapısı, eylemleri, kültürü benden olsa bile yabancı bir ülke adına hareket eden ve Türkiye'yi belirli bir istikamete yönlendiren adamı takip ederim ben. Yani ben bir Atatürkçüyü rahatlıkla izlerim, eğer yabancı bir güç tarafından yönlendiriliyorsa. Türkiye'nin sıkıntısı orada. Türkiye'yi yönlendiren yabancı güçler ideolojik olarak Türkiye'nin ihtilaflı olmadığı ideolojileri maşa olarak kullanıyorlar. Her zaman da büyük bir rahatlık elde ediyorlar bundan.
 </p>
 <p class="arabaslik">
  Bir an yakalandığımı hissettim
 </p>
 <p class="metin">
  —Cunta meselesine dönersek, Madanoğlu'nun da bulunduğu toplantılara girdiğinizde üzerinizde ses alma cihazı bulundu, hiç çekinmediniz mi?
 </p>
 <p class="metin">
  Hayır, yaptığınız işe inandığınız zaman bu korkularınızın hepsi geçer. İnanmadığınız zaman tedirgin olursunuz. Bunun gibi birçok olaylarla karşı karşıya kaldım.
 </p>
 <p class="metin">
  —Hiç mi heyecanlanmadınız, yaşadığınız bu olaylar sırasında?..
 </p>
 <p class="metin">
  Bir defasında Madanoğlu'nu ziyarete gittim, bana bir kağıt uzattı. Küçük bir pusula gibi bir kağıt. Kağıdın üzerinde MİT'te temas kurduğum kişinin adı ve telefon numarası vardı. Yani işte bu insanı heyecanlandırır. Değil mi efendim? Bunu  ilk anda 'seni yakaladık' mesajı olarak da algılayabilirdim ben. Rengim değişebilirdi. 'Paşam bu ne?' dedim. 'Bu bizi takip eden adam' dedi, Madanoğlu. 'İyi tesbit etmişsiniz' dedim. 'Ne yapmamı istersiniz o zatla ilgili, paşam?' dedim. 'Bana' dedi, 'Bu kişinin teşkilata ne zaman girdiğini, adını, adresini, nereli olduğunu dosyasından bul' dedi. O öylece kaldı tabii. Orada soğukkanlılığımı korudum. Onun dışında toplantıya katılmışız rapor vermişiz, şöyle konuşmalar başlar; 'Geçen haftaki toplantımız banda alınmış, Milli Güvenlik Kurulu'nda konuşulmuş, içimizde adam var' türünden konuşmalar yapılırdı. Gerçekten de böyleydi, bizim toplantılarımız MGK'ya kadar giderdi ve o dönem MGK üyelerinin bazıları cunta ile temastaydı. Onlar da söylüyorlardı. Yani bile bile oynanıyordu bu oyun. Ama ben hiç açık vermedim. Aslında her zaman için kimliğimin açığa çıkma riski, ihtimali vardı. Çok zor durumdaydım kabul etmek lazım. Bertaraf edebilirlerdi beni. Öldürebilirlerdi.. Bu bir suikast şeklinde olmaz, üniversitede bir çatışma halinde birisi vurur geçerdi...Ve ben kimsesiz bir insan olduğum için devlet de zaten arkasına bakmadan yürür giderdi, bunu da sonradan öğrendim.
 </p>
 <p class="arabaslik">
  Teşkilattan kurtulmak için çok dua ettim
 </p>
 <p class="metin">
  —Devlet birlikte çalıştıklarına herhangi bir güvence verir mi?
 </p>
 <p class="metin">
  Hayır hiçbir zaman güvence vermez, yürür ve gider. Ama bu tavır son derece yanlıştır. Bunu söylemem benden sonrakiler için bir taleptir. Teşkilatta çalışan bir insan başkalarının Laila'da eğlenmesi için çalışmıyor ki... Sen canınla bedel ödeyeceksin o gidip eğlenecek.
 </p>
 <p class="metin">
  —Özel yaşamınızda ajanlık sizi nasıl etkiledi?
 </p>
 <p class="metin">
  Bizim evimizde istihbarat sözcüğü hiç geçmezdi. Bunu tamamen evin dışında tuttum. Deşifre olduktan sonra  bile çocuklarım beni matematik öğretmeni bilirlerdi. Ben teşkilata giderdim, ders vermeye gitti zannederlerdi. Hayat tarzımız öyleydi ki şüphe de etmezlerdi. Mesela MİT Kampı'na giderdik, askeri kamp zannederlerdi, ben eskiden asker olduğum için... Kapıda da asker nöbetçi var, öyle inandılar. Kızım 'Ancak lisenin sonlarında farkettim babamın istihbaratçı olduğunu' der hep.  Gerçi benim saklayacak durumum yoktu, devlet beni zaten deşifre etmişti. Daha öncesinde de, teşkilata girdiğimi bir süre sonra karıma söyledim, izah ettim. Çünkü ben muntazam yaşayan bir insanım, saatim bellidir, günüm bellidir. Teşkilata girdikten sonra tabii birden herşey değişti. Arkadaşlar arıyorlardı, 'Bir yerde buluşup kafa çekelim' diyorlardı, ben de gidiyordum, mecburen; çünkü haber alacaksın. Karım endişe etti bu hareketlilikten, 'Acaba bu adam birdenbire yoldan mı çıkıyor' diye.
 </p>
 <p class="metin">
  —MİT'te çalışırken öteki bazı istihbarat kuruluşları tarafından da hiç tepki aldınız mı? Mesela gel birlikte çalışalım veya benzeri...
 </p>
 <p class="metin">
  Ben bu konuda çok risk altında bir adamdım. Yani deşifre edilmiş, kendi servisiyle de uzlaşamayan, ciddi endişeler taşıyan bir insan için bu büyük bir riskti. Ama ben buna ruhen hazırlıklıydım. Böyle bir şeyin olması ihtimalini tamamen kapattım. Ama bu ihtimal benim için çok ciddi bir ihtimaldi. Ben herhangi bir teklifle karşılaşmadım çünkü teklif yollarının tamamını kapattım.
 </p>
 <br/>
 <center>
  <a class="anaorta" href="http://web.archive.org/web/20020403153547/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/369/roportaj/1.htm), [web.archive.org (arşiv bağlantısı)](http://web.archive.org/web/20020403153547/http://www.aksiyon.com.tr:80/2001/369/roportaj/1.htm)
