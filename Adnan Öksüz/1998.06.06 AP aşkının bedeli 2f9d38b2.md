# "AP" aşkının bedeli

*Adnan Öksüz 1998.06.06*

<div class="pNewsDetailMainContent" itemprop="articleBody">
 O gün Meclis'te Doğru Yol Partisi'nin grup toplantısı vardı. Çiller her zamanki gibi grup konuşmasını yapmasının ardından basına kapalı kısa bir genel değerlendirme yapmış ve grup dağılmıştı. DYP'li milletvekilleri birer birer grup salonunu terkederken partinin ağır toplarından ve bugünlerde adını kulislerde adeta unutturan Şanlıurfa Milletvekili Necmettin Cevheri, Demokrat Türkiye Partili(DTP) Yıldırım Aktuna'ya rastladı. 'Hoşbeş'ten sonra Necmettin Cevheri gülümseyerek kendisine özgü edasıyla "Ooo. Yıldırım bey bakıyorum da AP'li olmuşsun. Hayırlı olsun" dedi. Önce kimse birşey anlamadı. Ne demek istemişti Cevheri? Topluluk, başta gazeteciler olmak üzere şifreyi çözmeye çalışırken Yıldırım Aktuna "Ayıp olmuyor mu abi, bu kadar insanın arasında. Biz de AP (Adalet Partisi) kökenliyiz. İçinde bulunduğum partiyi Demokrat Parti ve Adalet Partisi'nden nasıl ayırıp da dokundurma yapıyorsun bize?" Kuliste herkes bu tartışmanın sonucunu merakla beklerken Necmettin Cevheri meşhur bıyıkaltı gülümsemesiyle konuya açıklık getirdi; "Yanlış anladın beni Yıldırım. Ben Adalet Partisi'ni ima etmemiştim. Benim söylemek istediğim senin şu sıralarda sık sık yanında bulunduğun bir bayan sanatçı. Bu bayan sanatçının adı ve soyadının baş harflerini yanyana koyduğun zaman ne yapıyor? AP(Ajda Pekkan) değil mi?" Çemberdekiler kahkahayı bastılar. Necmettin Cevheri kulisi terkederken Yıldırım Aktuna anlatıyordu; "Necmettin Abi hep böyledir. En olmadık zamanlarda kuyuya bir taş atar, daha sonra kendisi ilgisiz gibi davranır, uğraş ki o taşı çıkarasın".
 <br/>
 <br/>
 Pahalıya maloldu
 <br/>
 <br/>
 Gerçekten de öyle oldu. Politikaya atıldığından bugüne kadar adından hep açıklamalarıyla ve icraatlarıyla sözettiren Yıldırım Aktuna Demokrat Türkiye Partisi'nin hafta sonu gerçekleştirilen ilk ve taze büyük kongresinde büyük bir varlık gösteremediği gibi eleştirilere de hedef oldu. DYP kökenli milliyetçimuhafazakar partililer bu tür ilişkilerin partiye zarar verdiğini sık sık dile getirdiler. Kamuoyu Yıldırım Aktuna'yı ilk olarak İstanbul Bakırköy Ruh ve Sinir Hastalıkları Hastanesi'ndeki başarılı çalışmalarından tanıyor. Daha sonra 1989'da Bakırköy'ün sosyal demokrat belediye başkanı seçildi ve 1991'de Süleyman Demirel'in vaki davetini alarak DYP'den milletvekili, ardından Sağlık Bakanı oldu. Demirel'in Köşk'e çıkmasından sonra da Çiller'le iyi ilişkiler içinde bulundu. Tansu Çiller birçok kabinede Aktuna'ya görev verdi. Refahyol döneminde ise partisinden istifa ederek AnasolD'nin oluşumuna katkıda bulundu, DTP'ye girdi. Son dönemlerde 'DYP'ye' göz kırptığı ileri sürülen Yıldırım Aktuna'nın sanatçı Ajda Pekkan ile birlikteliği partide bir de istifaya sebep oldu, kongre öncesi. Anayasa Mahkemesi tarafından kapatılan Refah Partisi'nden 1994 Aralık'ında Aydın Menderes ekibiyle birlikte İstanbul'dan milletvekili seçilen gazeteci kökenli Metin Işık, DTP'deki grup başkanvekilliği görevinden 'partisinin şov partisi konumuna getirildiği gerekçesiyle' istifa ettiğini açıklıyordu. Işık, açıklamasında Yıldırım Aktuna'yı adres gösteriyor ve kongrede durumun düzeltilmemesi halinde ise partisinden de istifa edeceğini duyuruyordu. İstifa haberi, DTP zirvelerinde gereken yankıyı hemen buldu. DTP lideri Cindoruk partisinin şov partisi olarak görülmesine müsaade etmeyeceklerini bildirdi ve Işık'a destek verdi. Aktuna'nın AP aşkı partiyi kongre öncesi büyük oranda sarsmıştı ve kendisinin de kongrede belli bir varlık gösterememesi neticesini getirmişti. Siyasi kulislere sızan bilgilere göre ise Işık'ın istifasından DTP üst düzey isimlerinin haberi vardı ve Işık bu görevinden 'partiyi başka mecralara sürüklemek isteyenlere karşı bir önlem olarak' istifa ettirilmişti. Ancak DTP'de, 'AP' benzeri çağrışımlar yapan başka örnekler de yok değildi. Mesela DTP Kongresinde muhalefetin lideri olarak öne çıkan DYP eski milletvekili ve bakanlardan Gökberk Ergenekon da aynen Yıldırım Aktuna gibi şarkıcı Nilüfer'le yıllardır birlikte. Nilüfer'le ilk beraberliklerinde bazı DYP'lilerin Ergenekon'a "Sizin bu birlikteliğinizin DYP'nin oyunu düşürdüğü söyleniyor ne diyorsunuz?" yolundaki eleştirilerine o zamanlar eski bakan "Doğrudur, DYP'nin oyunu bir kadın düşürüyor ama o Nilüfer değil, Tansu Çiller'dir" diyordu. Ergenekon, DYP'de Çiller'e karşı yürüttüğü amansız muhalefeti şimdi eski DYP'li, DTP'li bakanlara karşı yapıyor. Burada anlaşılamayan bir husus, 'şov' yapıyor diye Yıldırım Aktuna'ya karşı çıkan Metin Işık'ın bu kez aynı ithamla karşı karşıya bulunan Gökberk Ergenekon'un yanında yeralmış olmasıydı. Bir de tabii Hamdi Üçpınarlar var. Bir bayanla ilişkisi gazetelere manşet olduktan sonra Çevre Bakanlığı koltuğundan istifa eden Üçpınarlar'ın kongrede itibarı hiç yoktu. DTP'nin Teşkilat Başkanı olarak kürsüye gelen Üçpınarlar partililerce ıslıklandı bile. AktunaErgenekon ve Üçpınarlar üçlüsü DTP'nin gelmesi gerektiği noktaya ulaşmasını engelliyor biçimindeki eleştiriler Esenboğa Havaalanı yolu üzerindeki Türk Metal İş Sendikası salonunda yapılan kongrenin genel çizgilerinden birini oluşturuyordu.
 <br/>
 <br/>
 Cindoruk'tan Demirel taktiği
 <br/>
 <br/>
 Kongrenin tek galibi hiç kuşkusuz Hüsamettin Cindoruk'tu. Cindoruk eski lideri Süleyman Demirel'in taktiğini kullanarak parti içi dengeleri çok iyi kullandı ve kendisinin 'one number' olarak platformda kalmasını sağladı. Demirel, kendisine yönelik atraksiyonlarda bulunan bir milletvekilini veya bakanı Meclis grup toplantısında bir başka milletvekiline iyice eleştirtir sonra da kalkar eleştirilen milletvekili/bakanı korurdu. Ama söylenen de söylenir, istenen elde edilirdi. Cindoruk da son kongrede ilgisiz kalıyor görüntüsü verse bile DTP'li bakanların delegeler ve partililerce ıslıklanmasına ve Genel İdare Kurulu'na aday gösterilmemeleri gayretlerine fazlaca tepki göstermedi, el altından da destekledi. Cindoruk'un Kongredeki bu başarılı çizgisini partinin genel politikası konusunda gösterdiği ise pek söylenemez.
 <br/>
 <br/>
 Kongre sonrası...
 <br/>
 <br/>
 DTP'nin ilk kongresinde yayılan bir istifa havası da ortamı hareketlendirdi. Partinin kongre sonucu istenilen noktaya gelmemesi durumunda ayrılacağını açıklayan İstanbul milletvekili Metin Işık ile iki milletvekilinin istifasıyla bu parti Meclis'te grup kurma çoğunluğunu kaybediyordu. Bunun anlamı açıktı; Meclis Komisyonlarında zaten yasa tasarılarını geçirmekte güçlük çeken AnasolD gelinen bu noktanın ardından hiçbir yasayı Meclis Genel Kurulu'na indiremeyecekti. AnasolD rakamsal olarak tam bir uçuruma yuvarlanacaktı. Ancak bu hesaplar iktidarın büyük kanadı olan ANAP kanadında da yapılmış olmalı ki tüm tedbirler alınmıştı; olası kopmalar karşılığında ANAP'tan birkaç milletvekili DTP'ye geçecek, koalisyon kurtulacaktı. Nereden bakılırsa bakılsın DTP kongre sonrası önemli gelişmelere gebe.
 <br/>
 <br/>
 Erez neredeydi?
 <br/>
 <br/>
 Daha önce yapılan CHP Kongresiyle Cindoruk'un kongresi arasında da bir hayli benzerlikler göze çarptı. Bir kere iki kongrede de sağır ve dilsizler için Pelin Kobal liderlerin konuşmalarını işaret diline çevirdi. CHP Kurultayı'nda Baykal'ın salona girişi sırasında kendisine eşlik eden Ricky Martin'in "Go, go, go..." şarkısı DTP Kongresi'nde de bol miktarda çalındı. Her iki kongre de oldukça cansızdı, umutsuzdu, coşku yoktu. CHP Kongresi'nde platforma göre salonun hemen sağında bulunan bir grup muhalif seslerini yükseltirken DTP'de Gökberk Ergenekon ve ekibi işbaşındaydı.
 <br/>
 <br/>
 DTP Kongresinde liderlik mücadelesi yaşanmadı. Cindoruk'un karşısına rakip çıkmadı. Mücadele GİK listelerindeydi. Bugüne kadar Cindoruk partiyi Başkanlık Divanı ile götürmeye çalışmıştı. Ancak öyle anlaşılıyor ki DYP'deki teşkilatlanmaya benzer bir yapılanma bu partiye de damgasını vurmaya hazırlanıyordu. Cindoruk'un 'isterse gelsin kongrede genel başkanlık için aday olsun' dediği merkez sağın potansiyel lider adaylarından Yalım Erez ise kongreye gidemedi bile. Çünkü o aynı saatlerde bir başka kongrede seçim kazandırmak için işbaşındaydı.
 <br/>
 <br/>
 E mail: oksuz@superonline.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/siyaset/ap-askinin-bedeli_503803), [web.archive.org (arşiv bağlantısı)](http://web.archive.org/web/20150905020938/http://www.aksiyon.com.tr:80/siyaset/ap-askinin-bedeli_503803)
