# Yeni Başkan Mhp'li İzgi

*Adnan Öksüz 2000.10.21*

<div class="pNewsDetailMainContent ctx_content" itemprop="articleBody">
 Murat Başesgioğlu mu, Ömer İzgi mi? Bu iki isim son 15 gün belleklere adeta kazındı. Ne de olsa sözkonusu olan Meclis Başkanlığı seçimleriydi ve TBMM Başkanı'nın sistem içindeki yeri önemliydi.Başesgioğlu ANAP'tan, İzgi de MHP'den aday oldu. Meclis Başkanlığı seçiminde iki güçlü partiden biri konumuna gelen ANAP'ta esasen ilginç bir yöntem izlendi, başkan adayları elenirken. Başlangıçta Grup'tan ve Genel Başkan'dan haberli aday olarak ortaya çıkan Murat Başesgioğlu ile Yılmaz Karakoyunlu için, seçimin ilk etabında 'kim daha fazla oy alırsa diğerinin hakkından feragat etmesi' formülü benimsendi. Neticede ilk turda Başesgioğlu Fazilet Partisi'nin de oylarını alarak öne geçti ve Karakoyunlu yarıştan çekildi.
 <br/>
 <br/>
 DYP'nin santranç oyunu...
 <br/>
 <br/>
 Sadece iki aday mı yarıştı? Elbette hayır. DYP'den Meclis Grup Başkanvekili, İçel Milletvekili Turhan Güven, Fazilet Partisi'nden İsmail Alptekin, ANAP'tan ayrıca Ertuğrul Yalçınbayır, bağımsız olarak da Cumhurbaşkanı seçimlerinde de DSP'den aday olan ve ardından partisinden istifa eden Eskişehir bağımsız Milletvekili M. Mail Büyükerman yarıştılar. Yalçınbayır, Alptekin ve Güven üçüncü turda oylamaya katılmayacaklarını açıkladılar ve geriye sadece üç aday kaldı; Başesgioğlu, İzgi ve Büyükerman.
 <br/>
 <br/>
 DYP Çorum Milletvekili Bekir Aksoy önce adaylığını açıkladı, sonrasında da 'dolaylı olarak partisinin üst yönetimini suçlayarak' oylama akşamı adaylıktan çekildiğini bildirdi. Yani toplam 8 adayın Meclis Başkanlığı seçimi için adı geçti ve sonuçta ipi göğüsleyen Ömer İzgi oldu. ANAP'ın adayı, üçüncü turda İzgi'den 9 oy fazla alınca 4. turda seçileceğine kesin gözüyle bakılıyordu ancak bir önceki turda Başesgioğlu'nu destekleyen bazı DYP milletvekillerinin İzgi'den yana tavır almaları sonucu MHP çok istediği Meclis başkanlığını kazanmış oldu. 24 saat içinde meydana gelen bu değişiklik akıllarda çeşitli soru işaretleri uyandırırken ANAP'tan Eyüp Aşık ile Burhan Kara'nın oylamaya yetişememeleri seçimin sonucunu belirledi; Başesgioğlu 262 oyda kalırken İzgi 264 oyla TBMM'nin yeni başkanı seçildi.
 <br/>
 <br/>
 Nasıl kaybetti?..
 <br/>
 <br/>
 3. tur sonuçları açıklandığında bir çok kişi Başesgioğlu'nun başkanlığını ilan etmişti bile. Başesgioğlu'nun Meclis Başkanlığı seçimini kazanması için esasen birçok faktör vardı; birincisi, ANAP Meclis Grubu ve Genel Başkan Mesut Yılmaz sonuna kadar Murat beyin yanında ve destekçisi oldular. Onun formalite gereği aday olmadığını farkettirdiler. Başbakan, DSP lideri Bülent Ecevit'in 'Koalisyon adabı gereği bu kez MHP'yi destekleyeceğiz' türünden ısrarlı açıklamaları ile MHP lideri Devlet Bahçeli'nin dolaylı talepleri bile, ANAP liderini bu desteğinden vazgeçiremedi. Kulislerde genellikle 'MHP bunu hükümet meselesi yapabilir. MHP şayet bu kartı oynar ve bunu ANAP liderine gösterirse en azından son turda oyların bir kısmı Ömer İzgi'ye kayabilir' türünden yorumlar da yapıldı. ANAP'ın, Başesgioğlu'nun arkasında sağlam durması elbette yeterli değildi. Başesgioğlu, yıllardan beri ANAP'ın ve Mesut Yılmaz'ın güvenini kazanmış bir isimdi. Yılmaz, birkaç kez Başesgioğlu'nu Meclis Grup Başkanvekili yaptı, bir kez de İçişleri Bakanlığı gibi kilit bir bakanlık koltuğunu teslim etti. Meclis'te kritik görüşmelerde Başkanvekili olarak hep o kürsüdeydi. Milliyetçi/muhafazakâr kanattandı ancak liberallerin de karşısında hiç yeralmamıştı. Onlarla daima iyi geçindi, ortada durmaya çaba gösterdi. Bunların da ötesinde, Meclis'teki muhalefet oylarını toplayabilecek birkaç ANAP'lı milletvekilinden birisi, hatta başlıcasıydı. Gerek Meclis Başkanlık Divanı toplantılarında, gerekse özel görüşmelerde bilhassa DYP ve FP'li yetkililerle diyaloğu son derece medeni idi. İçişleri Bakanlığı yaptığı dönemde de yine muhalif milletvekillerinin telefonlarına özellikle çıkar ve olmasa bile mutlaka sonrasında aratırdı. Parlamenterler onun, Bakanlıkta sonuna kadar açık kapısından son derece hoşnut oldular. Belki hepsinin taleplerine cevap veremedi ama kimseyi de kapısından geri çevirmedi. Deyim yerindeyse 'Mevlâna Dergahı' gibiydi, Başesgioğlu'nun makamı/makamları. Son olarak da, Murat bey, yaklaşık birbuçuk yıldır, yani 1999 Nisan seçimlerinden bu yana pek ortalıklarda gözükmedi, Meclis kürsüsüne fazlaca çıkmadı ve muhalefetle karşı karşıya gelmemeye özen gösterdi; yetkili ve ANAP'ın Meclis Grup Başkanvekili olmasına karşılık. Tüm bunların sonucu olarak, Başesgioğlu'nun seçimi kazanabileceği izlenimi son dakikaya kadar korunurken sandıktan MHP'li İzgi çıktı.
 <br/>
 <br/>
 Nasıl kazandı?
 <br/>
 <br/>
 Ömer İzgi'nin kazanması ise biraz şahsından biraz da koalisyon dengelerinden kaynaklandı. DSP her ne kadar sonuna kadar destek verdi ise de koalisyonun öteki kanadı ANAP, kendi adayında birleşti.
 <br/>
 <br/>
 İzgi'nin seçilmesinde en büyük faktörü DYP oynadı. Çiller oylamalar sürerken hem ANAP'ın adayı ile hem de MHP'li adayla ayrı ayrı biraraya geldi. Üçüncü turun sonunda DYP oylarının hemen tamamı Başesgioğlu'na gitti. Ancak son turda olan oldu. Kulislerde en az 15 DYP'li milletvekilinin MHP'li İzgi'den yana oy kullandığı konuşuldu. MHP lideri Devlet Bahçeli'nin, 1999 seçimlerinden hemen sonra 'dinlenmesi gereken partiler' listesine DYP'yi de alması ve son dönemlerde MHP'nin merkez sağa yönelik düşüncelerine karşılık bazı DYP'lilerin İzgi'nin lehine oy kullanması gelecekte DYP'nin MHP ile olası bir birlikteliğini gündeme getirdi.
 <br/>
 <br/>
 Taktikler...
 <br/>
 <br/>
 Meclis başkanlığı seçimlerinde tam bir taktik savaşı yaşandı. Dikkat çeken birinci öge, Fazilet Partisi'nin atağıydı. Siyasi gözlemciler, FP'nin bu tür seçimlerde ilk kez olumlu bir taktik geliştirdiğine dikkat çektiler; FP, birinci turda ANAP'lı Murat Başesgioğlu'na oy vererek Yılmaz Karakoyunlu'nun çekilmesini sağladı, ikinci turda da 'ne de olsa adayımız' diyerek İsmail Alptekin'e yüklendi. Ardından yine Başesgioğlu'na. FP, amacına ulaşmıştı. İkincisi de, DSP'nin MHP'li İzgi'ye desteği yolundaki gelişmeler oldu. Başbakan Bülent Ecevit'in 'Oyumuz koalisyon adabı gereği MHP'ye' dediği grup toplantısında elden ele gezen bir belge, DSP'lilerin kafasını karıştırmıştı. Buna göre MHP'nin adayı Ömer İzgi, her ne kadar 'eski bir CHP'li olduğunu ve partisinin, bu partinin bir devamı olduğunu söylese bile', eşi, MHP Gençlik Kolları'nın aktif bir çalışanı idi ve bu çalışmaları sebebiyle 'Genel Merkez'in takdirini kazanmıştı. Belgeyi DSP grubunda kimin/kimlerin dağıttığı ortaya çıkmadı ama bu aşamadan sonra bazı çatlak sesler de yükselmeye başladı. Rıdvan Budak gibi muhalif kanada mensup milletvekillerinden açıkça 'Niçin MHP'nin adayına verelim?' türünden demeçler geldi. Ancak tüm bu olumsuz gibi görünen faktörlere rağmen Ecevit partisine hakim oldu ve DSP'liler ufak bir iki fire dışında MHP'li Ömer İzgi'yi desteklediler.
 <br/>
 <br/>
 MHP adayı, Meclis Başkanlığı seçimlerinden alnının akıyla çıktı ve Meclis'in yeni Başkanı oldu. Böylece bir yandan MHP çok istediği Meclis başkanlığını alırken Genel Başkan Bahçeli de Kasım'ın ilk haftasında yapılacak olan Olağan Kongre için büyük bir avantaj elde etmiş oldu.
 <br/>
 <br/>
 Ancak protokolde ikinci sırada olan TBMM Başkanı seçilmek yetmiyor. Meclis'in gündemi oldukça yoğun. İzgi'yi asıl bundan sonraki yoğun gündem yoracak.
 <br/>
 <br/>
 Email: adnan@aksiyon.com.tr
 <br/>
</div>


Kaynak: [www.aksiyon.com.tr](http://www.aksiyon.com.tr:80/siyaset/yeni-baskan-mhpli-izgi_506866), [web.archive.org (arşiv bağlantısı)](http://web.archive.org/web/20160303235429/http://www.aksiyon.com.tr:80/siyaset/yeni-baskan-mhpli-izgi_506866)
