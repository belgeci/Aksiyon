# CHP’de liderlik tartışmaları biteceğe benzemiyor

*Adnan Öksüz 2000.09.30*

<div>
 <p class="baslik">
  ‘SANAL’ KURULTAY
 </p>
 <p class="spot">
  CHP'de liderlik tartışmaları bitmiyor. 30 Eylül'deki kurultayın ardından bir kurultay da Mayıs 2001'de yapılacak. Kurultay demek tartışma demek. CHP'liler şimdi de gerçek platformdaki tartışmalarını sanal âleme taşıdılar. Hem de ne taşıma!..
 </p>
 <p class="metin">
  21 Eylül 2000 Perşembe günü öğleden sonra saat 02:51 sularında Cumhuriyet Halk Partisi'nin internetteki adresine ilginç bir mesaj geldi. Mesajı geçen Yasin kod adlı partili şöyle diyordu; "Yeter artık. Halk Deniz Baykal'dan bıkmış. Bunu da son seçimde oylarıyla gösterdi. Sayın Baykal 70'li yıllardan beri CHP içinde. Bu ısrar niye? Halk sizi istemiyor Sayın Baykal. Ayak oyunları istemiyor. Çevikçe'ni istemiyor. Keskin'ini istemiyor. Bizim günahımız ne; bunca insanın umudunu üç tane, etrafındaki eteğine yapışıp,  milletvekili olmak isteyen beceriksiz için karartıyorsun. Bu partiye gönül veren insanlara niye eziyet ediyorsun? Aday olacaktın niye istifa ettin? Aday olmayacağım diyorsan partiyi niye karıştırıyorsun? En iyisi gelin bu partiden istifa edin. Sizin bu işlerde suçunuz yok da, başkaları sizin adınızı kullanarak muhalefet yapıyorsa istifa edin. Bu partiye en büyük iyiliği yaparsınız. "
 </p>
 <p class="metin">
  İnternet'teki gerçek...
 </p>
 <p class="metin">
  'Tartışmayı en çok seven parti, daha doğrusu parti içi demokrasinin en iyi işlediği parti' yargısı,  CHP'yi  çok iyi ifade ediyor.  CHP Olağanüstü Kurultayı toplayıp yeni Genel Başkanını seçti. Yeni genel başkan Mayıs 2001 tarihine kadar Genel Başkanlık koltuğunda oturacak. Oturmasına oturacak ama tartışmalar bitecek mi? Asıl sorulması gereken soru belki, bu. Görünen o ki, tartışmalar sürecek ve CHP kurultaylar partisi olma yolunda ilerleyecek. Bu, sadece partinin görünen vizyonundan değil, internetteki sitesinden de belli. Siteye bugüne kadar mesaj yollayan yüzlerce partilinin her biri ayrı telden çalıyor. Kimi Baykal'ın istifa etmesinin büyük yanlış olduğunu, kimi Öymen'le partinin belli bir istikrara girdiğini, kimi de sol kanadı temsil eden Hasan Fehmi Güneş'in partiyi günümüzde en iyi temsil edebileceğini ifade ediyor.
 </p>
 <p class="metin">
  Neler mi ifade edilmiş bu mesajlarda? İşte birisi. Yazan: Fanatik CHP'li Serdar. Tarih: 17 Eylül 2000 — 06:35 öğleden sonra. "İlk başlarda sayın Genel Başkan A. Öymen bu işi götürür diyordum ama yanılmışım, çünkü liderlik vasfı yok. Bu bir gerçek. Baykal ise tam bir koltuk sevdalısı. Kendi '..çının' rahatı için partinin geleceğini karartmaya hazır. Bu da ikinci gerçek. Şimdiden nabız yoklamasına başladı bile" cümleleriyle başlayan Serdar, bu sebeplerle Fikri Sağlar ve Hasan Fehmi Güneş'in desteklenmesi gerektiğini belirtiyor. Serdar, mesajını  "Artık kişiliğimizi bulmamızın vakti geldi. Meclis sola hasret kaldı. CHP adam gibi sol parti olmalı. Yoksa 75 senelik parti iki üç kişinin menfaati için eriyip gidecek" cümleleriyle bitirmiş.
 </p>
 <p class="metin">
  Bir başka CHP'li. Kod adı; Umut1. Umut1, fanatik CHP'li Serdar'ın tersine Baykal'ın partiye ne kadar da lazım olduğundan sözediyor ve eski Genel Başkan'ı savunuyor; "Deniz Baykal ' ın ismi bile ülkeyi soyanları, banka hortumlayanları, halk düşmanlarını korkutuyor."
 </p>
 <p class="metin">
  Adını 'öğrenci' olarak bildiren bir partili de meseleye 'sağduyu' ile yaklaşma çabasında. Anlaşılan, öğrenci biraz da mevcut Genel Merkez yönetimine yakın. Çünkü, aşırıya ve uçlara kaçmadan ortayı bulmanın gayreti içinde; "Altan Öymen'e güvenmeniz gerekiyor. O kadınlara ve gençlere yer açmak için seçimlerde aday olmamıştı".
 </p>
 <p class="metin">
  'Türkçe'yi iyi konuşmak yetmiyor'
 </p>
 <p class="metin">
  Bazıları da partililerin Türkçe'yi iyi konuşmalarının 'iyi parti olma anlamına gelmeyeceğini' savunuyordu.  'Partili' rumuzuyla, sayfaya mesaj gönderen CHP'li, partinin 'siyasi parti ciddiyetinden çok uzakta bir görüntü verdiğini' ileri sürüyordu.
 </p>
 <p class="metin">
  Bir başka öğrenci ise Baykal'ı dolaylı ve isim vermeden  eleştiriyordu; "Siyasi ciddiyet başarısız olanların sadece görevlerinden değil partiden de istifa etmeleri ile olur."
 </p>
 <p class="metin">
  CHP'nin seçim sonuçlarını irdeleyen bir başka partili de başarısızlığı yine Baykal'a yüklüyor, Kurultay'da yeniden Genel Başkanlığa aday olan Baykal'ın birçok alanda pasif tutumunun böyle bir sonuca yolaçtığını düşünüyor.
 </p>
 <p class="metin">
  Mesajlarda çok sert  ifadeler de bulunuyor. 'Berk Esen' isimli partili de bunlardan biri. Baykal'ın yeniden partinin başına geçmesi gerektiğini savunan bir başka partiliye cevap verirken kullandığı ifadeler çok ilginç; "Senin büyük lider diye tanımladığın Baykal CHP'ye tarihinin en büyük seçim yenilgisini yaşatmakla kalmamış, partide büyük bir temizleme operasyonuna geçerek birçok başarılı politikacının CHP'den DSP'ye geçmesini sağlayarak Ecevit'e hiç hak etmediği bir seçim başarısı yaşatmıştır. Ben bir CHP hayranı ve partidaşıyım ve seninle aynı partili olmaktan utanıyorum çünkü sizin gibiler partiyi bir fikir klübü olmaktan çıkarıp kavga alanına döndürmüştür. Yaşım 17 ve siyasi tarihin, Baykal'ın bu ülkeye ne kadar zararı olduğunu bilecek kadar farkındayım. Yaşım tutsa oyumu CHP'ye verecektim ve ileride sen ve senin gibi sülüklerin partiden uzaklaştırılmasını sağlamak için partiye de üye olacağım. Biz ne yaparsak burada yapacağız ve iktidarı ne Ecevit'e ne de DSP'ye bırakmayacağız."
 </p>
 <p class="metin">
  Partinin başına kim seçilirse seçilsin, delegeler kimi Genel Başkan getirirse getirsin, CHP'de liderlik tartışmaları bitmedi, biteceğe de benzemiyor Bugünkü kurultayın ardından bir kurultay da Mayıs 20001'de yapılacak. Kurultay demek tartışma demek. CHP'liler şimdi de gerçek platformdaki tartışmalarını göründüğü gibi sanal âleme taşıdılar. Hem de ne taşıma!..
 </p>
 <br/>
 <center>
  <a class="anaorta" href="http://web.archive.org/web/20011007133228/mailto:adnan@aksiyon.com.tr">
   adnan@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/304/haberler/5.htm), [web.archive.org (arşiv bağlantısı)](http://web.archive.org/web/20011007133228/http://www.aksiyon.com.tr:80/2000/304/haberler/5.htm)
