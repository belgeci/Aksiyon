# Solda Derviş, sağda Tayyip

*Adnan Öksüz 2001.04.21*

<div>
 <p class="spot">
  Ecevit'in Kemal Derviş'i partiye  davet etmesi ve yakında Avrupa  İnsan Hakları Mahkemesi'nin RP ile  ilgili kararını açıklayacak olması  Türkiye'de siyaseti farklı zeminlere  taşıyacağa benziyor. Bu gelişmeler  iki önemli ismi önplana çıkarıyor; Kemal Derviş ve Recep Tayyip  Erdoğan
 </p>
 <p class="metin">
 </p>
 <img border="0" src="/web/20020116192406im_/http://www.aksiyon.com.tr/2001/333/resimler/Solda.jpg"/>
 <p class="metin">
  "Avrupa İnsan Hakları Mahkemesi yakında kararını açıklayacak ve Refah Partisi'nin kapatılması için açılan davayı sonuçlandıracak. Bana ulaşan bilgiler bu davanın reddi yönünde. Bu şu demek; Avrupa İnsan Hakları Mahkemesi, RP'nin, Anayasa Mahkemesi tarafından kapatılmasını onaylıyor. Bunun yansıması ne olur, tam olarak birşey söylemek mümkün değil ama bana kalırsa böyle bir karar Fazilet Partisi'nin kapatılması sürecini hızlandırır. Bu ise Fazilet içindeki ayrışmayı kaçınılmaz kılar..."
 </p>
 <p class="metin">
  Bir tarafta Tayyip...
 </p>
 <p class="metin">
  Kulakları 'dışarıya' fazlasıyla açık bulunan eski bakan bunları anlattığında, akla gelen ilk nokta, siyasette yeniden yapılanma çalışmalarının hız kazanacağı yönündeydi. Bu nereden mi çıktı? Birçoklarının yazdığı senaryoya göre; "Fazilet Partisi, Anayasa Mahkemesi tarafından kapatılacak, parti bölünecek, yenilikçi olarak isimlendirilen grup hızla partileşme sürecine gidecek ve liderleri de doğal olarak Recep Tayyip Erdoğan olacak. Bu kaçınılmazdı ve yolun sonuna gelinmişti artık..." Peki, Tayyip Erdoğan'ın siyaset yasaklısı olması, bu senaryoyu aksatmaz mı? Yenilikçi grubun birçok üyesine göre 'Tayyip, bu hareketin her halükârda lideri ve sürükleyicisi olacak'.
 </p>
 <p class="metin">
  R. Tayyip Erdoğan'la ilgili ikinci önemli bir not ise Türkiye'nin değişik yörelerinde yaptığı istişare toplantılarıyla ilgili. DYP'nin çok önemli bir ismine göre, Erdoğan'ın yaptığı toplantılara katılanların önemli bir oranı (yaklaşık yüzde 30'u) DYP sempatizanlarından ve üyelerinden oluşuyor. Bunların da ötesinde olan bir husus ise, etkin bir kuruluşun yaptığı kamuoyu yoklamasında 'Türkiye'nin başında kimi görmek istersiniz?' sorusuna, Tayyip Erdoğan isminin, Cumhurbaşkanı A. Necdet Sezer'in isminin hemen sonrasında geliyor olması. Tayyip'le ilgili tüm bu ipuçları birleştirildiğinde, sağda yeni yapılanma çalışmalarının Tayyip'siz olamayacağı, Tayyib'i görmemenin mümkün görülmedeği sonucu çıkıyor.
 </p>
 <p class="metin">
  Peki ya sol'da...
 </p>
 <p class="metin">
  Diğer yanda Derviş
 </p>
 <p class="metin">
  Sol'da da işler karışık olmakla birlikte –en azından–yapılmak istenen belli. Burada öne çıkan isim ise Kemal Derviş. Ekonomiden sorumlu Devlet Bakanı Kemal Derviş, tüm partilerin ötesinde, koalisyonun büyük kanadı Demokratik Sol Parti(DSP)'yi ilgilendiriyor. Niçin? Bunun birkaç sebebi bulunuyor; bir kere herşeyden önce parti içinde 'Ecevit sonrası' hesapları öteden beri yapılıyor. Bu çerçevede uzun süredir kulislerde ifade edilen isimlerden bazıları hâlâ ümitlerini yitirmemekle birlikte, Derviş'in gelmesiyle dengeler tamamen değişmiş gözüküyor. Bu isimlerden birisi Zekeriya Temizel. Eski Maliye Bakanı, eski milletvekili ve eski BDDK Başkanı. Özellikle Maliye Bakanı iken ismi üzerinde, geleceğin DSP Genel Bakanı olarak spekülasyonlar sık sık yapıldı. Geçtiğimiz seçimlerde DSP'nin İstanbul Büyükşehir Belediye Başkan adayı idi, kaybetti. Ardından, BDDK Başkanlığına getirildiği zaman ise DSP üyeliğinden istifa etmek zorunda kaldı. Halen üye değil. Üye olmadığı için de DSP Genel Başkanlığına aday olması/olabilmesi şimdilik sözkonusu değil. DSP'de ikinci isim Devlet Bakanı Şükrü Sina Gürel. Ecevit ailesiyle ilişkileri oldukça eskiye dayanan Gürel'e, yakın zamana kadar 'potansiyel lider' gözüyle bakılıyordu. Ancak, bazı son gelişmeler de Şükrü Sina Gürel'in irtifa kaybına sebep oldu. DSP'de üçüncü potansiyel bir isim ise Dışişleri Bakanı İsmail Cem. Cem, sessiz ve derinden bir politika güdüyor. Uluslararası ilişkileri iyi kullanmayı bilmesi ve yumuşak tabiatlı olması Cem için parti içinde artı puanlar. Ancak, yine parti içinde Cem aleyhine güçlü bir lobinin çalıştığı da bir gerçek. İşte tüm bu hesaplar yapılır, Türk ekonomisi dibe vurmaya hazırlanırken aniden Dünya Bankası Başkan Yardımcısı, yoksulluk uzmanı Kemal Derviş'in adının ortaya atılması, önce bürokrat olarak zikredilirken, ekonomiden sorumlu devlet bakanı yapılması, kendisine geniş yetkiler tanınması tüm dikkatleri üzerinde toplamasına yetti. Ancak bir nokta eksikti; Gerçekten Kemal Bey siyasete girecek miydi? Koalisyonun ikinci büyük partisi MHP, Kemal Derviş'in, bakanlığının DSP kontenjanında bulunduğu için bu partiye girmesini kısık sesle de olsa dillendirdi, ancak bu fazlaca yankı bulmadı. Birkaç gün öncesine kadar bu böyle devam etti. Ancak, Derviş, uzun süredir beklenen programı açıkladıktan sonra gazetecilerle yaptığı sohbet toplantısında, politikaya girmek için ilk sinyalleri verdi ve 'Duruşum garip' dedi. Görevine atanma biçiminin daha çok başkanlık sistemine uygun olduğunu oysa Türkiye'de parlamenter sistemin varlığından sözediyordu, ekonomiden sorumlu Devlet Bakanı. Derviş, hedeflenen noktaya doğru ağır ama kararlı adımlarla ilerliyordu. Bu açıklamasının hemen ardından, kaldığı Hilton Oteli'nden bir sabah erkenden kalkarak, halkın içine girdi. İlk hedefi çöpçülerdi. Çöpçülerle hemhal olduktan sonra rastgele bir taksi durağına girdi. Ricaları kıramayarak ticari taksi şoförlerinin ortasına oturdu, yine ricaları kıramayarak çay içti, sohbet etti. Derviş'in halkın arasına karışma taktiği belli bir plan çercevesinde yapılıyordu ve kesinlikle bilinçli bir hareketti. Resmi basın toplantısında gazetecilerin sınırlı sorularını cevaplayan ve bir noktadan sonra 'bu kadar yeterli' galiba diyen Kemal Derviş, ticari taksi şoförlerinin hiçbir sorusunu geri çevirmedi. Bu tam da Amerikan tarzı bir siyasetti. Programı açıkladığı basın toplantısında bıraktığı izlenim de kendisinin sıradan bir teknik adam olmadığının altının çizilmesine sebep oldu. Mesela, CNN Türk Ankara Ekonomi Editörü ve Hürriyet Gazetesi yazarı Erdal Sağlam soru sormak için mikrofonu eline aldığında 'Erdal Bey sizin yorumlarınızı televizyonda izliyoruz, çok da istifade ediyoruz' dedi. Bu 'ekonomiyi düze çıkarmak için Amerika'dan gelen bir teknik elemanın ötelerine taşan' bir yaklaşım tarzıydı.  Derviş'in 'siyasete girebilirim' açıklaması da politik arenada beklenen makesi hemen buldu. Başbakan Bülent Ecevit 'Kapılarının Kemal Bey'e açık olduğunu' iletti. Ecevit'in bu açıklaması açık bir davetti. Bakan Derviş, başbakanın bu açıklamasının ardından nihai kararını verecek ve zaten önceden yerini belirlediği D
 </p>
 <p class="metin">
  Ya diğer partiler...
 </p>
 <p class="metin">
  Evet, Ecevit Kemal Derviş'i partisine davet etmesine etti ama diğer partiler buna nasıl bakıyorlar? Kemal Derviş siyasette başarılı olabilir miydi? Aksiyon'a görüşlerini ifade eden FP Balıkesir Milletvekili İsmail Özgün, Derviş'in DSP'ye girse bile etkili olamayacağını ve sıradan bir bakan olarak kalacağını savunuyor. Özgün'e göre "DSP'nin Derviş'e kazandıracağı artı bir siyasi puan yok". FP Meclis Grup Başkanvekili Avni Doğan da, Bakan Derviş'in siyasete girmesinden memnun olacağını ifade ediyor ve ekliyor; "Meclis'te iki konuşmasına şahit oldum. Türk halkını iyi tanımıyor, sadece kartpostallardan tanıyor. Çok fazla parlatılarak getirildi, yakında bu anlaşılacak". Fazilet'te önemli bir yer edinen ve Genel Başkan Recai Kutan'ın konuşma metinlerinde önemli katkısı bulunan, Başkanlık Divanı üyesi Prof. Mehmet Bekaroğlu ise 'Bakan Derviş'in ülkeye görevli olarak gönderildiğini' savunuyor. Fazilet Partisi'nin Derviş'e bakış açısı bu şekilde. Diğer muhalif parti DYP'nin bakış açısı da esasen farksız. Partinin Meclis Grup Başkanvekili Turhan Güven şöyle diyor; "Durup dururken niye gelsin Türkiye'ye. 'Git bu işi yap' dediler, ona. Ama burada siyaset yapmak kolay değil. Siyasete girsin de boynunun ölçüsünü alsın".
 </p>
 <p class="metin">
  İktidar partileri, MHP, DSP ve ANAP'li siyasetçilerde ise bu konuda hakim hava 'iyimser kuşkuculuk'.
 </p>
 <p class="metin">
  Yeni siyasi yapıda bir tarafta Tayyip, diğer yanda Derviş. Olur mu, olmaz mı? Bunu da zaman gösterecek...
 </p>
 <br/>
 <center>
  <a class="anaorta" href="http://web.archive.org/web/20020116192406/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/333/politika/1.htm), [web.archive.org (arşiv bağlantısı)](http://web.archive.org/web/20020116192406/http://www.aksiyon.com.tr:80/2001/333/politika/1.htm)
