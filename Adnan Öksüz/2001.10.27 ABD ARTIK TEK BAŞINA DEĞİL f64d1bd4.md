# “ABD ARTIK TEK BAŞINA DEĞİL”

*Adnan Öksüz 2001.10.27*

<div>
 <p class="spot">
  Amerika yeni dünya düzeninde ayakta kalabilmek için mutlaka yeni bir strateji izlemek zorunda. Aksi takdirde Avrupa'nın büyümesini, Asya'nın öne çıkmasını, Çin'in yayılmasını, Rusya'nın toparlanmasını, Hindistan'ın uyanmasını, İslam dünyasının bir entegrasyonla birleşmesini önleyemez
 </p>
 <p class="metin">
 </p>
 <img border="0" src="/web/20020501070218im_/http://www.aksiyon.com.tr/2001/360/resimler/abd.jpg"/>
 <p class="metin">
  '11 Eylül 2001 tarihinden sonra artık dünya eski dünya değil...' Bu cümle birçokları açısından abartılı bulunmuştu. Ancak  gelişen olaylar gözönünde bulundurulduğunda bunun hiç de abartılı olmadığı görülüyor. Süper güç ABD, saldırının ipuçlarından yola çıkarak Afganistan'a büyük bir askeri harekat başlattı ve  bunun '10 yıl, belki daha fazla sürecek bir savaş olacağını' deklare etti.
 </p>
 <p class="metin">
  İşte bu 10 yıl savaş hangi anlama geliyordu ve bölgede nasıl bir planlama yapılmak isteniyordu? Hangi ülkelerin ne tür projeleri vardı? Tüm bu soruları bölgeyle ilgili geniş araştırmaları bulunan Avrasya Stratejik Araştırmalar Merkezi Yönetim Kurulu üyesi Prof. Anıl Çeçen'e sorduk.
 </p>
 <p class="metin">
  -Daha spesifik konulara geçmeden önce yaşanan son gelişmeleri genel olarak değerlendirdiğinizde nasıl bir tablo görüyorsunuz?
 </p>
 <p class="metin">
  20. yy. Amerikan yüzyılı olarak yaşandı. 21. yüzyıla girerken de süper güç olarak kalabilmesi için büyük tartışmalar gündeme geldi. Amerika'nın önde gelen düşünürlerinden biri, 'Dünyada gelmiş geçmiş bütün süper güçler tarihin belli bir döneminde ortaya çıktılar, tarihin belirli bir döneminde hakim oldular; ama bundan sonra da yok olmaktan kurtulamadılar. ABD de, Sovyetler Birliği varken dünyaya hakim oldu, Sovyetler sonrası ayakta kalabilmesi için yeni bir süper gücün ortaya çıkmasını önlemek lazımdır' demişti. Bu tezden sonra ABD'nin 21. yüzyıldaki yapılanmasıyla ilgili olarak birçok tez ve görüş ortaya kondu. Ben de bir bilim adamı olarak bu konuları izlemeye çalıştım. ABD yeni dünya düzeninde ayakta kalabilmek için mutlaka yeni bir strateji izlemek zorunda. Aksi takdirde Avrupa'nın büyümesini, Asya'nın öne çıkmasını, Çin'in yayılmasını, Rusya'nın toparlanmasını, Hindistan'ın uyanmasını, İslam dünyasının bir entegrasyonla birleşmesini önleyemez. Bunu Sovyetler sonrası bir barış süreci içinde gerçekleştirmeye çalıştığını görüyoruz. Ama, uluslararası arenada hukuku kullanarak bunu başaramadı. Amerikalı strajejistlerin öngördüğü bir tez vardı; Avrasya'yı elinde tutan dünyayı elinde tutar diye. Amerika'nın Avrasya'ya barış içinde hakim olamadığının kesinleşmesinden sonra 11 Eylül olaylarıyla karşı karşıya geldik. 11 Eylül olayları hem ABD'yi içinden vurdu, hem de dünyayı sarstı ve yeni bir süreci başlattı. Amerikan uygarlığına bir saldırı gibi görünen bu saldırının arkasında bir terör hedefi ortaya çıktı ve bu hedef ABD'nin savaş sürecine girmesini hızlandırdı. Bugün ABD'nin terörü hedef göstererek Pakistan üzerinden Afganistan'a girdiğini görüyoruz.
 </p>
 <p class="metin">
  -Burada şöyle bir nokta ortaya çıkıyor mu acaba; ABD zaten böyle bir operasyonu yapacaktı ama bu saldırılar süreci hızlandırdı...
 </p>
 <p class="metin">
  Olayların gelişimi bizi bu noktaya getiriyor. Çünkü Amerika Pasifik'e giremedi, savaş süreci içinde girmesi gerekiyordu, 11 Eylül bunu hızlandırdı. Bunun başlamasına meşru zemin hazırladı, uluslararası hukuka göre.
 </p>
 <p class="metin">
  Dikkat ederseniz savaşın başlangıcında ABD Başkanı Bush ve üst düzey bürokratlar 10 yıllık savaş ilan etmişlerdir. Demek ki dünyayı yönetenler ve başta Amerika 10'ar, 20'şer, hatta 50'şer yıllık periyotlarla dünyanın geleceğine ilişkin planlar yapıyorlar. Amerika'nın burada temel amacı Güney Asya koridorunu açarak buradan Orta Asya'ya girmek ve buradan da Hazar havzasını ve Ortadoğu'yu doğrudan kontrol etmek. ABD doğrudan kontrol edemezse Doğu'nun üç büyük gücünün (Hindistan, Çin ve Rusya'nın) buraya yönelmeleri sozkonusu olabilir. Böyle bir noktada da Batı'nın büyük gücü olan Amerika'nın varlığı tehlikeye girebilir. Amerika'nın Ortadoğu'daki varlığı Saddam Hüseyin gerekçesiyle devam etmektedir. Ama Saddam sonrası Irak'ın ne olacağı belli değildir. Bu durumda Ortadoğu'da beklenmedik gelişmeler olabilir. İsrail hamiliği Amerika'yı rahatsız etmekte ve giderek bütün Arap dünyası, tüm İslam dünyası Türkiye'yi de zorlayacak biçimde anti-İsrail bir çizgiye kaymakta ve Amerika bu noktada Ortadoğu politikasında eskisi gibi rahat edememektedir. Batılı bir güç sadece Ortadoğu'ya hakimiyet ile Asya'nın büyük güçlerine karşı ayakta kalamaz. Bunun Orta Asya ile desteklenmesi ve gelecekte önemli bir petrol bölgesi olarak ortaya çıkacak olan Hazar, Kafkas bölgesinin de kontrol edilmesi gerekliydi. Böylece Asya güçlerinin bu bölgelere müdahale etmesi önlenecek ve büyüme çabasında olan Avrupa'nın da önü kesilecekti.
 </p>
 <p class="metin">
  -Almanya'nın konumunu nasıl değerlendiriyorsunuz bu noktada?
 </p>
 <p class="metin">
  Almanya'nın gelecekte çok büyük bir güç olmasının da karşısına geçmiş olmaktadır ABD.  Fransa, İngiltere, Portekiz, İtalya dünyanın her tarafında sömürgeleri olan devletlerdi. Ama 20. yüzyılda yaşanan iki büyük dünya savaşından sonra ortaya iki büyük gücün, Sovyetler Birliği ve Amerika'nın çıktığını görüyoruz. Sovyetler'in çöküşünden sonra ise Avrasya dediğimiz bölgede büyük bir otorite boşluğu meydana gelmiştir ki, küreselleşme döneminde burada bir koridorun açıldığını görüyoruz. Buna Avrasya Koridoru denilmektedir. Almanya'nın kurucusu olan İkinci Wilhelm, Alman birliğini sağladıktan sonra büyük oyun olarak da adlandırılan bir senaryoyla Almanya'nın dünyaya hakim olmasını gündeme getirmiştir. Biliyorsunuz dünyada iki ırk üstün olduğunu iddia eder; Yahudiler ve Almanlar. Almanlar dünyaya hakim olabilmek için doğuya açılmaları gerektiğini görmüşlerdir. Çünkü batı kapalıdır, Fransa ve İngiltere vardır. Sovyetler Birliği'nin kurulması Almanya'nın doğuda da önünü kapamıştır. Sovyetler'in dağılmasından sonra Almanya'nın önünün açıldığını görüyoruz. Almanlar bunun zeminini de hazırlamışlardır. Bugün beş milyon civarında Alman, Rusya'da, Ukrayna'da, Kafkaslar'da, Kazakistan'da yaşamaktadır. Almanların hedefi, dünyada oluşan Anglo Sakson ve Yahudi hakimiyetine son vermektir. Hatta en büyük hedeflerinden birisi Osmanlı'yı ele geçirmek ve 10 tane büyük yerleşim birimine birer milyon Alman yerleştirerek Büyük Alman Devleti'ni kurmaktı. Almanlar, Osmanlı ordusunda oldukça etkililerdi. II. Dünya Savaşı'ndan sonra yenik düşmeleri bu planlarını sekteye uğratmıştır. Ve Almanya bu noktadan sonra önceliği Avrupa Birliği'ne vermiştir. Fakat Almanya ikili oynamış, bir yandan Fransa ile birlikte Amerika ve İngiltere'nin Avrupa'daki etkinliğini kırmaya çalışmış, bir yandan da Doğu'da etkili olmaya çabalamıştır. Bugün Almanya Avrupa'nın patronu durumuna gelmektedir. Almanya geçmişte Doğu'ya, Osmanlı üzerinden gitmeye çalışırken bu konjonktürde Türkiye'nin Amerika ve İsrail'e yakın durmasından dolayı bunu başaramayacağını anlayınca bu kez Rusya üzerinden bunu denemektedir. Almanya Rusya'nın 55 milyar dolarlık borcunu bir çırpıda silmiş ve bunun karşılığında Rusya'daki önemli şirketleri almıştır.
 </p>
 <p class="metin">
  -Amerika'nın Filistin konusundaki değerlendirmelerinde son dönemlerde önemli ölçüde bir değişim gözleniyor. Bu çervevede bölgede İsrail fakörünü nasıl değerlendirilyorsunuz?
 </p>
 <p class="metin">
  Amerika, Yahudi lobisinin baskısının dışına çıkmaya başlamıştır. Tam bu aşamada 11 Eylül olayının olması da ilginçtir. Çünkü 11 Eylül olayı olmasaydı Bush yönetimi sürpriz yapıp Filistin Devletini tanımaya hazırlanıyordu. Bu, İsrail'i karşısına almak ya da İsrail ipoteğinden kurtulmak olacaktı. İsrail bölgede bir hakimiyet peşindedir. Türkiye'yi de yanına alarak Arap ve İslam dünyasından gelen direnişi kırmaya çalışmaktadır. Yavaş yavaş Azerbaycan üzerinden Gürcistan'la, Ermenistan'la iyi ilişkiler içine girdiğini de görüyoruz. Kafkaslar'da Sovyetler'in dağılmasından sonra meydana gelen boşlukta Trans-Kafkasya ülkeleri üzerinde etkili olduğunu görüyoruz. Ki buna Büyük İsrail, Büyük Ortadoğu projesi denilmektedir. İsrail bölgede küçük bir ülke olarak kalmaktansa Güney Kafkasya'nın küçük ülkeleriyle yakınlaşma stratejisi içine girmektedir.
 </p>
 <p class="metin">
  -Öteden beri ifade edilen sınırımızda kurulması hedeflenen Kürdistan projesi de bu çerçevede mi ele alınıyor?
 </p>
 <p class="metin">
  Evet bu noktada Ortadoğu, Irak ve Türkiye bir Kürdistan sorunu ile karşı karşıya kalmaktadır. Kuzey Irak'ta bir Kürdistan'ın kurulması ama bunun Müslüman değil Hıristiyan bir Kürdistan olması hedefleniyor. Kürtlere atılan yardım malzemelerinin içinden Kürtçe İncil'in çıkması da bu iddiaları doğrulamıştır. Dolayısıyla İsrail'in Orta Asya bölgesinde eyaletlerden oluşan bölgesel bir federasyon projesi içinde olduğu görülmektedir. Bu çerçevede Irak üçe bölünüyor, sadece Kürdistan değil, güneyde bir Şii devletinin oluştuğunu görüyoruz. Suriye ve Türkiye'de de eyalet sistemi isteyenlerin olduğunu biliyoruz. Böyle bir oluşumda Türkiye'nin, Irak'ın, Suriye'nin parçalanarak eyaletler biçiminde yeraldığını görüyoruz. Böyle bir proje, Büyük Almanya'nın karşısında yer alan ikinci bir oluşum hazırlığıdır. Nitekim İsrail'in gündeminde GAP'ın olması, Diyarbakır-Adana hattının bulunması da bunu gösteriyor. Bosna'dan başlayarak Bakü'ye kadar olan ülkeleri eyaletlere bölerek Kudüs'e bağlama projesidir bu. Burası biliyorsunuz, Osmanlı'nın etkin olduğu alanlardır. Büyük Avrupa Projesi gerçekleşirse dünyanın hakimi Almanya olacaktır, Büyük Ortadoğu veya Yakındoğu projesi olursa dünyanın hakimi İsrail ve İsrail üzerinden Yahudi lobisi olacaktır.
 </p>
 <p class="metin">
  -Böyle bir projede Türkiye'nin yeri ne olacaktır, sizce?
 </p>
 <p class="metin">
  İşte bunları çok iyi tahlil eden Amerika dünyanın merkezinde ikinci bir Amerika'yı meydana getirmek istemektedir. Yani bir Avrasya Konfederasyonu düşünülmektedir. Amerika böyle bir projede Ankara'yı devre dışı bırakarak İstanbul'u başkent yapmak istemektedir. Nitekim son yıllarda Türkiye'ye gelen Amerikalıların daha çok TÜSİAD'la görüştüklerini, Ankara'daki hükümeti  by-pass ettiklerini görüyoruz ki bunun en son örneğini Bush'un babası gösterdi. İstanbul'a geldi, TÜSİAD'la görüştü ve gitti. Yani Avrasya'nın iki başkenti vardır, ya Moskova'dır ya İstanbul'dur.
 </p>
 <p class="metin">
  -Moskova dediniz; Rusya'nın tüm bu projeler arasındaki yeri nedir?
 </p>
 <p class="metin">
  Amerika Büyük Avrasya ve Büyük İsrail projeleriyle yakından ilgilenirken karşısına yeni bir proje çıkmıştır; Putin'in başa geçmesiyle oluşan yeni Rusya. Yeltsin döneminde kurulan Bağımsız Devletler Topluluğu, Putin döneminde canlanmaya başlamıştır. Amerika için bu Orta Asya'da üçüncü bir tehdit olarak ortaya çıkmıştır. Amerika'nın son harekatı bir anlamda bunu engellemeye yöneliktir.
 </p>
 <p class="metin">
  - Çin'in de bölgeye yönelik planları bulunuyor mu sizce?
 </p>
 <p class="metin">
  ABD'nin bunları engelleme yoluna giderken asıl üzerinde durduğu ve çekindiği ülke Çin'dir. Yapılan tüm araştırmalar yakın gelecekte dünyanın en büyük ekonomisinin Çin ekonomisi olacağını ortaya koyuyor. Çin sonradan işgal ettiği Mançurya, Doğu Türkistan ve Tibet gibi bölgeleri kendi kontrolü altında tutmak istemektedir. Çin'in gücünü kırmak isteyen Batılı ülkeler de Doğu Türkistan, Tibet ve Mançurya'daki kurtuluş hareketlerine destek vermektedirler. Doğu Türkistan'ı kontrolü altına alan Çin'in Batı Türkistan'ı da etkisi altına alarak Orta Asya ve Hazar bölgesine sıçramak isteyeceği ortadadır. Bunun adı da Büyük Çin Projesidir. Çin'in kendi bünyesindeki 300 milyonu aşan Müslüman nüfusu da gözönünde bulundurduğumuzda Ortadoğu ve Kafkaslar üzerindeki etkinliğini unutmamak gerekiyor. Bunun da kesileceği hat Afganistan hattıdır. Eğer Amerika bunu engelleyemezse Orta Asya'yı ve Hazar bölgesini de kontrol edecektir. Zaten Çin, Amerika ve Avrupa'nın Avrasya'ya girmesini önlemek üzere Rusya ile birlikte aralarına Özbekistan'ı da alarak Şanghay Beşlisi örgütünü kurmuştu. Bunlar da tıpkı NATO gibi askeri güç olma kararı aldı. Ancak bu güç oluşturulamadan Amerika Afganistan'a girmiştir. Eğer bu güç kurulsaydı Amerika'nın işi daha da zordu.
 </p>
 <p class="metin">
  -Bölgede bir de büyük bir güç olarak İran var. İran'ın konumunu nasıl değerlendiriyorsunuz?
 </p>
 <p class="metin">
  İran projesi bu bölgede ikinci planda kalan bir projedir. Çünkü İran Rusya, İsrail, Avrupa ve Çin kadar güçlü değil. Zaten İran bir millet değil. Ancak İran'ı şu an ayakta tutan bir İslam birliği var. Şayet Avrupa-Amerika, Almanya-İsrail kavgasında eğer bir taraf öne geçer diğeri kaybederse kaybeden taraf İran'a destek verecektir.
 </p>
 <p class="metin">
  -Büyük İsrail, Büyük Avrupa, Büyük Çin, Büyük Rusya projeleri... Tüm bunların arasında Türkiye'yi nereye koyuyorsunuz?
 </p>
 <p class="metin">
  Tüm projeler esasen Türkiye'yi ülke olarak tehdit etmektedir. Türkiye Avrasya bölgesinin merkez ülkesidir. Avrasya bölgesindeki tüm siyasi projeler Türkiye'nin siyasi yapısını doğrudan etkilemektedir. Böyle bir noktada Türkiye kendi sistemini koruyarak ayakta kalacak, fakat bu noktada tek başına hereket etmesi mümkün değildir. Öncelikle komşularıyla yakınlaşması gerekmektedir. Türkiye eğer Atatürk'ün kurduğu felsefe ile hareket edecekse Ortadoğu ve Orta Asya ülkelerine kendi modeliyle gidecek ve merkez ülke olacaktır. Gücü bunu sağlamaya yetmezse o zaman İkinci Dünya Savaşı'nda olduğu gibi dengelere oynayacak, üzerine Batı geliyorsa Doğu ile, Kuzey geliyorsa Güney ile işbirliği yaparak dünyanın merkezindeki konumunu sürdürmeye devam edecektir. Türkiye'nin geleceğinde çok yönlü bir dış politika vardır. Türkiye bu aşamada tek bir müttefikle bu merkezi konumunu koruyamaz. Eğer AB ile arası bozuk ise İslam dünyası ile iyi ilişkiler kuracaktır, ABD ile bozuşursa Çin ile temas kuracaktır. Unutmayın ABD Milli Savunma Bakanı Türkiye'ye geldiğinde bizim Genelkurmay Başkanı Çin'de idi. Bu sinyalleri vermektedir Türkiye, en yakın müttefiklerine bile.
 </p>
 <br/>
 <center>
  <a class="anaorta" href="http://web.archive.org/web/20020501070218/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/360/haberler/6.htm), [web.archive.org (arşiv bağlantısı)](http://web.archive.org/web/20020501070218/http://www.aksiyon.com.tr:80/2001/360/haberler/6.htm)
