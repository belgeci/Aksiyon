# Cem Nereye Koşuyor?

*Adnan Öksüz Bilinmeyen-tarih*

<div>
 <p>
  <font>
   Son hamlesi şimdilik pek umut vermese de İsmail Cem, ismi DSP liderliği, başbakanlık ve Cumhurbaşkanlığı  gibi yüksek mevkiler için geçen bir siyasetçi. Türk siyasi hayatının istikrarsızlıkta istikrar kıldığı 1990’lı yılların sonunda Cumhuriyet tarihinin en uzun süreli dışişleri bakanlarından biri olma gibi gerçekten zor elde edilecek bir unvanı kazanan İsmail Cem niçin çok belirsiz bir zamanda, belirsiz bir oluşumun başına geçme kararı aldı? Cem’in siyasetteki geçmişine bakıldığında bu sorunun cevabıyla ilgili bazı ipuçları bulmak mümkün.
   <br/>
   <br/>
   İsmail Cem, mütevazı kişiliğiyle neredeyse ters orantılı denecek kadar gözü yukarılarda olmuş bir siyasetçi. Türk siyasetindeki kalite standardı ölçü alınacak olursa İsmail Cem’in böyle bir iddia sahibi olmakta çok da haksız olmadığı söylenebilir.
   <br>
    <br>
     Galiba İsmail Cem kendisini dışişleri bakanlığından bir üst makama, yani başbakanlığa taşıyacak bir rüzgar olarak gördüğü için batan gemiyi ilk terk edenlerin liderliğini kabul etti. Siyasetteki hocası Bülent Ecevit’i en zor zamanında terk eden insanlardan oluşan ve kendisini tanımlamakta zorlanan bir hareketin gerçekten böyle bir potansiyeli olabilir miydi?
     <br>
      <br>
       Bugün buna Türkiye’de kimse ihtimal vermiyor. Süleyman Demirel’den boşalan  cumhurbaşkanlığı makamı için bile ismi geçen biri nasıl bu kadar aceleyle karar verebilmişti? Ankara’da bir iki hafta içinde yaşanan olayların perde arkası, zaman içinde netleşecek. Ancak Cem’in kararı ciddi bir hesaba dayanmıyorsa ve bir yanılgıdan ibaretse bunda en büyük vebal galiba büyük medyanın. Çünkü medya Kemal Derviş’in de banko içinde olacağını varsaydığı Derviş- Cem-Özkan ekibine “Rüya Takımı” gibi harika bir isim takarak tüm hatlarıyla destek pompaladı. Tayyip Erdoğan’a karşı sistemi de tatmin edecek tek bir lider bulunamadıysa da, bunu sağlayacak bir troyka nihayet ortaya çıkmıştı. Derviş’in dışarıdan yapılan telkinlerin de etkisiyle kenarda durmasıyla iki ayak üstünde kalan  troyka,  daha yola çıkmadan tökezleyiverdi.
       <br>
        <br>
         Dışişleri bakanı olarak Yunan meslektaşı Papandreu ile sirtaki oynamasıyla Türk ve dünya medyasında geniş yer bulan, Avrupa Birliği ile İslam ülkelerini (İKT) İstanbul’da bir araya getirerek hemen herkesin takdirini kazanan İsmail Cem’in yeni siyasi çizgisindeki zorlu yolculuğunu birlikte izleyeceğiz. Şimdi biraz geçmişe dönüp İsmail Cem’in nereden koştuğuna bakabiliriz. Türkiye’yi 3,5 yıldır yöneten Demokratik Sol Parti’den istifalar başlamış, Anasol-M Hükümeti sarsılmış, ardından da bir erken seçim sürecine girilmişti. Bu sürecin en önemli sonuçlarından birisi de yeni bir partinin ortaya çıkmasıydı. Adı, Yeni Türkiye Partisi olarak belirlenen partinin başına da yıllardan beri  solda bir partinin genel başkanı olmak için belli bir çabanın içinde bulunan İsmail Cem kurucular kurulu tarafından seçildi.
         <br/>
         <br/>
         ‘Yıllardan beri’ diyoruz; çünkü, İsmail Cem’in siyasal geçmişini hatırlayanlar, onun 1978 yılında Cumhuriyet Halk Partisi (CHP) İstanbul Kadıköy İlçesi’nde sade bir üye olmasının ardından bugüne kadarki siyasal yaşamında hep ‘en üstte’ bulunmak istemesini ağırlıklı olarak dile getiriyorlar. Cem, Ecevit’in başbakanlık yıllarına denk gelen bu yıldan sonra gözlerini hep yükseğe dikmişti. 1980 sonrası siyasi partilere izin verildikten sonra dönemin popüler sol partisi Halkçı Parti ile onun ‘köprüyü sattırmam’ çıkışı ile ünlenen genel başkanı Necdet Calp’in yanında görüyoruz Cem’i. Ardından Erdal İnönü’nün liderliğindeki SODEP ile Halkçı Parti’nin birleşmesinden doğan SHP’de mücadelesine devam etti. 1980’lerin sonunda yapılan SHP kurultayında dayanamayıp parti içinde ‘sol kanadı’ temsilen İnönü’ye karşı genel başkanlık mücadelesine bile girişti, hatırı sayılır oy da aldı. 1990’ların başında partide İnönü-Baykal çekişmesinde ise tavrını Baykal’dan yana koyduğunu görüyoruz. Cem’in bu tutumu yıllardır birlikte olduğu ve omuz omuza çalıştıkları ‘sol kanattaki’ arkadaşlarını yalnız bıraktığı yorumlarına yol açmıştı, o dönem. SHP, kongreleriyle ünlü bir partiydi, malum. Hemen akabinde yapılan kurultayda Cem yine Baykal’ın yanındaydı.
         <br/>
         <br/>
         1992 yılında 12 Eylül yönetiminin kapattığı partilerin açılmasına izin verilmesinden sonra faaliyetlerine başlayan Cumhuriyet Halk Partisi’nde Deniz Baykal genel başkan olunca Cem de Baykal’ın yanındaki yerini aldı ve genel başkan yardımcısı oldu. İsmail Cem ile Deniz Baykal birbirlerine ilk isimleriyle hitap edecek kadar yakındılar. 1995’te SHP-CHP birleşmesinin hemen ardından da partisini terk ederek genel seçimlerin akabinde yine Ecevit’in yanına döndü. Bu kez DSP’den Kayseri milletvekili adayı oldu ve seçildi. Keza, 1999 seçimlerinde de... Cem bundan önce de 1987 ve 1991 seçimlerinde İstanbul milletvekili olmuştu.
         <br/>
         <br/>
         1940 doğumlu, İstanbul Robert Koleji’nden(1959) ve Lozan Üniversitesi Hukuk Fakültesi’nden(1963) mezun olan Cem, Paris Siyasal Bilgiler Enstitüsü’nde Siyaset Sosyolojisi dalında master de yaptı (1981). 1963 yılından itibaren çeşitli gazetelerde yazı işleri müdürlüğü, genel yayın müdürlüğü ve yazarlık yaptı. Bu arada Türkiye Gazeteciler Sendikası İstanbul Şubesi Başkanlığını da yürüttü (1971-1974). Cem’in siyasal hayata geçmesinde en önemli faktör ise 1974 yılında yaşandı; dönemin başbakanı Bülent Ecevit kendisine, Türkiye Radyo Televizyon Kurumu (TRT) Genel Müdürü olması için özel ricada bulunuyordu. ‘Daha önce memurluğu olmadığı’ için bu atama çok tartışıldı ve Cem yaklaşık 1,5 yıl bu görevi sürdürdü. O kadar çok tartışıldı ki, daha sonra bütün bu tartışmaları ‘TRT’de 500 Gün’ isimli kitapta topladı.Geri kalmışlığın tarihini yazdı
         <br/>
         <br/>
         Parlamenterliği sırasında DSP Meclis Grup yönetiminde yer alan Cem, Avrupa Konseyi Parlamenter Meclisi (AKPM) ve Batı Avrupa Birliği (BAB) Asamblesi üyeliklerine (987-1996), diğer taraftan da AKPM Sosyalist Grubu Başkanvekilliğine seçildi (1989-91),(1993-95).
         <br/>
         <br/>
         1996’da ise AKPM ve BAB Asamblesi Türk Parlamenter Grubu Başkanlığına getirildi. Kabinelerdeki görevlerine gelince; Cem, 50. Hükümette Kültür Bakanlığı yaptı (1995), 30 Haziran 1997 tarihinde kurulan 55. Hükümette Dışişleri Bakanlığı görevine atandı. Cem daha sonraları kurulan DSP Azınlık Hükümeti ile ardından kurulan Anasol M Hükümetinde de bu görevini sürdürdü ve ‘Cumhuriyet tarihinin en uzun süreli dışişleri bakanlarından biri’ sıfatını kazandı. Cem haklı bir ününü ise hemen her kesimden okuyucunun takdirini toplayan ‘Türkiye’de Geri Kalmışlığın Tarihi’ isimli kitabıyla kazandı.
         <br/>
         <br/>
         Hiç kuşkusuz, tüm bunlar Cem’in resmi geçmişiydi. Taze genel başkanın bir de gayri resmi tarihi bulunuyor. FB eski başkanlarından Razi Trak’ın damadı olmasının yanı sıra babası İhsan İpekçi 1901 yılında Selanik’te doğmuş, ailesinin ipek ticareti yaptığı dönemde sinema işletmeciliğine başlamıştı (1920). 1928’de kardeşi Kani İpekçi’yle İpek Film şirketini kurmuş, İhsan Koza takma adıyla roman ve senaryolar yazmıştı. ‘Bir Millet Uyanıyor’, ‘Bataklı Damın Kızı Aysel (Muhsin Ertuğrul), Senede Bir Gün (Ferdi Tayfur), Yalnızlar Rıhtımı, Zümrüt (Lütfi Ö. Akad) önemli film ve senaryolarıydı.
         <br/>
         <br/>
         ‘Sabetay Sevi’nin torunuyum’ demeciyle dikkat çeken ünlü modacı Cemil İpekçi’nin de mensubu bulunduğu ailenin bir önemli özelliği de Nazım Hikmet’in koruyucusu olmasıydı. Cem de tıpkı babası İhsan İpekçi gibi koyu Galatasaray taraftarıydı ve G.Saray-E.Frankfurt maçında GS’nin maçı 1-0 alıp turu geçtikten sonra gazetecilerle birlikte sevinç gösterisi belleklere kazınmıştı. Ancak Cem’in belki bu derece belleklere kazınması gereken bir önemli yanı askerliğini yaptığı dönemdi.  MGK’da ders verdi
         <br/>
         <br/>
         Cem , askerlik görevini o zamana kadar her üniversite mezununun yaptığı gibi yedek subay olarak gerçekleştirmişti. Ancak askerliğini yaptığı yer dikkat çekiyor. YTP lideri askerliğini, 1952 yılından bu yana faaliyet gösteren ve içinden bakanlar, Genelkurmay başkanları, üst düzey yöneticiler çıkaran Milli Güvenlik Akademisi’nde Planlama Kurulu öğretim üyesi olarak gerçekleştirmişti. Hukuk.gen.tr’de 2000 yılının mayıs ayındaki cumhurbaşkanlığı seçimleri dolayısıyla gerçekleştirilen forumda bir katılımcının görüşleri şöyleydi; “Kim olursa olsun önemli olan Türkiye’nin vizyonunu açacak esnek, genç, tecrübeli birisi cumhurbaşkanı olmalı. Bence İsmail Cem bize yakında başbakanlık yapacak...”
         <br/>
         <br/>
         Kehanet tutar mı, ne dersiniz?
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 374 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1587), [web.archive.org (arşiv bağlantısı)](http://web.archive.org/web/20050301165213/http://www.aksiyon.com.tr:80/yazdir.php?id=1587)
