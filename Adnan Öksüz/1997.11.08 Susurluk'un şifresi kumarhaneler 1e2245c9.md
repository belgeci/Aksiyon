# Susurluk'un şifresi kumarhaneler

*Adnan Öksüz 1997.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çatlı yaşıyor olsaydı... "Yanımdaki arkadaşım Mehmet'le birlikte karanlık işlerin döndüğü ileri sürülen bir binaya gittik. Hava alaca karanlıktı.
  </font>
 </div>
 <div id="newsText">
  <font class="detail-text">
   Binanın 4. katına çıktık. Kapıyı ben açtım ve içeri girdik. Boş sandığım evde bir kadın bizi karşıladı. Ben etraftaki fotoğraflara daldım. Büyütülmüş bir fotoğrafta uzun boylu, zayıf biri dikkatimi çekti. Bir yerlerden gözüm ısırıyordu onu. Tam o sırada yandaki boş odalardan birinden fotoğraftaki uzun boylu, pardösülü ve yakışıklı kişi çıktı. Bize şöylesine bir baktı. Elinde, içinde çeşitli silahların bulunduğunu sandığım keman kabına benzeyen büyük bir çanta vardı. Çok zinde ve güçlü görünüyordu. Ağzından "O fotoğraftakileri tanıyor musunuz? Onların birçoğu medya patronu ve beni iyi tanırlar' cümlesi çıktı. Ben büyülenmiş gibi bakıyordum. Biraz sonra da yanımdaki arkadaşa "Memetçiğim hoşça kal ben çıkıyorum" diyerek koridora doğru yürüdü. Ben şok olmuştum. Dilim tutulmuştu. Bu kişi Susurluk kazasında öldüğü belirtilen Abdullah Çatlı'dan başkası değildi. Mehmet'e fısıldayarak "Bu Abdullah Çatlı değil mi" dedim, gayri ihtiyari. Mehmet elini ağzına götürerek 'susss' dedi. Der demez de aynı şahıs karşımızda yeniden belirdi. Kendisinin Çatlı olduğu afişe olmuş, yapılan hafif estetik ameliyat da bir işe yaramamıştı. Eskisine göre kısmen biraz daha zayıftı. Herkesin öldü diye bildiği kişinin yaşıyor olduğunu en azından bilen birileri vardı şimdi. Ben nefesimi tutmuş ne yapacağını bekliyordum ki yanıma geldi ve kızgın bir ifadeyle silahını çekti, bana doğrulttu. Gerisini hatırlamıyorum."
   <br/>
   <br/>
   Bu bir rüyaydı. Ve Abdullah Çatlı yaşasaydı nasıl bir Susurluk tablosunun ortaya çıkacağını tahmin etmek de çok güçtü.
   <br/>
   <br/>
   Milli tarihimizin en önemli trafik kazası "Susurluk"un yıldönümü olan bugünlerde yeni bir iddia ortaya atıldı. İddiayı dile getiren Meclis Susurluk Komisyonu Başkanı, Refah Partisi Nevşehir Milletvekili Mehmet Elkatmış. Elkatmış'a göre 'Kumarhaneler meselesi aydınlatıldığı zaman Susurluk ve ardındaki tüm gerçekler de aydınlanacak.'
   <br/>
   <br/>
   "Lütfü" oldu "Lütfi", sabıka bitti
   <br/>
   <br/>
   Susurluk'la adı özdeş hale gelen, namı diğer 'kumarhaneler kralı' Ömer Lütfi Topal'lın devlet yönetimindeki bazı kişilerle girdiği ilişkiler, Türkiye'de işlerin nasıl yürüdüğünün de işaretlerini veriyor. Örneğin Susurluk Komisyonu Topal'ın yasaklı olmasına karşılık nasıl olup da kumarhane işletebildiğini araştırıyor; hazırlanan raporun sonuçları çok ilginç: "Turizm Bakanlığınca 8.1.1983 tarihli Talih Oyunları Yönetmeliğinin Bazı Maddelerinin Değiştirilmesi Hakkında 10.3.1994 tarih ve 21873 sayılı Resmi Gazete'de yayınlanarak yürürlüğe konulan Yönetmeliğin 5. Maddesinde talih oyunları salonlarına işletme izni vermek için, tüzel kişilerin yönetim kurulu ile denetim kurulu üyeleri için iyi hal kağıdı istenilmiştir. Emperyal şirketinin bu kapsamda 'Talih Oyunları İşletme İzni' almak için Turizm Bakanlığı'na yaptığı müracaatlarda anılan şirketin Yönetim Kurulu Başkanı Ömer Lütfi Topal ve diğer Yönetim Kurulu üyelerinin sabıka kaydının bulunmadığına dair ilgili Cumhuriyet Savcılıklarından yazılar alınmıştır. Ancak Ömer Lütfi Topal'ın daha önce uyuşturucu madde kaçakçılığı suçundan yurtdışında mahkumiyetinin bulunduğu anlaşılmıştır. Topal'ın Cumhuriyet Savcılıklarından aldığı sabıka kaydının olmadığına dair yazılarda bilgisayarca kontrolü yapılan kimlik bilgilerinde harf ve rakam değişikliği yapıldığı belirlenmiştir. Mesela, 4.1.1995 tarihinde İstanbul Sicil Müdürlüğü'ne yazılan dilekçede Ömer Lütfi yerine Ömer Lütfü yazılmıştır. 25.3.1994 tarihinde Adli Sicil ve İstatistik Genel Müdürlüğü'ne yazılan dilekçede , baba adı Mevlüt olmasına karşın Mevlut yazıldığı, Malatya Cumhuriyet Savcılığı'na yazılan 5.7.1994 tarihli dilekçede doğum tarihi 1942 olmasına rağmen 1944, aynı şekilde doğum yeri Akçadağ olmasına rağmen Malatya yazıldığı belirlenmiştir."
   <br/>
   <br/>
   Topal'a "bilinmeyen" bir yerlerden yapılan kıyaklar sadece bununla sınırlı değil. Çok sayıda kayıtdışı talih oyunu araç ve gereçlerinin yurtdışından usulsüz olarak getirildiği, Emperyal AŞ'nin devlete olan yükümlülüklerini yerine getirmediği raporda belirtiliyor. Rapor  "Talih oyunu işletmelerinin fiilen sahip oldukları oyun masaları ve oyun makinalarına rağmen, işletmelerde bulunan oyun masaları ve oyun makinalarının da yerine ithal izni vererek kayıt dışı oyun masaları ve oyun makinalarının oluşmasına yol açan Turizm Bakanlığı Yetkilileri hakkında soruşturma açılması gerekmektedir' diye bitiyor. Ancak bugüne kadar Turizm Bakanlığı'nın ilgili yetkilileri hakkında bir işlem yapılmış değil.
   <br/>
   <br/>
   Tam da bu noktada...
   <br/>
   <br/>
   İşte tam, "Susurluk da karambole getirildi, vah ki vah" dendiği bugünlerde elden ele dolaşan bir faks mesajı ortalığı karıştırmaya yetti. Mesajda yaklaşık 50 bin doların çeşitli makamlara verilmesi için talimatlar yeralıyordu. Emperyal şirketinin eski genel müdürü ve aynı zamanda Topal'ın akrabası olduğu belirtilen Aysu Dolu'ya çekilen mesaj yine Topal'ın bakanlıklar nezdindeki işlerini yürüten Aliye Kara'dan geliyordu. Faks yazısında halen Turizm Bakanlığı Müsteşarlığı görevini sürdüren ve Bakanlık eski İşletmeler Genel Müdürü Mevhibe Can'a 7.250 doların yanısıra yılbaşı için bir miktar ödeme yapıldığı öne sürülüyordu. Yine Turizm Bakanlığı Belgelendirme Komisyonu memuru Ahmet Altunç'a 500 mark verildiği belgede belirtilen kayıtlar arasında bulunuyor. Ancak bunların tümünden daha ilginç olanı belki de iki kalemde 8.790 dolar ödeme yapılan bay X4 kod isimli biri. Topal'ın talimatıyla bu kişiye 2 silah alımı için bir defasında 6.290 dolar ödeme yapılırken, isteği üzerine yılbaşı harcamaları için ayrıca 2.500 dolar daha ödenmiş. Kimdir X4, belli değil. Bunlar gibi daha birçok kişi ve kuruluşa çeşitli ödemeler yapıldığı mesajda yeralıyor.
   <br/>
   <br/>
   Rüşvet listesinde adı geçen Mevhibe Can'la ilgili olarak CHP'li Turizm Bakanı Şahin Ulusoy ile İrfan Gürpınar'ın Genel Müdürlükten alınması için hazırladıkları kararnamelerin birisi Köşk'ten dönerken diğeri ise Başbakanlığa takıldı.Turizm Bakanlığı müfettişlerinin 26.6.1995 tarihli inceleme raporlarına yansıyan satırlarında ise 'Can'la birlikte İşletmeler Genel Müdürlüğü'nün adının rüşvetle birlikte anılır olduğu, ve bu kişinin genel müdürlük yapacak nitelikte bulunmadığı' açıkça ifade ediliyor. Raporda bakanlığın antetli kağıdı kullanılarak İşletmeler Genel Müdür Yardımcısı Ali Renda'nın taklit edildiği ve kumarhanelere bir yazı yazılarak Türk turizmini geliştirmek ve tanıtmak amacıyla 1.100 doların verilen banka hesabına yatırılması istendiği açıklanmıştı. Bunun ortaya çıkması üzerine M. Can'ın 16.6.1995'te kumarhane sahipleriyle bir toplantı yaptığı aynı raporun tutanakları arasında geçiyor. Fakat, M. Can bundan sonra da yükselişini sürdürdü ve müsteşar yardımcılığı görevini üstlendi. Birileri Can'ı koruyor gibiydi. CHP'li Turizm bakanları Gürpınar ve Ulusoy'un görevden alma girişimlerine karşılık, Can'ın CHP kökenli bazı yüksek düzeydeki bürokratların himayesi altında bulunduğu iddia ediliyor. İddialara karşılık Can'ın yaklaşımı ise oldukça ilginç; "Topal'dan sadece yılbaşı hediyelerini aldım.".
   <br/>
   <br/>
   ABD'nin notası
   <br/>
   <br/>
   Topal'ın 1995 yılında HAVAŞ ihalesine girmesi ve ABD'nin buna tavır koyması da Kumarhaneler Kralı'nın iş ilişkileri/iş sahaları için ilginç ipuçları veriyor. Topal'ın 23.01.1995 tarihinde açılan bu ihaleye verdiği teklif 'Şirketin iştigal mevzuu ve yapısı itibariyle 4046 sayılı Özelleştirme Kanunu'nun genel ilkelerine uygun olmadığı' gerekçesiyle Özelleştirme Başkanlığınca reddedilmişti. 27 Ocak 1997 tarihinde Meclis Susurluk Komisyonu'na gönderilen ve dönemin Kurul Başkanı İsmail H. Karakaya imzalı 'gizli' yazının ekinde ABD'nin Dışişleri Bakanlığı kanalıyla Ulaştırma Bakanlığı'na gönderilen notaya da değiniliyor. Dışişleri Bakanlığı'nın ElçiGenel Müdür Yardımcısı Burhanettin Muz imzalı yazısında HAVAŞ'a talip olan Topal'ın ABD Adalet Bakanlığının kayıtlarına göre 1977 yılından bugüne kadar Avrupa ve ABD'ye yönelik, teşekkül halinde uyuşturucu madde kaçakçılığına karıştığına dair kayıtlar bulunduğu önce Belçika, ardından ABD'de uyuşturucu madde kaçakçılığı suçundan 5'er yıl hapis giydiği ve HAVAŞ ihalesiyle ilgili dikkatli olunması gerektiği hatırlatılıyordu. 'Gizli' damgalı bu yazının alt kısmına Bakan Erek'in düştüğü not ise daha ilginçti: "Çok gizlidir. Çok önemlidir. Özelleştirme İdaresi Başkanlığı kesinlikle dikkate alsın. Arşive koyunuz. Sonraki her ihalede gözönünde bulundurulsun. 7.3.1995."
   <br/>
   <br/>
   Bu arada Özelleştirme İdaresi Başkanlığı'nın Turgay Ciner'e verilmesini kararlaştırdığı HAVAŞ ihalesi Anayasa Mahkemesi tarafından iptal edildi.
   <br/>
   <br/>
   Kuşadası öyküsü
   <br/>
   <br/>
   Kumarhaneler Kralı'nın devlet içinde birileri tarafından kollandığı ileri sürüldü. Bunlardan birisi de Kuşadası'nda yaşandı. Orada Topal'a ait bir işhanının Kültür Bakanlığı İzmir İki Numaralı Kültür ve Tabiat Varlıklarını Koruma Kurulu'nun 'kesin yıkım gerekir' raporuna karşılık halen faaliyette bulunduğu belirtiliyor. 27.4.1994 tarihli raporda "Aydın ili Kuşadası ilçesi, Camibekir Mahallesi, Barbaros Hayrettin Paşa Caddesinde bulunan, tapunun 56 ada, 5 parselinde kayıtlı taşınmazda Kuşadası Koruma Amaçlı İmar Planına aykırı olarak yapılan ve Kurul Müdürlüğü uzmanlarınca 25.4.1994 tarihinde yerinde yapılan incelemede tamamlandığı tesbit edilen yapının yıktırılmasına karar verildi" deniliyor. Yıkım kararını engelleyenlerin adresini bulmak için, Topal'a daha önce çekilen "kıyakların" kokusunun geldiği tarafa yönelmek yeterli olacak.
   <br/>
   <br/>
   Türkiye'de kumarhaneler gerçeği tam anlamıyla çözüldüğü takdirde Susurluk aydınlanabilecek mi? Kimilerine göre bu sorunun cevabı 'evet'. Ama asıl sorulması gereken soru şu: Buna ne kadar izin verilecek?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3156-susurlukun-sifresi-kumarhaneler.html), [web.archive.org (arşiv bağlantısı)](http://web.archive.org/web/20140113004209/http://www.aksiyon.com.tr:80/aksiyon/haber-3156-susurlukun-sifresi-kumarhaneler.html)
