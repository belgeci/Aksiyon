# "Tehdıt edılıyorum"

*Adnan Öksüz 1998.03.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ümit.. deyip, ekmek parası için Alamanya'ya giden gurbetçiler gibi değildi Tansu Hanım. İyi eğitim almıştı.
  </font>
 </div>
 <div id="newsText">
  <font class="detail-text">
   Lisans üstü öğrenimini ABD'de tamamlamış ve ABD üniversitelerinde dersler vermişti. Hatta orada ailecek malmülk sahibi olmuşlardı. Eğer ülkeye dönüp de siyasete girmeseydi, şimdi, belki de adını ülke dışında başarılı olmuş, mesela Şahinler Holding'in sahibi Kemal Bey gibi muhteşem Türkler arasında anacaktık. Ama o ülkeye hem de ayrıldığı muhite döndü. Boğaziçinin üfül üfül esintilerinin keyfini çıkararak Boğaziçi Üniversitesi'nde dersler okuttu. Ne Anadolu kadını gibi saman tozu yuttu, ne de akşam yatağına girince, sabahleyin çocuğunun beslenme çantasına ne koyacağını düşünmekten gözüne uyku girmeyen annelerin yüreğindeki sızıyı tanıdı. Hırslıydı, çalışkandı. Ayrıca istediği şeyleri elde edecek kabiliyete de sahipti. Allah bir de güzellik vermişti. Eh... daha ne olsundu ki?.. Enflasyonla boğuşan, hesapları bir türlü tutmayan ülke, Amerika'da dersler okutmuş bir ekonomi profesöründen elbette daha fazla hizmet beklerdi. O da öyle düşündü ki, Özal'ın ekonomi politikalarını eleştirip dikkatleri üzerine çekerek başlangıç yaptı. Demirel'in DYP'ye yeni bir vizyon kazandırmak istemesi Tansu Hanım'ın yolunu açtı. O da Demirel gibi bir ustanın elini tutmuş olmanın hakkını vererek kaşla göz arasında başbakanlık koltuğuna kadar ulaşıverdi.
   <br/>
   <br/>
   Belki hemen değil ama işte o günlerle beraber yavaş yavaş hissetmeye başladı gurbetin bu ülke insanının kaderi olduğunu. Önce gaflarına güldük. Sonra ne düşündüğüne bakacağımıza, İngilizce düşünüp Türkçeye tercüme ettiğinden dem vurarak hafife aldık. Güzelliği meşgul etti kimilerini uzun bir süre.. Öylesine dikkatlerin odak noktası haline geldi ki Tansu Hanım, Clinton'ın sırtına elini koyarak yaptığı jest, milletvekilleri ve devlet adamlarının akla gelen skandallarına alışmış işsiz, aşsız, enflasyonzedeler olarak bizlerin ve bizim sesimiz soluğumuz olmaya çalışan medyamızın günlerce tartışma konusu oldu.
   <br/>
   <br/>
   Kadın başbakan davet edildiği bir toplantıda konuşurken gördüğü bir parça samimiyetten çok etkilenmiş ve göz yaşlarını tutamamıştı o günlerde. Dayanak noktaları gittikçe azalıyordu. Adab ve erkanını bilmediği yerlerde çok çam devirmiş, çok kimsenin ayağına basmıştı ki herkes üzerine gelmeye başlamıştı. Yolsuzluklar, usulsüzlükler ve yüce divan söylentileri ayyuka çıkmıştı. Hiç çalmayan, aldığı maaşla ay sonunu zor getiren ama milletine hizmet için dişini tırnağına takmış gece gündüz bir kuruş menfaat ummadan çalışan dürüst devlet adamlarımız onu yüce divanda gömmeye kararlı görünüyordu. Tertemiz ülkeyi bir çöple de olsa kirletmeye kimsenin hakkı yoktu. O da başına eşarp alıp Boğaziçi'nin tatlı meltemlerine veda ederek Anadolu'nun çamurlu yollarına koyuldu. Ezan dedi.. bayrak dedi.. etrafında toplananlara "Ben sizin ananızım" dedi.
   <br/>
   <br/>
   Anadolu'dan ayrılıp bir ümitle Alamanya'ya gidenlerin tersine Amerikalardan Anadolu'ya gelen bu kadının seyahati acaba nerede noktalanacak? Batıya göç etmek isteyenlerle, oradan gelenler hangi noktada buluşacak? "Ana", analık yapıp kusuru kendinden bilerek şefkatli davranabilecek mi? Büyük bir milletin kaderini yansıtan bu hazin filmin mutlu sonla bitmesi için elinden geleni yapmakta kusursuz davranabilecek mi?
   <br/>
   <br/>
   O şimdilerde demokrasi, insan hak ve özgürlüklerine dayanan mesajlarla kitlelerin huzuruna çıkıyor. Merhum Cumhurbaşkanı Turgut Özal'ın son yıllarında başlattığı ama hayata geçiremediği 'İkinci Değişim Programı' benzeri bir program için kolları sıvadı. 'İkinci Demokrasi Atağı' adını verdiği program cumhurbaşkanının halk tarafından seçilmesini ve gerektiği zamanlarda parlamentoya müdahale ederek seçime götürmesini temin edecek Yarı Başkanlık Sistemi'ni ağırlıklı olarak planlıyor. Bu planların Cumhurbaşkanı Süleyman Demirel'le aralarındaki soğukluğu gidermeye ve ANAP lideri ile Köşk arasındaki bağları zayıflatmaya yönelik olduğu yorumları yapılıyor. 'İkinci Demokrasi Atağı'nın önemli bir parçasını da 'parti liderliğine getirilen sınırlama' teşkil ediyor. Programa göre parti liderlerinin görevleri 5. kongre sonrası otomatikman bitecek. Program delege sistemini de yeni baştan düzenliyor.
   <br/>
   <br/>
   Demokrasi, değişim, parti, kongre, askersivil uğraşları arasındayken, Çiller'e bir ilginç haber ulaştırılıyor, yaklaşık 3 hafta önce. Haberin niteliği Çiller'in geleceğiyle ilgili. Mesaj aynen şu şekilde: "Siyaseti hemen bırak ve hatta Türkiye'yi de terket. Yoksa hiç de iyi şeyler olmayacak." Çiller bu mesajı aldıktan sonra kurmaylarıyla istişarelerde bulunuyor ve ağırlıklı olarak erken seçimi gündeme getirdiği liderler görüşmesini de başlatma kararı alıyor. Ardından bir gazeteye verdiği demeçte, siyaseti bırakması için baskılar geldiğini de açıklaması, bu "tehdit" meselesini de sormamız gerektiğini ortaya çıkarıyor. Bu niyetlerle, Celal Bayar'ın bir zamanlar sahibi olduğu köşkte görüşmeye başlıyoruz... Bu arada Çiller, uzun süreden beri titizlikle uyguladığı haber dergileriyle konuşmama kararını da AKSİYON için bozmuş oluyordu:
   <br/>
   <br/>
   Türkiye'nin hem AB'de hem de İslam dünyasında karşılaştığı son durumu nasıl değerlendiriyorsunuz? Eski Dışişleri Bakanı ve Başbakan olarak Türkiye bundan sonra sizce nasıl bir dış politika izlemelidir?
   <br/>
   <br/>
   Önce AB'den başlayalım isterseniz. AB, başlangıçta bir ekonomik işbirliği hatta bir ekonomik ortaklık temeline dayanıyordu. Bunu topluluğun o zamanki adından da anlayabiliyoruz. Daha sonraki dönemde salt ekonomik çıkarlar çerçevesinde oluşturulan birlikteliklerin fazla güven verici olmadığı anlaşıldı. Tarihi, kültürel, siyasi ve hatta dini değerler etrafında ortak bir kimlik oluşturulmak istendi. Buna "Avrupalılık" diyebilirsiniz. Kesintisiz bir süreç olarak bu devam ediyor. Sadece ortak siyasi organlar eliyle değil, ortak bir hukukla ve ortak bir siyasi etik anlayışıyla Avrupa kendi geleceğini inşaya yönelmiş durumda.
   <br/>
   <br/>
   Bizim din farklılığından kaynaklanan bir dezavantajımız vardı. Resmen yüzümüze vurulmadı ama; Müslüman bir ülkenin, Avrupa Birliği'nin ulaştığı yeknesaklığı bozmasından ciddi olarak kaygı duyan çevrelerin varlığını biliyoruz. Bununla birlikte sözünü ettiğimiz sorunun aşılması güç değildir. Türkiye asırlardan beri zaten Avrupa'nın içindeydi.
   <br/>
   <br/>
   Asıl sorun insan hakları ve demokrasi uygulamamızdaki standart farklılığından kaynaklanıyordu. AB'nin insan hakları konusundaki eleştirileri de yeni bir şey değil. Ancak Türkiye'deki siyasal ortamın demokratikliği konusunda kayda değer bir tartışma yoktu. Yani insan hakları kurumsal bir güvence altındaydı. Nitekim AB'nin 54. Hükümet döneminde hazırlattığı Türkiye raporlarında, Türkiye'nin tam üyeliğe en ehil aday olduğu tespit edilmişti. Ardından bir 28 Şubat süreci yaşadık. Bu sürecin demokratik ilkeler açısından ne anlama geldiği konusunda bugün içerde kimse konuşamıyor. Avrupa merkezlerinde yapılan yorum ve değerlendirmeler bile Türkiye'ye yeterince yansıtılmıyor. Bu yüzden bazı çevreler kendilerini aldatabilirler ama dünyayı aldatamazlar.
   <br/>
   <br/>
   Bugün Türkiye yarı demokratik ülkeler sınıfına sokulmuştur. Bunu ben söylemiyorum, Batıda hazırlanan resmi raporlar söylüyor. Türkiye sivil idarenin askeri idareyi denetleyemediği bir ülke olarak tarif ediliyor. Raporlarına yazmakla kalmadılar bazı yetkililere 'Türkiye'yi gerçekte kimin idare ettiğini' bile sorabildiler. Lüksemburg Zirvesi öncesinde yoğunlaşan diplomasi trafiğini hatırlayın. Yabancı delegasyon hükümeti atlayarak özel görüşmesini askeri yetkililerle yapıyordu, buna ihtiyaç duyuyordu. Adamlar Türkiye'nin fotoğrafını çektiler ve gittiler. Sonuç ortada.
   <br/>
   <br/>
   28 Şubat sürecinin fotoğrafı AB'nin içine sindirebileceği bir görüntü değildir. Daha bir kaç ay evvel biz, Türkiye'nin tam üyelik başvurusunun diğer adaylarla birlikte ve eşit kıstaslarla ele alınmasını kabul ettirmişken bu sonuç alındı.
   <br/>
   <br/>
   Dış kredimiz sıfırlandı
   <br/>
   <br/>
   'Türkiye'yi çağdaşlık adına çağdaş dünyadan koparıyorsunuz' dediğimiz kimseler ne demek istediğimizi anlamadı ya da anlamazdan geldiler. Sadece AB meselesi de değil sözkonusu olan. Türkiye'nin medeni dünyadaki kredibilitesi de sıfırlanmıştır. Bunun sonuçlarını daha şimdiden anlamaya başladık. Bakın Körfez Krizi'ndeki durumumuza. Kimse ne düşündüğümüzü merak ediyor mu? Siz kendinizi ikinci sınıf ülkeler kategorisine sokarsanız başkaları da size öyle davranır.
   <br/>
   <br/>
   Artık dünyada iç mesele, dış mesele ayrımı büyük ölçüde ortadan kalkmıştır. 'Bu bizim iç meselemiz' diye kestirip atamazsınız. Dış itibarınızın kaynağı içerdeki durumunuzdur.
   <br/>
   <br/>
   İslam dünyasıyla da problemli miyiz sizce?
   <br/>
   <br/>
   İslam dünyası ile ilişkilerimiz de aynı nedenle asgari düzeye inmiştir. İç siyaseti bloke eden ideolojik saplantı maalesef dış siyaseti de tahrip etmiştir. 54. Hükümetin İslam alemine yönelik açılımları ideolojik bir yaklaşımla reddedildi. İkinci olarak da İsrail'le yapılan anlaşmaların Arap dünyasıyla ilişkilerimizi bozmasına mani olamadılar. Biraz da böyle olmasını istediler çünkü. Türkiye ancak siyasi rejimindeki çarpıklıkları gidererek yeni bir başlangıç yapabilir diye düşünüyorum. Avrupa'dan dışlanmış bir Türkiye'nin ne İslam aleminde, ne de Türk dünyasında saygınlığı olur. Size bir paradoks gibi gelebilir ama bu böyle.
   <br/>
   <br/>
   İsterseniz iç politikaya dönelim. Sizce merkez sağda bir boşluk söz konusu mu? DYP'nin merkez sağda gelecekteki yerini nasıl görüyorsunuz?
   <br/>
   <br/>
   Merkez sağda kurumsal anlamda bir boşluk yok. Ancak deyim yerindeyse ideolojik anlamda bir boşluk doğdu, 1980'li yılların ortalarından itibaren. 1990'dan sonra ise çok açık bir biçimde siyasal kavramlarda bir deprem yaşandı. Soğuk savaş döneminin gerilimi ortadan kalktı. Bu gerilimin iç politikaya yansımasının bir sonucu olan siyasi yapılar büyük ölçüde anlam kaybına uğradılar.
   <br/>
   <br/>
   Merkez sağ buna merkez solu da dahil edebilirsiniz dünyada yükselen yeni değerler istikametinde kendisini yeniden oluşturamadı. Merhum Özal, ekonomik alanda birtakım açılımlar getirdiyse de siyasi alanda tam tersi bir tutum izledi. O sıralar yasakların kaldırılması mücadelesi veren DYP bu boşluğu değerlendirerek yükselişe geçti. Ancak DYP'nin de Demirel'in hukukunu iade etmekten öte bir vizyona sahip olamadığı kısa sürede anlaşıldı. Neydi dünyadaki yükselen değerler? Küreselleşme, liberalizm ve demokrasi. Bir de bunlarla çelişiyormuş gibi görünen ama bu değerlerle içiçe gelişen milli ve manevi değerler. Bunlar Türk toplumunu da kısa sürede etkiledi. Türk seçmeni artık kendisini 1980 öncesinin veya 1985 öncesinin değerleriyle tanımlamıyordu. Merkez sağ bu gerçeği kavramakta bana göre çok geç kaldı. Genel başkan olduğumuzda ulusal bütünlüğümüze yönelik ciddi bir tehditle boğuşmak zorunda kaldık. Parti işlerine de parti siyasetine de ayıracak vaktimiz olmadı.
   <br/>
   <br/>
   Bugün Türkiye ciddi bir değişim ihtiyacı içinde. Türkiye kendi kendini sorguluyor. Ve tabii bizi de sorguluyor. Şimdi biz bu fırsatı değerlendirmeye çalışıyoruz. Dünyada yükselen siyasal değerleri bir siyasal programa dönüştürmeye çalışıyoruz. Tamamlanmış çalışmalarımızı siyasetin gündemine taşıdığımız zaman tek başımıza iktidarız. Buna da çok az bir zaman kaldı.
   <br/>
   <br/>
   Demokrasiye yönelik reddiye
   <br/>
   <br/>
   RP'nin kapatılması konusunda neler düşünüyorsunuz? Filmi başa alsaydık yeniden RP ile koalisyon kurar mısınız?
   <br/>
   <br/>
   Biz bu konudaki düşüncelerimizi, parti kapatılmadan önce kamuoyu ile paylaştık. Refah Partisi kifayetsiz gerekçelerle kapatıldı. Ve açıkça görülüyor ki toplum vicdanı da, bunu böyle algıladı. Ben daha ziyade bu hadisenin siyasi boyutuyla ilgiliyim. RP bizim siyasi rakibimizdi. Onu sandıkta geçmeyi isterdim. Çünkü merkez sağın başka türlü yetkin bir siyasi hareket olması mümkün değildir. Şikeyle kazanılmış bir siyasi avantaj istemiyorum. Bunun partime de, Türkiye'ye de bir yararı olacağını düşünmüyorum. Bu şansımız maalesef elimizden alındı.
   <br/>
   <br/>
   Öte yandan bir büyük kitlenin savunduğu siyasi değerleri, iktidar pratiği içinde sınama ve olgunlaştırma şansı da elinden alınmış oldu. Türk siyasetinin toplam kalitesinin yükseltilmesi şansını yitirdik.
   <br/>
   <br/>
   Üçüncüsü toplumun büyük bir kesimince haksız olduğu düşünülen bu tasarruf sistemin bir kamburu olarak kronikleştirilmiştir. Biz, bize ters gelmeyen prensipler çerçevesinde ve milli iradenin öyle istemesi halinde her partiyle koalisyon yaparız. Koalisyonlara halk karar verir zaten. Siz bundan kaçamazsınız. Kaldı ki artık RP yok.
   <br/>
   <br/>
   Geçtiğimiz günlerde, Anayasa Mahkemesi'nin bu davaya ilişkin gerekçeli kararı yayınlandı. Kararın gerekçesi sizi tatmin etti mi?
   <br/>
   <br/>
   Biz bu davanın başından beri, kamuoyuna hakim olan bir endişeyi dile getirdik. 6 milyon insanın oyunu almış bir siyasi partinin, siyasi ve ideolojik nedenlerle kapatılmasının sakıncaları üzerinde herkesi uyardık. Verilecek kararın, toplumun vicdanına sinebilecek bir karar olması gerektiğini söyledik.
   <br/>
   <br/>
   Yayınlanan gerekçeye baktığımızda şunu görüyoruz: Bu karar toplumun adalet duygularıyla örtüşen bir karar olmamıştır. Bütün uyarılara rağmen, hukukun gerektirdiği özen gösterilmemiştir. Bu kadar ağır bir sonuç, bu kadar basit gerekçelere dayandırılmamalıydı.
   <br/>
   <br/>
   Bizim bu konudaki duyarlılığımızı, bazı çevreler "Refah'ın savunuculuğu" olarak nitelediler. Hayır biz Refah avukatlığı yapmadık. Dün de, bugün de bizim savunduğumuz şey, demokratik siyasetin özgürlük alanıdır. Bu kararın sonuçları Refah Partililerden çok Türk siyasetinin bütününü ve özgürlükçü demokrasiyi ilgilendiriyor.
   <br/>
   <br/>
   Demokratik siyasetin özgürlük alanı bu kadar basit gerekçelerle ve böylesine ideolojik bir tutuculukla daraltılırsa, bunun sonucunun nerelere varabileceğini hiç kimse tahmin edemez.
   <br/>
   <br/>
   Refah davası, içinde bulunduğumuz sürecin yolaçtığı tahribatlardan sadece birisidir. Bu ülkede ticari şirketler kara listeye alındı, eğitim kurumları kara listeye alındı, insanların hamiyet duyguları şaibeli ilan edildi ve nihayet üniversitelerde yaşanan son olaylar... Bunların hepsini bir araya getirdiğiniz zaman ortaya vahim bir tablo çıkıyor.
   <br/>
   <br/>
   Bütün bunların benim şahsımı ve partimi doğrudan ilgilendiren bir tarafı yok. Ama eğer biz, başkalarına yapılan haksızlıkların, hele hele siyasi rakiplerimize yapılan haksızlıkların karşısına samimiyetle ve cesaretle dikilemezsek, demokrasiyi ve temel özgürlükleri yaşatmamız mümkün olmaz. Özgürlükler ya herkes için vardır, ya da hiç kimse için yoktur.
   <br/>
   <br/>
   Aylardan beri, siyaseti yargı yoluyla tanzime yönelik bir projeden bahsediyoruz. Sadece biz değil başkaları da söylüyor bunu. Refah davası, bizim iddialarımızın maalesef tescili olmuştur.
   <br/>
   <br/>
   Bu karar, Türkiye'nin demokrasiye geçişini, Cumhuriyetin temel ilkelerinden sapma olarak değerlendiren gerici bir zihniyetin ürünüdür. Demokrasiye yönelik bir reddiyedir.
   <br/>
   <br/>
   Kararın gerekçe kısmında şöyle bir ifade geçiyor: "Dinsel nedenlere dayanılarak başörtüsü ve türbanla boyun ve saçların örtülmesine resmi daire ve üniversitelerde serbestlik tanınması, bir tür yönlendirme ve bir anlamda zorlamadır" deniyor. Üniversite önlerinde yaşanan soruna ışık tutması açısından soruyorum. Türban gerçekten de bir laiklik meselesi midir?
   <br/>
   <br/>
   Bakın ben, resmi dairelere ilişkin bir kılık kıyafet mecburiyetini anlarım. Bir devlet, kendi memurlarından, belli bir şekilde giyinip kuşanmalarını isteyebilir. Şunu ifade edeyim ki üniversiteler devlet dairesi değil. Üniversite öğrencisi de kamu görevlisi değil. İşin mantığını bir kere kaybettiğiniz zaman müdahale başörtüsüyle de sınırlı kalmıyor. Öğrencinin saçına sakalına kadar uzanıyor. Üniversite gençliği bu espriyi kavramış ve bir üst kavram olan demokrasi etrafında, demokratik haklar etrafında derhal birleşmiştir. Kendilerini yürekten kutluyorum. İdeolojik kalıplarını kırarak, ortak bir değerde bir araya gelmeyi bildiler. Böylece de biz büyüklerin bir adım önüne geçtiler.
   <br/>
   <br/>
   Temel haklar şarta bağlanamaz
   <br/>
   <br/>
   Kararda, "dinsel nedenlere dayanılarak" deniyor. Yani burada, laiklikten kaynaklanan bir tür sorunun varlığına işaret edilmek isteniyor. Sizin sorunuzun da bir yönü bununla ilgiliydi. Laik devlet için giyimkuşam özgürlüğü esastır. Bu özgürlüğün, hangi nedene dayanılarak, ne şekilde kullanıldığı veya kullanılacağı laik devleti ilgilendirmez. Biz insanlara "başını ört" diyemeyeceğimiz gibi, "başını aç" da diyemeyiz. Bundan çok daha önemlisi; "neden örtüyorsun" veya "neden açıyorsun" diye bir soruyu da soramayız. Çünkü bu soru meşru değildir. Herkesin giyim kuşam özgürlüğü var ise; belli bir şekilde giyinmeyi, "başkaları için bir tür yönlendirme veya bir anlamda zorlama" sayamazsınız. Bu yaklaşım hürriyetleri vareden mantığı tersine çevirmek olur. Anayasa Mahkemesi kararının içerdiği en önemli tehlike bize göre budur. Bu yaklaşımla bütün hürriyetleri budamanız ve her türlü hürriyetin kullanımını suç kategorisine sokmanız mümkündür.
   <br/>
   <br/>
   Bazı yüksek rütbeli askerleri siyasetin içine fazla girmelerinden dolayı eleştiriyorsunuz? Sizce askersiyaset ilişkisi nasıl olmalıdır?
   <br/>
   <br/>
   Ben içinde bulunduğumuz coğrafyada, gerçekten güçlü bir orduya sahip olmadan ayakta kalamayacağımızın bilincindeyim. Ülkemizin jeostratejik öneminin bize ödettiği bir bedel bu ve her halükarda bu bedeli ödemek zorundayız. Yani gerekirse aç gezecek, çıplak gezecek ama mutlaka güçlü bir orduya sahip olacağız. Türk Silahlı Kuvvetleri'ni dünyanın en güçlü ordularından biri yapmak benim en büyük hedeflerimden birisiydi. Bir çok şeyden vazgeçerek bunu gerçekleştirmeye de çalıştım.
   <br/>
   <br/>
   Ancak ben, siyasete karışmış, siyasi tartışmaların içine dalmış bir ordunun, asli görevi itibariyle ne tür bir zaafa sürüklendiğini de görebiliyorum. Yakın tarihimizde bunun örnekleri var. Eleştirilerimizin arkasında yatan milli bir hassasiyettir herşeyden önce.
   <br/>
   <br/>
   Burada asıl sorun Genelkurmay'ın MSB'na bağlı olup olmaması değil. Asıl sorun demokrasiye olan inançsızlığımız. Halka olan güvensizliğimiz. Bu sadece askerlerle veya bazı askerlerle sınırlı bir durum da değil. Seçilmiş siyasetçilerin bir ara rejimin sunduğu koltukları içine sindirebildiği bir dönemden geçiyoruz. Tabii ki kurumların yasal görev tanımları, yetki ve sorumluluklarının tarifi ve bütün bunların demokratik bir anlayışla yapılması çok önemli. Fakat yeterli değil. Askersivil, bütün kesimlerin, çağdaş demokrasinin icapları konusunda bir konsensüse ulaşmalarıdır esas olan.
   <br/>
   <br/>
   Sağır dilsiz rolü oynanıyor
   <br/>
   <br/>
   Zaman zaman sizin de askerleri politikanın içine çekmeye çalıştığınız söylendi.
   <br/>
   <br/>
   Bakın, bir yıldır bu ülkede herkes kör, sağır ve dilsiz rolü oynuyor. Şayet bu tutum "siyasi ihtiyatlılık"la açıklanıyorsa, bunun akıllıca bir yöntem olduğu düşünülüyorsa, hemen ifade edeyim ki ben bu yaklaşımı saygıdeğer bulmuyorum.
   <br/>
   <br/>
   Şöyle bir hafızanızı yoklayın ve olup bitenleri hatırlamaya çalışın. Bir çadır tiyatrosunun üstüne tanklarla yürünmesi normal bir hadise miydi? Bir generalin çıkıp, "demokrasiye balans ayarı yaptık" demesi normal bir hadise miydi? Bir askeri şahsiyetin, ülkenin başbakanına ağıza alınmayacak hakaretlerde bulunması normal bir hadise miydi? Adı açıklanmayan "askeri yetkili"lerin, gazete sayfalarında siyasilerle her gün polemiğe girmesi normal bir hadise miydi? Yasal dayanağı hâlâ açıklanamayan ve hâlâ faaliyette olduğu bilinen BÇG normal bir hadise midir? Türk Silahlı Kuvvetleri 'ni, bir tür demokratik kitle örgütü sayan ve onu siyasi tartışmaların tarafı konumuna sokan anlayış normal sayılabilir mi?
   <br/>
   <br/>
   54. Hükümete yönelik 11 gensoruda hükümeti desteklemiş kırk küsur milletvekilinin, başbakanlık sırası kendi genel başkanlarına geldiği zaman partilerini değiştirmesi normal şartlar altında mı olmuştur?
   <br/>
   <br/>
   Bütün bunlara "evet normaldir, demokratik bir hukuk devletinde olabilecek şeylerdir" denebiliyorsa, geriye tek bir şey kalır; Çiller'i suçlamak.
   <br/>
   <br/>
   Kaldı ki, ben bu olguları hiç bir zaman Türk Silahlı Kuvvetleri'nin kurumsal kişiliği ile irtibatlamadım. Dün de öyle düşünmedim, bugün de öyle düşünmüyorum.
   <br/>
   <br/>
   Evet ama bu oluşumlara sizin de içinde bulunduğunuz 54. Hükümetin neden olduğu söyleniyor.
   <br/>
   <br/>
   Keşke öyle olsaydı. O takdirde, 55. Hükümetle beraber bir normalizasyon sürecine girmiş olurduk. Oysa ben, Sayın Yılmaz'ın, Sayın Erbakan'dan çok daha sıkıntılı bir Başbakanlık yaptığını düşünüyorum. Yağmacılık ve talancılıkta sınırsız bir serbestliğe sahip ama, başka hiç bir konuda inisiyatifi yok.
   <br/>
   <br/>
   Sayın Yılmaz, ne zaman "BÇG artık lüzumsuzdur, o işi hükümet olarak biz yapıyoruz zaten" dediyse, ertesi gün, adı açıklanmayan birileri tarafından tekzip edildi. Edildi de ne oldu? Sineye çekip oturdu. Daha bir ay önce, gazeteler, Milli Güvenlik Kurulu toplantısında başbakanın azarlandığını yazdılar. Ne azarlanan yalanladı bu haberi, ne azarlayan. Susurluk raporunun açıklandığı günlerde, yine adı açıklanmayan bir askeri yetkili "Bizi bu işe karıştıranlardan hesap sorarız" diye bir tehdit savurdu. Tehdidin muhatabı kim? Başbakan. Tehdit eden kim? Bir bürokrat.
   <br/>
   <br/>
   Bir garnizon komutanı çıktı televizyonlara ve "Bize karşı olan siyasilere psikolojik harp uyguluyoruz. Önce telkinlerde bulunuyoruz. Anlamazlarsa tekdir ediyoruz. Sonra da gerekeni yapıyoruz" diyebildi. Bu beyanlar, aynen bu şekilde gazetelerde de yer aldı. Peki sonra ne oldu? Hiç bir şey olmadı. Hiç bir tepki gelmedi. Dedim ya, bu ülkede herkes kör, sağır ve dilsiz rolü oynuyor.
   <br/>
   <br/>
   Şimdi sayın Yılmaz çıkıyor "Siyasi istikrarı sağladık. Rejimi tehlikeden kurtardık. Artık kimse rejimi tartışmıyor" diyebiliyor. Pes doğrusu. Siyasi istikrar buysa mübarek olsun. Peki gerçek nedir? 28 Şubat süreci devam etmektedir. 55. Hükümetle birlikte bu süreç de neredeyse kurumsallaşmış, olağanlaşmıştır. Çünkü bu hükümetin bir Melen Hükümeti'nden, bir Ürgüplü Hükümeti'nden hiç bir farkı yoktur.
   <br/>
   <br/>
   Devamlı tehditler alıyorum
   <br/>
   <br/>
   Demokrasi mücadelesinde zaman zaman yalnız kaldığınızı hissediyor musunuz?
   <br/>
   <br/>
   Demokrasi her zaman bu mücadeleyi yapanları yalnız bırakmakla büyük yara almış. Bugün RP'nin avukatlığını yapmamız sözkonusu bile olamaz. Demokrat Parti kendisini savunmuş, sonra Adalet Partisi kendisini savunmuş. Ama bu kez bizim bu mücadeleye girmemiz kişisel olarak büyük bir tehlikeyle karşı karşıya kalmamızı gerektiriyor. Biz bütün bunları tarihe mal edeceğiz. Yapılan şeyin doğru olduğuna inanıyorum. Bugün bunun uzantısını görüyoruz. Ve bu sebeple birçok tehdit aldım, alıyorum.
   <br/>
   <br/>
   Kimlerden ve nerelerden tehdit alıyorsunuz?
   <br/>
   <br/>
   Her yerden. Sabahtan akşama kadar bütün gazeteler 'Sizi Yüce Divan'a göndereceğiz' diye tehdit ediyorlar. Bu mücadeleyi daha farklı bir yöntemle vermeye çalışıyoruz ama yaptığımız şey kesinlikle doğru. Türkiye aşacaktır bunları.
   <br/>
   <br/>
   Partinizin önümüzdeki genel seçimde nasıl bir tabloyla karşılaşacağını umut ediyorsunuz?
   <br/>
   <br/>
   Halkımızın bütün olup bitenleri çok iyi algıladığını ve bizim cesaretle ve açık bir biçimde yürüttüğümüz demokrasi mücadelesine etkin olarak katıldığını görüyorum. Gerek teşkilatlarımıza ve gerekse DYP etrafında kümelenen kitlelere hakim olan heyecan gücümüze güç katmaktadır. Yapılacak bir seçimden birinci parti olarak çıkacağımızdan hiç şüphem yok. Ancak bu yeterli değil. Ülkemizin asıl ihtiyacı olan şey siyasi istikrardır. Halkımızda da bu bilinç gittikçe yaygınlaşmaktadır. Küçük ayrıntıların farklı siyasi yapılanmalara neden olmasının bedelini yine kendisinin ödediğini halkımız artık çok iyi biliyor.
   <br/>
   <br/>
   MHP ile önümüzdeki genel seçimlerde ittifak yapacağınız yolunda haberler var. Prensip olarak seçim ittifaklarının yolunun açılmasını istiyoruz. Siyasi istikrarsızlığın aşılmasında bunun da önemli bir faktör olduğunu düşünüyoruz. Ancak bir seçim ortamında seçim ittifakı yapmaya gerek duyar mıyız, bunu şimdiden bilemeyiz. Bunlar, ancak bir seçim ortamında konuşulabilecek şeyler. Tabii aynı durum diğer partiler için de geçerli.
   <br/>
   <br/>
   DYP Genel Başkanlığında beşinci yılınızı dolduruyorsunuz. Bu beş yıllık süreç siyasette size neler kazandırdı? Varsa kaybettirdikleri neler?
   <br/>
   <br/>
   Ne kadar birikiminiz olursa olsun siyaset esas itibariyle yaşanılarak öğrenilen bir meslek. Bu işin okulu yok zaten. Okul, siyasi pratiğin bizzat kendisi.
   <br/>
   <br/>
   Edindiğim bilgi ve birikimi pratik içinde sınama imkanı buldum. Eski bilgilerimin bir kısmını tashih etmek zorunda kaldım. Tabii bu arada pek çok şey öğrendim siyasetten. Siyasetçiyseniz bunun için yeterli fırsatı da bulursunuz. Kaybettiklerime gelince. Daha ziyade hayatımla ilgili şeyler. Özel hayatımı kaybettim en başta. Çocuklarıma ayıracak zamanı kaybettim.
   <br/>
   <br/>
   AnasolD hükümetine yönelik CHP ile dirsek temasında olduğunuz doğru mu?
   <br/>
   <br/>
   Zaman zaman benzer eleştirileri ve hassasiyetleri dile getiriyoruz. Hatta benzer öneriler ortaya koyduğumuz oluyor. Buradan hareketle basın bazı yakıştırmalarda bulundu. Basın yoluyla konuşmalarımızın dışında özel bir temasımız olmadı.
   <br/>
   <br/>
   e mail: oksuz@superonline.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4C8C6026296C598FCC795A525069C46A?newsId=3523), [web.archive.org (arşiv bağlantısı)](http://web.archive.org/web/20120901145034/http://www.aksiyon.com.tr:80/aksiyon/newsDetail_getNewsById.action;jsessionid=4C8C6026296C598FCC795A525069C46A?newsId=3523)
