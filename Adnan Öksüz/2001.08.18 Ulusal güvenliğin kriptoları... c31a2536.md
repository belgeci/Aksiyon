# Ulusal güvenliğin kriptoları...

*Adnan Öksüz 2001.08.18*

<div>
 <p class="spot">
  Tartışmanın 'ayak sesleri' esasen bir gün öncesinden belli olmuştu. Uzun süredir özel demeç vermemeye özen gösteren ANAP lideri Mesut Yılmaz, kongre öncesi kapılarını medyaya açmış, gazetecilerin kongreye ilişkin beklentilerine yönelik sorularını cevaplandırmıştı. Büyük bir gazeteye verdiği demeç, genel röportaj içinde çok az yer tutmasına karşılık biraz farklıydı; "Ulusal güvenlik kavramını tartışmaya açıyorum." Yılmaz burada ayrıntı vermediği için başlangıçta kimse fazla birşey anlayamadı. Ta ki kongre gününe kadar...
 </p>
 <p class="metin">
 </p>
 <img border="0" src="/web/20020325040105im_/http://www.aksiyon.com.tr/2001/350/resimler/ulusal.jpg"/>
 <p class="metin">
  Tartışmanın 'ayak sesleri' esasen bir gün öncesinden belli olmuştu. Uzun süredir özel demeç vermemeye özen gösteren ANAP lideri Mesut Yılmaz, kongre öncesi kapılarını medyaya açmış, gazetecilerin kongreye ilişkin beklentilerine yönelik sorularını cevaplandırmıştı. Büyük bir gazeteye verdiği demeç, genel röportaj içinde çok az yer tutmasına karşılık biraz farklıydı; "Ulusal güvenlik kavramını tartışmaya açıyorum." Yılmaz burada ayrıntı vermediği için başlangıçta kimse fazla birşey anlayamadı. Ta ki kongre gününe kadar...
 </p>
 <p class="arabaslik">
  Ses çıkaran konuşma
 </p>
 <p class="metin">
  "Türkiye'de değişimin adı ulusal güvenlik kavramında saklıdır. Ne zaman bir adım ileri gitsek, işte bu sendrom önümüze çıkıyor. Ulusal güvenliğin kapsama ve sınırları yeniden belirlenmelidir. Vazgeçemeyeceğimiz iki şey üniter devlet ve laik devlettir. Geçmişte din elden gidiyor diyorlardı şimdi de ulusal güvenlik elden gidiyor diyerek ilerlemenin önünü kesmeye çalışıyorlar." İşte Yılmaz'ın bu sözleri Genelkurmay'ı harekete geçirdi. Bazı gazetecilerin ve yorumcuların bu sözlerin  muhatabının 'Türk Silahlı Kuvvetleri olduğu' yönündeki yaklaşımları ise bardağı taşırdı ve Genelkurmay Başkanlığı Genel Sekreterliği malum sert açıklamayı yaptı. Herkes, ANAP liderinin tepkisini merak ediyordu. Zaman zaman yaptığı çıkışlardan hemen sonra yaptığı gibi Mesut bey sessiz mi kalacaktı acaba? Ama böyle olmadı. Aynı sertlikte olmasa bile ANAP yönetimi de karşı bir açıklama yaparak 'Konunun TKS ile ilgili olmadığını' bildirdi. Açıklama özetle şu şekildeydi; "Genel başkanımız Sayın Mesut Yılmaz partimizin 7. olağan büyük kongresinde yaptığı açılış konuşmasında ulusal güvenlik kavramının alabildiğine geniş yorumlanmasının AB ile bütünleşme çabaları açısından engel oluşturduğuna dikkat çekmiştir. Konuşmada herhangi bir kişi ya da kuruma yönelik, herhangi bir ifade yer almamıştır. Hal böyle iken genel başkanımızın sözlerinin basındaki birtakım yorumlardan hareketle Silahlı Kuvvetler'i hedef alıyormuşçasına değerlendirilmiş olması, amacını aşan zorlama bir yorumdur. Demokratik bir ülkede, bu tartışmanın meşru zemini siyasettir. Doğrusuyla bu tartışmanın meşru muhatabı da siyasi partilerdir. ANAP üniter devlet yapısıyla rejimin laik karakterinin korunmasını vazgeçilmez bir şart olarak görmektedir. Ancak ulusal bütünlüğümüzü ve laik rejimimizi koruyarak, hak ve özgürlüklerin alanının genişletilebileceğine inanıyoruz. Bundan öte toplumsal barışın kökleşeceği ve devlet yapısının güçleneceği görüşündeyiz. Ülkenin geleceği için gerekli olan ileri adımların neler olduğuna karar verecek olan tek merci, yüce milletimiz ve onun temsil yetkisi verdiği kurumlardır. ANAP, bu doğrultuda bundan sonra da inandığı doğruları milletimizle paylaşmaktan onur duyacaktır."
 </p>
 <p class="arabaslik">
  Siyaseti ulusal güvenlik belirliyor
 </p>
 <p class="metin">
  ANAP'ın, Genelkurmay'ın açıklamasına yönelik tepkisi burada da kalmadı. ANAP Genel Başkanı Mesut Yılmaz, söylediklerinin arkasında durdu, geri adım atmadı ve çıktığı özel TV programlarında da konuyu sıcak tuttu. Yılmaz, NTV'de yayınlanan Ekodiyalog isimli programda da net mesajlar verdi. Yılmaz'ın mesajları satır başlarıyla şöyleydi;
 </p>
 <p class="metin">
  "Ulusal güvenlik kavramının değişimi engellediğine örnek vermedi diyorlar. Çok örnek var ama hemen bir tanesini söyleyeyim; Türkiye'nin hemen atması gereken bir adım düşünce ve ifade özgürlüğü önündeki engelleri kaldırmasıdır. En geç önümüzdeki ekim ayında bunu kaldırmazsak asıl o zaman AB trenini kaçıracağız, asıl o zaman tehlikeli bir yola gireceğiz. Türkiye'nin belgeye bağlanmış ulusal güvenlik konsepti ile AB kriterleri arasında bir uzlaşmazlık yoktur. Mesele, buradaki bakış açısıdır. Asker olsun, sivil olsu. AB'ye girme arzusunda olanlar kadar karşıda bir o kadar direnç sahibi var. İki günden beri antidemokratik tepkiler alıyorum. Siyasi parti temsilcileri farklı mesajlar veriyorlar. Biz Türkiye'nin ulusal sırlarının açıklanmasını, tartışılmasını istemiyoruz ki. Ulusal güvenlik konsepti değil tartışılmasını istediğim. Ülkemizde ulusal güvenlik siyaseti belirliyor, oysa tüm dünyada ulusal güvenliği siyaset belirliyor. Konu MGK'da halledilemediği için konuyu kongre platformuna getirdim".
 </p>
 <p class="arabaslik">
  Siyasi partilerin tepkileri
 </p>
 <p class="metin">
  Yılmaz'ın açıklamaları siyasi arenada da farklı tepkilere yol açtı. DSP lideri ve Başbakan Bülent Ecevit, MHP lideri ve Başbakan Yardımcısı Devlet Bahçeli ile DYP Genel Başkanı Tansu Çiller, Yılmaz'ın vurgusuna farklı gerekçelerle karşı çıktılar. Tek destek ise Saadet Partisi Genel Başkanı Recai Kutan'dan geldi. Bu şartlı bir destekti. Genelkurmay Başkanlığı Genel Sekreterliği'nin sert olarak yorumlanan açıklamasına karşılık ANAP başta olmak üzere siyasi parti temsilcilerinin tepkileri böyleydi. Siyasi partilerin dışında TÜSİAD başta olmak üzere bazı sivil toplum kuruluşlarının tepkileri de ardından geldi.
 </p>
 <p class="metin">
  Ancak bir nokta gözlerden kaçmıştı. TSK niçin böyle bir açıklamaya gerek duymuştu. Kimse bunu gerçek anlamda ortaya koymadı. Aksiyon, böyle bir açıklamanın perde arkasını araştırdı ve askerlerin millî güvenlik kavramına nasıl baktığını satır aralarından çıkardı.
 </p>
 <p class="arabaslik">
  Ordu kaynaklarında 'millî güvenlik'
 </p>
 <p class="metin">
  Ordu kaynaklarına göre millî güvenlik kavramı hayatî bir kavram öncelikle:
 </p>
 <p class="metin">
  "Devletlerin birbirlerine karşı savaş hazırlıkları, başlangıç ve cephe stratejisi dolayısıyla yalnız düşman silahlı gücüne karşı yapılırken, harp silah ve araçlarındaki gelişmenin savaşa taraf olan ülkelerde sebep olduğu kitlesel ve geniş hasar özellikleri nedeniyle, bu hazırlıklar; muhasim devletler tarafından birbirlerinin millî güç faktörlerine karşı yapılmaya başlanmış ve dolayısıyla topyekûn savaş stratejisi, topyekûn güvenlik veya günümüz deyimiyle millî güvenlik kavramını ortaya çıkarmıştır. Millî güvenlik kavramı ilk defa ortaya atıldığında, düşünülen husus; devletin güvenliğinin bir topyekûn savaş sırasında korunmasıydı. Bunun yapılabilmesi için de, barış devresinden itibaren çeşitli faaliyet alanlarında savaşa yönelik hazırlıkların doğrudan silahlı gücü etkileyecek olanlar şeklinde ele alınması olmuştur. Bu suretle, millî güvenlik kavramı, bugünkü etkileme alanına göre dar kapsamda tutulmuş ve tüm hazırlıklar silahlı güçlerin direniş ve dayanma kabiliyetini artırmaya yönelmiştir. Bu tercih ve seçenek savaşların yine cephede kazanılması veya kaybedilmesi şeklinde bir sonuç ortaya çıkarmıştır."
 </p>
 <p class="arabaslik">
  Kapsam genişledi
 </p>
 <p class="metin">
  TSK kaynakları, savaş araç ve gereçlerindeki gelişmelerin strateji ve kavramlarda da bir değişiklik yaptığını vurguluyor:
 </p>
 <p class="metin">
  "Böylece millî güvenlik, millî güç faktörlerini doğrudan etkileyen alanlardan, bu alanları etkileyen alt etki alanlarına yönelmiş; bu suretle millî güvenlik, devlet teşkilatının ve konularının tümünde hakim unsur olmuştur. Tabiatıyla bunun sonucu olarak millî güvenlik kavramı, bir devletin ve ulusun varoluşu ile eşdeğer anlam kazanmıştır. Burada Türkiye Cumhuriyetinin varoluş nedeninden biraz bahsetmekte yarar görülmektedir. Anayasanın başlangıç bölümünde yer aldığı şekliyle, Türkiye Cumhuriyetinin varoluş nedeni, Türk vatan ve milletinin ebediliğine, Türk devletinin kutsallığına dayanır.
 </p>
 <p class="metin">
  "Türkiye Cumhuriyetinin varoluş nedeni; Türk milletini, millî birlik ve bütünlük içerisinde, millî kültür ve özdeğerlerine uygun olarak, çağdaş, medenî ve adil bir yönetimle, barışı, huzuru ve refahı sürekli kılarak ebediyen yaşatmaktır.
 </p>
 <p class="metin">
  "Kutsal olan Türk devleti; Türk millî varlığının ve vatanının sembolüdür. Bağımsızlığını, uluslararası ortamda şerefli ve haysiyetli gücünü daima geliştirerek kutsallığını koruyacaktır. Zamanında kendisine yapılmış haksızlıkları düzeltecek, uluslararası hukuk ve düzenin yükümlülüklerinin saygın üyesi olarak barışın temsilcisi olacaktır. Gücünün caydırıcılığıyla bölgede ve dünya üzerinde ulaşmış olduğu haklı yerini koruyacaktır.
 </p>
 <p class="metin">
  "Bu nedenle, kutsal TC devleti, vatan ve millet bütünlüğünü iç ve dış bütün tehditlere karşı koruyan, uluslararası düzende kendini kabul ettiren, millî gücünü sürekli geliştiren bir varlık nedenine dayanmaktadır.
 </p>
 <p class="metin">
  Millî güvenlik kavramındaki bu kapsam genişlemesi, birçok olguları da beraberinde getirerek, devlet, millet ve fertlerin yaşamlarını, devamlılığını ve gelişmelerini bütünleştirmiştir."
 </p>
 <p class="arabaslik">
  Milllî güvenlik siyaseti
 </p>
 <p class="metin">
  Askerî kaynaklar, Millî güvenlik kavramının, ülkelerin herbirinde değişik zamanlarda, değişik kapsam ve organizasyonlarla gündeme geldiğini ifade ediyor:
 </p>
 <p class="metin">
  "Ancak denilebilir ki, millî güvenlik kavramının evrensel boyut kazanması, 1. Dünya Harbi ile başlamış, 2. Dünya Harbi ve sonrasında tamamlanmıştır. Tabiatıyla bu kavramın önemi ve yeri kesinlik kazanırken etki alanları ve etkinliği de araştırma ve incelemelerle ortaya konulmuş ve bir dış teşkilatlanma konusu olarak her devlete göre ayrı bir organizasyonla sonuçlanmıştır. Kavramdaki bu gelişim, beraberinde; politik, sosyal, ekonomik ve askeri güçler arasında yeni dengeler yaratmış ve neticede millî güvenlik kavramı, devlet yönetiminde vazgeçilmez bir yere sahip olmuştur. Tehdidi üç açıdan ele almak gerekmektedir. Birincisi; içte ve dışta mevcut güçlerin kendi emelleri veya millî siyasetleri gereği devleti korkutmak, yıldırmak, tehlikeli bir durum yaratarak veya güç kullanarak devletin hayatî önemi haiz değerlerini zarara ve ziyana uğratmak, karakterini bozmak için aldıkları tertip ve tedbirler; "İkincisi; devletin kendi Millî Güvenlik Siyaseti gereği millî güvenliğini sağlamak ve millî hedeflere ulaşabilmek için aldığı tedbirleri ve seçtiği hareket tarzlarını uygularken, iç ve dış güçlerin kendi emelleri veya millî siyasetleri gereği bunlara mani olucu, köstekleyici, başarısız kılıcı şekilde koyacakları muhtemel engeller.
 </p>
 <p class="metin">
  "Bunlara ilave olarak bir üçüncüsü de yukarıda sayılan iki tip tehdidin tamamen dışında ve fakat millî güvenliğin sağlanması ve millî hedeflere ulaşılması için tesbit edilen millî siyaset uygulayan sistemlerde (millî kalkınma, millî eğitim, sanayi, kültür, maliye, millî savunma, vb.) meydana gelen bozulmalar, duraklamalar, imkansızlıklar ve büyük doğal afetlerdir.
 </p>
 <p class="metin">
  "Tehdidin tahmin ve kıymetlendirilmesinde en önemli husus; tehdidin millî güvenliği sağlamaya ve millî hedeflere ulaşmaya mani olan, onu yıpratıcı, bozucu veya ortadan kaldırıcı karakterde olmasıdır."
 </p>
 <p class="arabaslik">
  Tehdit anlayışı
 </p>
 <p class="metin">
  TSK, millî güvenliğe bu şekilde bir bakış açısı getirirken, 'Oluşturulan tehdidin nasıl ve ne zaman kullanılacağı hesaplanırken, oluşan tehdide nasıl karşı konulacağı ve onun nasıl bertaraf edileceğinin' de hesaplarının yapılması gerektiğinin altını çiziyor:
 </p>
 <p class="metin">
  "İç ve dış tehditlerin gerek oluşmasında, gerek onlara karşı koyabilmek için karşı tedbirler alınmasında en büyük neden, beliren millî güvenlik ihtiyaçlarıdır. Bu suretle, tehdit, tedbiri; tedbir de teşkilat ihtiyacını beraberinde getirmiştir. Böylece insanların varoluşlarındaki özgüvenlik ihtiyacı, toplumların devletleşme sürecinde millî güvenlik ihtiyacına dönüşmüştür. Beliren bu ihtiyacın karşılanması; o devletin; coğrafyasına, jeopolitik konumuna, sosyal yapısına, anayasal düzenine, gelişmişlik derecesine bağlıdır. Ama her hal ve şartta, her devlet millî güvenliğini sağlamak ve varolma mücadelelerini yapabilecek çareleri bulmak zaruretinde kalmıştır."
 </p>
 <p class="metin">
  TSK kaynaklarında görüldüğü kadarıyla ulusal güvenlik, ülke için 'olmazsa olmaz' bir kavram. Bunun için de Mesut Yılmaz'ın, kongrede yaptığı konuşmaya o derece sert bir tepki geldi. Ancak Yılmaz, sonrasında yaptığı açıklamalarda 'ulusal güvenlik konseptinin açıklanmasından ve tartışılmasından yana olmadığını' birçok kez vurguladı.
 </p>
 <p class="metin">
  Acaba yanlış bir anlaşılma mı olmuştu?
 </p>
 <p class="metin">
 </p>
 <p class="arabaslik">
  NE, NE ZAMAN TENDİT OLUYOR?
 </p>
 <p class="metin">
 </p>
 <p class="arabaslik">
  İç tehditler:
 </p>
 <p class="metin">
  -Terör, yıkıcı/bölücü faaliyetler,
 </p>
 <p class="metin">
  -Ekonomik büyümede durgunluk,
 </p>
 <p class="metin">
  -Verimlilikte azalma,
 </p>
 <p class="metin">
  -Tabii kaynakların israfı,
 </p>
 <p class="metin">
  -Etnik çatışmalarla ülke içi dayanışmanın kaybolması, aile, din, vatan bağlarında zayıflama,
 </p>
 <p class="metin">
  -Eğitim sistemindeki bozukluklar,
 </p>
 <p class="metin">
  -Çalışma ahlakında düşüşler,
 </p>
 <p class="metin">
  -Fakirler, yaşlılar ve azınlık gruplar kesiminde terk edilmişlik duygusu,
 </p>
 <p class="metin">
  -Milli politik liderliğe güvenin azalması veya kaybolması.
 </p>
 <p class="metin">
 </p>
 <p class="arabaslik">
  Dış tehditler:
 </p>
 <p class="metin">
  -Enerji üretiminde yüksek maliyet ve istikrarsızlık,
 </p>
 <p class="metin">
  -Diğer bütün zararlı tesirlerine ilaveten ekonomik organların görev yapmasını engelleyen terörizm,
 </p>
 <p class="metin">
  -Nüfus hareketlerinin yoğun olduğu komşu bölgelerdeki istikrarsızlıklar,
 </p>
 <p class="metin">
  -Dünyanın pekçok bölgesinde böşgösteren açlık,
 </p>
 <p class="metin">
  -Büyük ölçüde ticaret yapılan ülkelerdeki mahalli savaşlar,
 </p>
 <p class="metin">
  -İleri endüstri ülkelerindeki politik ve ekonomik başarısızlıklardan ötürü, muntazam bir şekilde devam eden uluslararası ekonomik ve mali düzenlemelerdeki bozukluklar,
 </p>
 <p class="metin">
  -Diğer ülkelerin ekonomik rekabeti,
 </p>
 <p class="metin">
  -Enerji ve petrol krizi,
 </p>
 <p class="metin">
  -İkili ve çok taraflı ittifaklardan dolayı yansıyabilecek politik, askerî, ekonomik, sosyal tehditler,
 </p>
 <p class="metin">
  -Son ve en tehlikeli olarak politik veya askerî mahiyette uluslararası tehditler, nükleer taarruz.
 </p>
 <p class="metin">
 </p>
 <p class="arabaslik">
  Genelkurmay Başkanlığı'nın açıklaması
 </p>
 <p class="metin">
  ...Yapılan bu talihsiz konuşmada; 'Her ileri adımın, ulusal güvenlik gerekçesiyle kesildiği' ifade edilmiş, ancak tek bir örnek de verilmemiştir. Bilindiği gibi ulusal güvenliğin sağlanmasından TBMM'ye karşı Bakanlar Kurulu sorumludur. Bu sorumluluğu paylaşan bir kişinin kurumları hedef alan bu tür konuşması, mesnetten yoksun ve düşündürücüdür. Kaldı ki ulusal güvenliğe ilişkin temel düzenlemeler Başbakan imzasıyla yayınlanan 'Millî Siyaset Belgesi'nde yer almakta ve Silahlı Kuvvetler, bu belgeye istinaden 'millî askerî strateji' dokümanını hazırlamaktadır...'Ülkenin geleceği için gerekli her ileri adımın' her zaman gerçek anlamda ileri adım olup olmadığı tartışılması gereken bir konudur. Eğer atılması düşünülen ileri adımlar;
 </p>
 <p class="metin">
  Şeriatı düşünen sapık düşünce ve eylem sahiplerinin faaliyetlerini kolaylaştıracaksa,
 </p>
 <p class="metin">
  Ülkeyi bölmeyi çalışan gruplara yasal dayanak sağlayacaksa, ülkenin yaşamsal güvenlik mülahazalarından tavizler verecekse, bunlar gerçek anlamda ileri değil, geriye doğru atılmış adımlar olacaktır. Tarihi örnek alarak verilen matbaanın gelmesini istemeyen zihniyetin bu konuşmada ulusal güvenlik kavramını reddeden zihniyet olduğu değerlendirilmektedir. Üzerinde düşünülmesi gereken önemli konu, kişi ve kurumların sorunlar karşısında, üzerlerine düşen görevleri eksiksiz yapmak yerine, başkalarına saldırarak sorumluluktan ve başarısızlıktan kaçma gayretleridir. Bugün Türkiye Cumhuriyeti'nde; ekonomi iflas noktasına gelmişse, ekonomiyi bu hale getirenler hakkında en ufak bir işlem yapılmıyorsa, millî ve ahlakî değerler aşındırılmışsa, soygun düzeni adeta normal bir davranış haline gelmişse AB'ye girmeyi hedefleyen bir ülkede ortaçağı hedefleyen zihniyetler devlet kadrolarında bile yer alabiliyor ve buralara özenle yerleştiriliyorsa, ülke içinde siyasi istikrar, kişisel ihtiraslar nedeniyle bir türlü sağlanamıyorsa ülkenin bir parçasında ekonomik ve sosyal tedbirlerin alınamaması neticesi ayrılıkçı terörün, etnik/milliyetçi ve ayrılıkçı harekete dönüşmesi önlenemiyorsa, küreselleşme anlayışı ekonomik teslimiyetçilik olarak benimseniyorsa, tüm bu olumsuzlukların nedenini 'ulusal güvenlik kavramı' ile örtmek ve bu kavramın sonucu olarak görmek hem makul hem de insaflı değildir, aynı zamanda tehlikelidir...
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020325040105/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/politika/1.htm), [web.archive.org (arşiv bağlantısı)](http://web.archive.org/web/20020325040105/http://www.aksiyon.com.tr:80/2001/350/politika/1.htm)
