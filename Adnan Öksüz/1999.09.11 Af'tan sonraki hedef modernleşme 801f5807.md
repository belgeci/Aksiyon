# Af'tan sonraki hedef modernleşme

*Adnan Öksüz 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yargıtay Başkanı Doç. Dr. Sami Selçuk'un yeni Adli Yıl'ın (19992000) başlaması dolayısıyla yaptığı ilginç konuşması yanında onun konuşması gerçi gölgede kalmıştı ama önemli bir noktanın altını çiziyordu
  </font>
 </div>
 <div id="newsText">
  <font class="detail-text">
   Türkiye Barolar Birliği Başkanı Eralp Özgen; Af Kanunu'nun eksiklerle dolu olduğunu belirttikten sonra "Cezaevlerinin doluluğu ve cezaevlerinin ıslah unsurunu gerçekleştirmekten uzak olması bir af yasasının gerekçesi olamaz. Bu gerekçeler ancak yeni ve modern cezaevleri inşa etmenin gerekçesini oluşturabilir" diyordu. TBB Başkanı'nın bu sözleri bir sorunun daha cevabını dolaylı yoldan veriyordu; devlet nasıl olmuştu da koalisyon partilerinin böylesi bir af tasarısına razı olmuştu? Devletin büyük olasılıkla 'daha modern, Avrupa şartlarında cezaevleri yapılacak' önerisiyle buna kani olduğu konuşulanlar arasında.
   <br/>
   <br/>
   Özgen böyle diyordu ama bunun Türkiye şartlarında gerçekleşmesinin son derece zor olduğu da yadsınamaz bir gerçekti. Herşey yaklaşık bir sene önce Rahşan Ecevit'in bu konuyla ilgili bir değerlendirmesinden sonra başladı, koalisyon hükümeti de geçtiğimiz ay düğmeye basarak tasarıyı hazırladı.
   <br/>
   <br/>
   Yenileştirme çabası
   <br/>
   <br/>
   Yasanın çıkma şekli ve tartışmalar son günlerin belli başlı gündem konusu olurken Ankara'da kanuna paralel olarak dile getirilen bir konu büyük önem arzediyordu. Çıkaranların dahi bu kadar müşteki olduğu ve içlerine sindiremedikleri tartışmalı Af Kanunu'nun çıkması için neden bu kadar ısrarcı olundu sorusunun cevabı aranıyordu... Ankara'daki kulislere ve Adalet Bakanlığı koridorlarında konuşulanlara göre bu kadar ısrarın altında yatan gerçek 'cezaevlerine yeni bir model' getirmekti. Devletin üst düzeyde uzun süredir ele aldığı konulardan birisi cezaevleri şartlarının iyileştirilmesiydi. Adalet Bakanı Hikmet Sami Türk AnasolD Hükümeti döneminde insan haklarından sorumlu Devlet Bakanı iken ABD'ye yaptığı ziyarette bu ülkenin yetkilileri tarafından konu kendisine açılmış ve açıkça 'koşullarınızı düzeltin' uyarısında bulunulmuştu.
   <br/>
   <br/>
   Hikmet Sami Türk'ün ABD cezaevlerini ziyaret talebi ise bir şekilde bu ülke yetkililerince nedense uygun görülmemişti, o zaman. Avrupa İnsan Hakları Komisyonu ve irtibatlı çevrelerin de bu yöndeki talepleri zaten malumdu; koğuş sisteminden hücre modeline geçmek, cezaevi binalarında bazı rehabilitasyonlar yapmak, cezaevlerinde doğanlar için yeni düzenlemeler gerçekleştirmek vs. gibi maddelerden oluşan bu istekler esasen bir paketten ibaretti. Türkiye, Avrupa'nın istekleri doğrultusunda Devlet Güvenlik Mahkemeleri'nde görev yapan askeri hakimlerin bu görevlerine son vermek için yasal düzenleme yaparken, cezaevleriyle ilgili yeni düzenlemeler için affı kullanacak mı, bundan istifade edecek mi sorusu şimdiden sorulmaya başlandı. Adalet Bakanlığı'ndan bir yetkilinin "Bunlar yapılmayacaksa bu kadar insanın, bu kadar suçlunun dışarıya salıverilmesinin başka bir mantığını bulmak mümkün değil" sözleri de bu paralelde söylenmiş sözlerdi... Af Kanunu'nun uzantısı olarak DSPMHP ve ANAP Koalisyon Hükümetinin gelecek yasama döneminde Türkiye'deki cezaevlerine ilişkin olarak geniş bir yenileştirme çabasına girişeceğini şimdiden söylemek sürpriz olmayacak.
   <br/>
   <br/>
   İşte Avrupa şartları
   <br/>
   <br/>
   DSPMHP ve ANAP Koalisyonu değişiklikleri belki yapacak ama Avrupa ülkelerinin bizden istedikleri, daha doğrusu kendilerinin uyguladığı şartlar neler? Avrupa Konseyi Avrupa Cezaevi Kuralları'na baktığımızda önümüze uzun bir 'prensipler manzumesi' çıkıyor; cezaevi sistemlerinin yönetilmesinden tutun da mahpusların dağıtım ve sınıflandırılmasına, ikametlerinden, kişisel hijyenlerine, giyim ve yatak takımlarından her türlü insani ihtiyaçlarına değin bir yığın hükümler... Kuralların daha başlangıç kısmında Ana İlkeler başlığı altında 'Mahpusların mensup olduğu grubun dini inançlarına ve ahlaki kaidelerine saygı göstermek zorunludur' deniliyor. Mahkumların ikametleri konusunda ilginç ayrıntılar yeralıyor Kurallar'da. Mahpusların diğerleriyle ikamet etmenin yararları olduğunun düşünüldüğü alanlar haricinde normal olarak geceleri bireysel hücrelerde barındırılmasının gerektiği belirtiliyor ve geceleri gözetim altında tutulmalarına işaret ediliyor. Kurallara uygun olarak 'Mahpuslara sağlanan ikamet ve özellikle tüm yatma yerleri, iklim koşulları ve özellikle bir metreküp hava içeriği makul ölçüde alan, ışıklandırma, ısıtma ve havalandırmaya gereken önem verilerek sağlık ve hijyen gereklerine uygun olmalıdır' deniliyor.
   <br/>
   <br/>
   Mahpusların yaşamak ve çalışmak zorunda oldukları tüm yerlerde de gerekli iyileştirmeler için önlemlerin alınması vurgulanıyor. Buna göre; pencereler mahpusların normal koşullarda gün ışığında okumasını veya çalışmasını sağlayacak büyüklükte olmalı, yeterli havalandırma sisteminin varlığı ayrı olmak üzere pencereler temiz havanın girişini sağlayacak şekilde inşa edilmeli, pencereler ayrıca güvenlik gerekleri gözönüne alınarak boyutları, konumu ve yapımı itibariyle mümkün olduğunca normal bir görünümde olmalıdır. Avrupa Cezaevi Kuralları'nda mahkumların banyolarına ilişkin de ayrıntılar veriliyor; 'Banyo ve duş tesisleri her mahpusun mevsim ve coğrafik bölgeye göre genel hijyenik şartların gerektirdiği kadar sık, iklime uygun bir sıcaklıkta, en azından haftada bir defa kullanabileceği ve kullanmak zorunda bırakabileceği kadar yeterli olmalıdır. Mümkün olduğunda makul olabilecek her zaman, mahkumlar bu tesislere serbestçe girebilmelidir.' Mahpusların kendilerini temiz tutmak zorunda oldukları hatırlatılan kurallar dizisinde, bunun için tüm mahkumlara gerekli olan su ve tuvalet malzemesinin sağlanacağı belirtiliyor. Saç ve sakal temizliğinin yanısıra erkeklerin muntazaman traş olmaları gerektiği de ekleniyor.
   <br/>
   <br/>
   Her mahpusa diplomalı dişçi
   <br/>
   <br/>
   Mahkumların giydikleri elbiselerin hiçbir zaman küçültücü olmaması gerektiği de kayıt altına alınıyor, bu kurallarda. Mahpusların dışarı çıktıklarında kendi elbiselerini ya da dikkat çekmeyen bir elbise giymelerine izin verilmesi gerektiği de dikkat çekici bir başka husus. Her mahpusa içme suyu ve modern usullerle yiyecek sağlanması da hükümler arasında sayılmış. Avrupa şartlarında mahkumların tıbbi hizmetlerine gelince; her kurumda en azından bir pratisyen hekim hizmet etmeli, her mahpus diplomalı bir dişçinin bakımından yararlanmalıdır. Kurallar kapsamında mahpusların kendilerine zarar verebilecek hiçbir deneye tabi tutulamayacakları da deklare ediliyor. Bayan mahmukların ise, kabil olduğunda doğumlarının kurum dışındaki bir hastahanede yapabilmelerine imkan tanınıyor. Çocuğun cezaevinde dünyaya gelmesi durumunda doğum belgesinde buna değinilmemesi gerektiği bildiriliyor.
   <br/>
   <br/>
   Peki tüm bunları Türkiye yapabilecek mi? Daha doğrusu Af Kanunu'nun TBMM'de yeniden geçip herhangi bir engele takılmadan Resmi Gazete'de yayınlandığını ve cezaevlerinin bir noktada boşaldığını varsaysak dahi Türkiye Cumhuriyeti cezaevlerine böyle bir sistem getirebilecek mi? Bu kesin olarak bilinmiyor. 1992 yılından bu yana Avrupa İşkenceyi İzleme Komitesi kah haberli, kah bir gece yarısı operasyonuyla cezaevlerimize baskın yapıp denetliyorlar. Bu denetlemeler sürecek. İşte Türkiye'nin istediği aynen Tahkim Yasası'nda olduğu gibi bu sınavdan da alnının akıyla çıkmak.
   <br/>
   <br/>
   Email: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5347-aftan-sonraki-hedef-modernlesme.html), [web.archive.org (arşiv bağlantısı)](http://web.archive.org/web/20121229214058/http://www.aksiyon.com.tr:80/aksiyon/haber-5347-aftan-sonraki-hedef-modernlesme.html)
