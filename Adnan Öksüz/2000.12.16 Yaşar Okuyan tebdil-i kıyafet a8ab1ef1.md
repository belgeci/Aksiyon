# Yaşar Okuyan tebdil-i kıyafet

*Adnan Öksüz 2000.12.16*

<div>
 <img border="0" src="/web/20020522180550im_/http://www.aksiyon.com.tr/2000/315/resimler/yasar.jpg"/>
 <p class="spot">
  Çalışma Bakanı Okuyan'ın SSK  Hastanelerinde başlattığı bir  uygulama yüzde yüz verimli oldu;  illerde Bakan'ın gizlice görev  verdiği SSK'lı kişiler sıradan bir  vatandaş gibi hastanelere giderek vaziyeti rapor ediyor. Bakan da  buna göre önlem alıyor.
 </p>
 <p class="metin">
 </p>
 <p class="metin">
  "Göğüs boşluğumda bir rahatsızlık olduğunu hissediyorum. Bir film çektirmek istiyordum ama..."
 </p>
 <p class="metin">
  Hastane koridorlarını arşınlayanlar açısından sıradan bir cümle gibi gelen bu ifadeler bugünlerde bir başka anlam içeriyor; ANAP'ın dobra ismi olarak ön plana çıkan ve yıllardır Mesut Yılmaz'a yakın olarak çalışan Çalışma ve Sosyal Güvenlik Bakanı Yaşar Okuyan, kendisine bağlı olarak faaliyet gösteren Sosyal Sigortalar Kurumları hastanelerinde ilginç bir uygulama başlattı. SSK Hastanelerinin daha rantabl çalışmasını hedef alan uygulama şu şekilde işliyor: Hemen her ilde Bakan Okuyan'ın gizlice görevlendirdiği ve isimlerini sadece Bakan'ın bildiği SSK'lı isimler, günün herhangi bir saatinde bulundukları ilin SSK hastanesine giderek, ilgili polikliniğe normal bir hasta gibi şikayetini iletiyor. Sonuçta, doktorların, hemşirelerin kısacası hastane görevlilerinin ilgisini, tutum ve davranışlarını ihtiva eden raporunu Bakan'a gönderiyor. Bakan Okuyan da bu raporları dikkate alarak sözkonusu hastaneyle ilgili olarak gerekli tedbirleri alıyor.  Sistem nasıl işliyordu, peki? Bakan Okuyan'a göre kurduğu bu 'hafiye' sistemi sayesinde, hemen herkesin yıllardan beri şikayet ettiği ve hizmetlerinden kimsenin memnun kalmadığı SSK hastanelerinde denetim belli bir noktaya geldi. Okuyan bu memnuniyetini şu şekilde açıklıyor: "Şimdi benim görevlendirdiğim bu kişilerin ne zaman —gündüz mü gece mi— hastaneye gidecekleri belli olmadığı için, bir kere tüm yetkililer her an tetikte oluyorlar. Hizmetler de böyle bir anlayışa paralel olarak geliştiği için sonuçta memnuniyet verici bir netice ortaya çıkıyor. Geçtiğimiz günlerde bir başhekimi aradım ve dedim ki 'Senin hastanende böyle böyle eksiklikler var, şu doktorun hastalara şu şekilde davranıyormuş'. Adam şaşırdı ve 'Nereden biliyorsunuz bunları sayın bakanım?' dedi. Ben de durumu anlattım. Yani bu kadar hastaneyi tek tek bakan olarak denetlemem mümkün değil, elbette. Ama görev geldikten sonra yaptığım gibi hastanelere 'bir gece ansızın' denetimlerim de ayrıca devam edecek."
 </p>
 <p class="metin">
  Ancak burada bir sorun vardı; bakanın hafiyeleri olan bu kişiler, başhekime ya da doktorlara olan kişisel kızgınlıklarını da raporlarına yansıtamazlar mıydı? ANAP'lı bakan buna kesin bir dille güvence veriyor; "Benim görevlendirdiğim isimler kendi çevrelerinde de her yönüyle olumlu karşılanan ve dürüstlüğüyle tanınan kişiler. Böyle bir endişem yoktur". Okuyan, hafiyelerinden raporlarını bazan telefonla, bazan faksla, bir kısmını da e mail ve mektupla alıyor.
 </p>
 <p class="metin">
  1995 genel seçimlerinde Yalova'dan parlamentoya giren ve ANAP lideri Mesut Yılmaz'a yakın çalışmasıyla bilinen Okuyan, geçtiğimiz yıl bölgeyi sarsan 7.4'lük depremde tam 47 gün bölgede kalmış. Ardından gelen depremde de 6 gün Düzce'de sabahlamış. 'Partizanlık yaptı, tüm imkanları seçim bölgesi Yalova'ya yığdı' eleştirilerine ise 'Bolu ve Düzce'nin kendisine verdiği fahri hemşerilik unvanlarını' gösteriyor. Ve ekliyor; "Bu eleştiriler benim seçim bölgeme yönelik partizanlık yaptığımdan değil, o illerin milletvekillerinin çalışmamasından kaynaklanıyor".
 </p>
 <p class="metin">
  Bakan Okuyan, işletim hakkı Vakıflar Genel Müdürlüğü'nden, Sosyal Sigortalar Kurumu'na devredilen İstanbul'daki ünlü Vakıf Gureba Hastanesiyle ilgili tartışmalara da değindi. Hastanenin kendilerine devredilmesiyle, hastanenin ruhuna uygun olarak daha çok fakir fukaraya bakacaklarını ileri süren Okuyan bu konudaki sorularımızı şu şekilde cevapladı:
 </p>
 <p class="metin">
  —Vakıf Gureba'nın işletme hakkını almanız, vakfın ruhuna aykırı değil mi?
 </p>
 <p class="metin">
  Vakıf Gureba'dan ben rakamları istedim ve bana verilen rakamlara göre bu yılın ilk dokuz ayında 189 bin hasta tedavi olmuş. Bunun yaklaşık 35 bin kişisi ücretli, 4 bin 500 civarındaki kişi ise ücretsiz tedavi olmuş. Geri kalan da sevkli olarak tedavi görmüş. Yani SSK'dan sevk olmuş, Bağ—Kur'dan sevk olmuş insanlar. Buradan şunu söylemek istiyorum. Vakıf Gureba Hastanesi'nde tedavi olan 189 bin kişiden yalnızca 4 bin 500 kişi ücretsiz tedavi görmüştür. Bu şu demektir, yüzde 2.5 yani Vakıf Gureba Hastanesi SSK'ya işletmesi geçmeden önce 100 kişiden sadece 2,5 kişiyi ücretsiz olarak tedavi ediyor. Dolayısıyla şu anki mevcut 100 hastadan sadece 2.5'u ücretsiz. Ben zannediyordum ki bunun hepsi fakir fukara. Kaldı ki bu harekete geçmeden önce yaptığım ilk iş vakıf senedini getirtmek oldu. Hatta orada anlamadığım çok kelimeler var. Gerçi Türkçeleştirildiği halde bunun lügat açıklamasını yaptım. Çünkü vakfın bir hassasiyeti var, yani vakfeden insana vakıf senedindeki şeylere genel çerçeve içinde uyulması esastır. Bu manevi bir mesuliyet verir. Biz bunu kendi kafamızdan, oradan buradan uydurmadık. Ve o vakfın genel çerçevesi içinde değerlendiriyoruz. Şimdi ne yaptık, yüzde 10 dedik. Yüzde 10 ne demek? 4 misli demek. Başka bir şey, hastanenin yatak kapasitesi 1000. Kullandıkları 520. Fiilen kullanılan ise 200'ü geçmiyor. Yani 1000 yatak kapasiteli hastanede açık olan kısım 480'i, fiilen kullanılan ise 200 yatağı geçmiyor. Biz şimdi buna göre de yüzde 10 koyduk, yani 4 misli. Biz orayı üç ay içinde 1000 yatağa çıkarıyoruz.
 </p>
 <p class="metin">
  —Ne zaman fiilen başlıyorsunuz?
 </p>
 <p class="metin">
  Üç ay içinde. Ama SSK'ya hizmet verdirmeye başlatmadık. Eczaneyi kuruyoruz. Devir teslimi yaptık, şu an eski statüsünde devam ediyor. Şimdi bin yatağa çıkarıyoruz. Bu, bir kişi yerine 8 tane fakir fukaraya bakmak demek. Esas eski vakıf hastanesi var, Gureba Hastanesi, şu an kullanılmıyor. Ben 1.5 sene içerisinde oraya da 520 yatak ilave ediyorum. Toplam 1500 yatak etti. 1500 yatağa çıkması ne demek, bugün 1 fakire hizmet veren Vakıf Gureba 2 yıl sonra 8 kişiye bedava hizmet verecek. 1 kişiye bedava hizmet veren hastaneyi 8 kişiye bedava hizmet verme durumuna getiren bir kişinin vakıf senedine aykırı davrandığını kim söyleyebilir.
 </p>
 <p class="metin">
  İnsanlar inim inim inliyor
 </p>
 <p class="metin">
  —Orada geniş bir arazi var...
 </p>
 <p class="metin">
  Vakfın senedi içinde para almak var mı? Yok. Niye alınıyor peki? Yaklaşık 150 yıldır o hastane orada ve yaklaşık 70 yıldır paralı hizmet veriyor. Ben şahsen para aldığını bilmiyordum. Bütün hizmetlerin ücretsiz olduğunu sanıyordum. Şimdi bu hastane bu haliyle Vakıflar Genel Müdürlüğü'ne yılda 3 trilyon yük getiriyor. Vakıflardan para giderken biz şimdi geri döneceğiz 2, 3, 5 milyon dolar para ödüyoruz. Bakım ve onarımını alıyorsunuz, birden 8'e, 12'ye çıkarıyorsunuz. Başka bir hadise, İstanbul'da insanlar hastane diye inim inim inliyor. Hastane yok. Sen 200 yataklı hastane yapmak için 5 sene uğraşıyorsun. Yerini bulamıyorsun, para bulamıyorsun. Yazık günah değil mi? 1000 yatak kapasiteli hastane yıllardır 500 yatak kapasite ile çalışmış. Bu, 500 kişinin tedaviden mahrum kalması demek. Peki buna karşı çıkanlarda hiç Allah korkusu yok mu? Oradaki iki üç kişi hastaneyi kendine göre değerlendiriyor. O zaman işin içinde başka şeyler aramak gerekir.
 </p>
 <p class="metin">
  —Araziye gelirsek...
 </p>
 <p class="metin">
  Ne yapacağız araziyi?
 </p>
 <p class="metin">
  —Kulislerde bu arazinin bir holdinge tahsisinden sözediliyor...
 </p>
 <p class="metin">
  Olur mu, kim demiş, kim yapacak onu? Bir kere arazi dediğiniz şey bahçelikli alanlar, birinci derecede sit alanı. Hiçbir şey yapmak mümkün değil. O bahçenin bir bölümünde deprem etüdünü yaparak ve izin almak suretiyle prefabrik ilave acil tedavi merkezi yapma projemiz var.
 </p>
 <p class="metin">
  —Hariçten...
 </p>
 <p class="metin">
  Evet.
 </p>
 <p class="metin">
  —SSK'ya mı bağlı olacak burası?
 </p>
 <p class="metin">
  Tabii.
 </p>
 <p class="metin">
  —Neden burayı ağaçlandırmıyorsunuz da böyle bir merkez yapma ihtiyacı hissediyorsunuz?
 </p>
 <p class="metin">
  İstanbul 1. derecede deprem alanı. Biz şimdi İstanbul'da 26 merkez kurduk. Bu merkezlerde prefabrik modüler sistemle sağlık merkezleri kuruluyor. Projesini bitirdik. Bunlar 2—3 yerde yataklı hastane pozisyonuna sokabileceğimiz onun dışındaki zamanlarda da normal hastane olarak hizmet verecek şekilde hazırlandı. Bunlardan bir tanesini de Vakıf Gureba hastanesinden izin alabilirsek yapmayı düşünüyoruz. İcabında 500 yataklı bir prefabrik hastane yapmayı tasarlıyoruz. Bu ne demektir, 1500 yatak kapasiteli hastane 2000 kapasiteye çıkacaktır. Anormal bir durum olduğunda, yani bir deprem olduğunda hizmeti anında aktaracağımız rahat bir mekan olacak. Bu hastanenin arazisini niye başkasına vereyim?
 </p>
 <p class="metin">
  Deprem için tedbir
 </p>
 <p class="metin">
  —Bu sadece İstanbul için mi, yoksa Türkiye genelinde mi? Mesela Yalova'da var mı?
 </p>
 <p class="metin">
  Yalova'da zaten var. Prefabrik hastane kurduk. Adapazarı'nda 250 yatak kapasiteli bir hastane kurduk. Kocaeli'de 300 yataklı hastane var. Yani yıkılan yerlerde hemen prefabrik hastaneleri devreye soktuk. Şimdi kalıcı binalar yapacağız. Kalıcı binaları yapmamıza rağmen onlar da hem hizmete devam edecek, hem de Allah korusun bir deprem durumunda hizmet verecek. Bolu'da 100 yatak kapasiteli hastane yaptık. Yani bizim orada ne araziyi devretmek, ne hastaneyi devretmek gibi bir düşüncemiz var. Benim ayrıca kârım ne olacak burada SSK olarak? SSK olarak benim kârım şu: İstanbul'da SSK'ya muhatap olan nüfüs son 20 yılda yüzde 73 artmış.
 </p>
 <p class="metin">
  —Muazzam bir rakam...
 </p>
 <p class="metin">
  İstanbul'un yüzde 87'si SSK'lı. Bağ—Kur hariç. Buna mukabil yatak kapasitesindeki artış sadece yüzde 2 olmuş. Vakıf Gureba Hastanesini 10 yıllığına SSK'ya kiralamakla ve daha sonraları da kiralamakla bir çırpıda 3 ay içinde 1000, 2 yıl içinde 1500 yataklı bir hastaneye sahip oluyorum. Prefabrik hastaneyi de yaparsam 2000 yatak. Benim şu an fiilen hastane kapasitem 6200. Buna 2000 yatak eklemek ne demek? Ben SSK'nın yataklı tedavideki sorununun önemli bir bölümünü bu vesileyle çözmüş olacağım. Kim bu SSK'lı? Gariban insanlar. Zaten Vakıf Gureba da onlara bak diyor. Bakın ilk dokuz aydaki rakamları veriyorum. Bağ—Kur'un, SSK'nın, Emekli Sandığı'nın sevki var. Bunlar zaten var. Şimdi değişen ne? Bunları yan yana getirdiğimiz zaman. Vakıf Gureba Hastanesinin işletmesi itibariyle böyle bir protokol yapıp yönetiminin SSK'ya geçmesinden rahatsızlık duyma gerekçesini anlamakta müşkülatım var. Vakıf senedi ortada. Yaptığımız iş ortada. O zaman geriye bir tek şey kalır. Orada şöyle veya böyle bir menfaat sözkonusuydu. Bu menfaat sözkonusu olduğu için bazı kimseler menfaatlerinin zedeleneceğini görerek bu işe karşı çıktılar. Vakıf senedine aykırılık falan gibi iddialarla birtakım çevreleri kendi emellerine alet ettiler.
 </p>
 <p class="metin">
  —İşçi ve memur eylemleri nereye kadar gider, eylemler sizi rahatsız ediyor mu?
 </p>
 <p class="metin">
  Yüzde 10 maaş artışına tepki gösteriyorlar. Normal olarak düşündüğünüz vakit, haklılar. Özellikle kamuda çalışanların ve emeklilerin son 9 yıl içinde dolar bazında satın alma gücünde yüzde 30'lara varan gerileme sözkonusu. Bu ciddi bir sorundur ama hükümetin bu 9 yıllık dönemin kaybını bir çırpıda yerine koyması mümkün değil mevcut Türkiye şartlarında. Şimdi burada aslolan enflasyonla mücadele programının istikrarlı bir biçimde takip edilmesi ve sonuçta enflasyonun tek haneli rakama inmesidir. Eğer enflasyon tek haneli rakama inmezse siz istediğiniz kadar işçinize, memurunuza zam yapın, sağ cebinizden verdiğinizi sol cebinizden 1 ay sonra alacaksınız. Nitekim geçmişte böyle olmuş. 91'den bu yana yaklaşık 9 yıl içinde dolar bazında reel olarak satın alma gücünde 1/3'e yakın kayıp olmuş. Bunun nedeni yaklaşık 20 yıldır kronik hale gelmiş yüzde 60, yüzde 70 enflasyondur. İşte biz bütün bu zor şartlarına rağmen bu yıl itibariyle hedeflediğimiz yüzde 25 enflasyon hedefine yaklaşık 3 aylık bir sarkmayla varıyoruz. Önümüzdeki yıl hedefi yüzde 10 enflasyonu bu şekilde tesbit ettiğimizde, ücreti de o paralelde artırmamız gerekiyor.
 </p>
 <p class="metin">
  —Asgari ücretten vergi almama sizin döneminizde de gündeme gelmişti ne oldu?
 </p>
 <p class="metin">
  Hayır, o yıllardır tartışılıyor. Ama şu aşamada mümkün değil. Ekonomik dengeleri sağlarsanız ilerde elbette mümkün olabilir.
 </p>
 <p class="metin">
  Kaçak işçiler
 </p>
 <p class="metin">
  —Çalışanlarla ilgili yeni projeleriniz var mı?
 </p>
 <p class="metin">
  Bir çok proje var. Yasaları sevkettik. İstihdam büyük bir sorun. Bırakın çalışanları, işsizler onların 10 katından daha kötü. Bugün 1 milyon kaçak işçiden sözediliyor. Bu, bir milyon kişinin, emeğinin çalınması demek. Bunu önlemek için yasa tasarısı hazırladık. Bakanlar kuruluna sevkettik. Yılbaşından sonra da Meclis'e sevkediyoruz ve süratle çıkarıyoruz. Mesela orada ağır müeyyideler getiriyoruz. Bir işyerinde kaçak işçi ele geçerse denetimde 2.5 milyar ceza vereceğiz. Aynı şey ikinci bir defa olursa kişi başına 5 milyar ceza vereceğiz. Yabancı işçi çalıştıranların kepengini indireceğiz.
 </p>
 <p class="metin">
  —İş güvencesi yasa tasarısı ne oldu?
 </p>
 <p class="metin">
  Şimdi biliyorsunuz bütçe görüşmeleri var. Yılbaşından sonra Meclis gündemine getireceğiz.
 </p>
 <br/>
 <center>
  <a class="anaorta" href="http://web.archive.org/web/20020522180550/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/politika/4.htm), [web.archive.org (arşiv bağlantısı)](http://web.archive.org/web/20020522180550/http://www.aksiyon.com.tr:80/2000/315/politika/4.htm)
