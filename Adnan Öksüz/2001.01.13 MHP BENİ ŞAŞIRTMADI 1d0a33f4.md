# MHP BENİ ŞAŞIRTMADI

*Adnan Öksüz 2001.01.13*

<div>
 <p class="spot">
  "MHP, şimdi daha kötü. Bugün geldiği noktaya şaşırmadım. Biz 98'in sonbaharında partiden ayrılmayı konuşmaya başladık. O zaman gördüğümüz, Türkiye'nin toprak  bütünlüğünden taviz verecek bir siyasi iktidarın oluşacağı ve MHP'nin de bunun içinde yer alacağıydı"
 </p>
 <p class="metin">
 </p>
 <img border="0" src="/web/20010622033312im_/http://www.aksiyon.com.tr/2001/319/resimler/MHP.jpg"/>
 <p class="metin">
  Tuğrul Türkeş, MHP'den olaylı bir şekilde ipleri kopardıktan sonra Aydınlık Türkiye Partisi(ATP)'ni kurdu ve başına geçti. Parti yasal sürecini tamamlayarak kongresini yaptı, teşkilatlanmasını büyük ölçüde bitirdi ve seçime hazır duruma geldi. Türkeş, MHP'nin efsanevi ismi rahmetli Alparslan Türkeş'in oğlu olduğu için önemli bir isim bu kesimde. Partisi, bu arenada ne yapar, nasıl bir sonuç alır bu pek bilinmiyor ancak kendisi hayli iddialı. Tuğrul Bey'e göre, Aydınlık Türkiye Partisi, Türkiye'nin yüzde 50'sinden fazla insanı bir şekilde ilgilendiriyor. MHP'den ayrılmasını 'Değişimi gerçekleştirmek için...' şeklinde açıklayan Türkeş, MHP'nin bugünkü politikalarını da uygun bir üslupla eleştiriyor. Önemli bir vurgusu, koalisyon içindeki tutumuyla kimilerinin ağır eleştirilerine uğrayan MHP Genel Başkanı Bahçeli'yle 10 yıl partide birlikte bulunduğu, Devlet Bey'in 10 yıl önce de böyle olduğu hususunda.
 </p>
 <p class="metin">
  Tuğrul Türkeş, Aksiyon'un çeşitli sorularını şu şekilde cevapladı:
 </p>
 <p class="metin">
  —Partinizin misyonu nedir? Ya da başka bir deyimle MHP'den neden ayrıldınız?..
 </p>
 <p class="metin">
  1990—91 yıllarında SSCB'nin dağılmasından sonra dünyada bir değişim oldu. Yakın bir komşusundaki bu değişimler sayesinde ülkemizde de bu değişikliklerin olması bekleniyordu ve bu normaldi. Oluşan o yeni süreçte MHP'de yeni ve doğru siyaset oluşturma çabası vardı. Rahmetli Türkeş'le başladığımız bir şeydi bu. Zaman zaman kamuoyuna, basına, 'Türkeş değişti, MHP değişti' diye yansıyan meselenin de temelinde bu vardı. Orada bir değişiklik yoktu. Dönem değişiyordu, dünya değişiyordu. İki kutuplu dünyadan tek kutuplu dünyaya geçiş vardı. Türkiye'nin de bu yeni dönemde çağa uygun düzenlemeler yapması gerekiyordu. Rahmetli Türkeş'le biz bu çalışmayı yürütüyorduk. Türkeş rahmetli olunca arkadaşlarla oturduk istişare ettik ve halkımız için bunu devam ettirmeye karar verdik. Ve ben MHP Genel Başkanlığına aday oldum. Oradaki mesele bu değişimi, yahut bu yeni siyaset oluşumunu sağlayabilmekti. Onda da başarılı olamadık. Nedeni tartışılır, ama sonuçta başarılı olamadık. Başarılı olamayınca, bu sefer dar kadrocu olduğunu düşündüğüm bir partinin içinde kalmanın bir anlamı yoktu. Halk için burada bir ışık görmeyince daha önce başlattığımız hazırlıkları yeni bir partide yürütmek kararına vardık ve yeni bir parti oluşturduk. Bu parti Türkiye'nin ihtiyaçlarından doğmuştur. Bugün yapılan tüm kamuoyu araştırmaları yeni bir oluşuma işaret ediyor. Mevcut siyasi partilerin Türkiye'deki potansiyelin önüne geçip onu yönetemeyeceğini herkes kabul ediyor. Yani Aydınlık Türkiye Partisi'nin misyonu yeni dönemde Türk insanının ihtiyaç duyduğu refahı ve tüm sosyal imkanları sağlamak, bunun için mücadele etmektir.
 </p>
 <p class="metin">
  —Partiniz hangi kesime hitap ediyor?
 </p>
 <p class="metin">
  Bizim partimiz Türkiye'nin yaklaşık yüzde 50'sine hitap eder. İsimlendirirsek, fundamentalizmi ve solu dışarıda bırakırsanız, her yere hitap eder. DYP, ANAP, Fazilet, MHP'den insanlar. Yüzde 50, hatta 55...
 </p>
 <p class="metin">
  —Fundamentalizm derken, neyi kastediyorsunuz?
 </p>
 <p class="metin">
  İslam'ı amacı ve anlamı dışında kullananları kastediyorum.
 </p>
 <p class="metin">
  —MHP'den ayrılmak sizin için zor bir karar mıydı?
 </p>
 <p class="metin">
  Tabii. Yıllarca içinde mücadele ettiğiniz, büyümesi için emek harcadığınız bir partiyi bırakmak çok kolay değil.
 </p>
 <p class="metin">
  —MHP bıraktığınız gibi mi? Değişen bir şey var mı?
 </p>
 <p class="metin">
  Bugün geldiği noktaya şaşırdınız mı derseniz hayır şaşırmadım. Bunun olacağını gördüğüm için. Zaten arkadaşlarımızla yaptığımız istişarelerde bunu dile getiriyorduk. Biz 98'in sonbaharında partiden ayrılmayı konuşmaya başladık. Türkiye'nin toprak  bütünlüğünden taviz verecek bir siyasi iktidarın oluşacağı ve MHP'nin de bunun içinde yer alacağı kaygımız vardı, 1998'de. O zaman seçim falan gündemde değildi. Biz dedik ki, bugün MHP'nin de içine alınmak istendiği siyasi iktidar Türkiye'nin Güneydoğu meselesinde ülkenin milli menfaatlerine aykırı tutum sergileyebilir. İki, Kıbrıs konusunda hatalı tavırlar içinde olabilir. Biz bu hatanın içinde olmak istemiyoruz, bu vebaldir dedik ve ayrıldık. Yanılmayı çok isterdim ama yanılmadık. Yani bugün Türkiye'de Kürtçe TV, Kürtçe eğitim, Apo'nun idamının ertelenmesi, son çıkarılan af yasasının Apo'nun affının birinci basamağı olduğu söylentileri ve Kıbrıs meselesinde AB'nin Türkiye aleyhine bastırmalarının hepsi bizim Eylül 98'deki tesbitlerimizin haklılığını ortaya çıkarıyor.
 </p>
 <p class="metin">
  —MHP buna direniyor ama...
 </p>
 <p class="metin">
  Hayır direnmiyor. Nerede direniyor. Bakın size çok iddialı bir şey söyleyeyim, MHP'liler, milletvekilleri dahil, AB'nin ne olduğunu bilmiyorlar.
 </p>
 <p class="metin">
  —Siz Devlet Bey'le aynı masada bir araya geldiniz. O zaman da belli miydi böyle davranacağı?
 </p>
 <p class="metin">
  10 yıl beraber çalıştık. Belliydi ki ayrı yolu takip ettik.
 </p>
 <p class="metin">
  —Siz MHP'den ayrılırken hep Ecevit örneğini veriyorsunuz. Niçin?
 </p>
 <p class="metin">
  CHP örneğini veriyoruz. CHP rahmetli Atatürk zamanında milliyetçi bir partiydi. İnönü ile, hele Ecevit'le tamamiyle solcu bir parti haline geldi. Dünün MHP'si milliyetçi bir partiydi ama Bahçeli ile bunu muhafaza etmediği açık. Ama nereye kadar gider, sola mı gider, bilemem.
 </p>
 <p class="metin">
  —Aydınlık Türkiye Partisi içinde milliyetçilik kelimesi yok...
 </p>
 <p class="metin">
  Partiye isim koyarken neyi amaçlıyorsanız onu ismine ve amblemine taşımanız gerekir diye düşünüyorum. Mesela Anavatan Partisi; oradaki beklenti ve çağrışım farklıydı. MHP'deki çağrışım farklıydı. Türkiye'nin bugününe baktığınızda herkes mevcut durumdan hoşnutsuz ve bir karamsarlık içinde. Siyasetçinin de bana göre en önemli görevlerinden biri topluma umut vermektir yani olacak olayla ilgili veya yarın olacaklarla ilgili toplumu ümitvar tutmaktır. Böyle bir karanlık tablo ortasında Türkiye'nin yarınlarının aydınlık olması temennisiyle bu ismi koyduk Partinin ismi ile ilgili her şey söylenebilir mi; hayır söylenemez. Onun için ismi çok uzun da tutmadık. Aydınlık bir Türkiye amaçlıyoruz, onun için uğraşıyoruz. Bu yüzden de Aydınlık Partisi dedik.
 </p>
 <p class="metin">
  —Siz eleştirdiğiniz bu konulara nasıl bakıyorsunuz, mesela Apo'nun asılması meselesi...
 </p>
 <p class="metin">
  Şimdi bakın, vatana ihanet dünyanın her yerinde suçtur ve bu suçun mutlaka cezasız kalmaması gerekir. Abdullah Öcalan'ın infaz edilmesini, bir kişinin yaşam hakkını alıp almamakla değerlendirmemek lazım. Apo'nun cezasının infazı, Türkiye Cumhuriyetinin vatan hainliğine nasıl baktığını ortaya koyar. Abdullah Öcalan'ı cezalandırmayıp da baklava çalan çocukları cezalandırırsa bir kere 68 milyon vatandaşın adalet duygusunu rencide eder.  Onun için, hukukun temel ilkeleri açısından bir kere vatana ihanetin cezalandırılacağının vatandaş tarafından bilinmesi lazım. Bu kararı ertelemek ve askıya almak hükümet açısından doğru olmamıştır. Bunun yapılması gerekir. İşin bir boyutu daha var. Çete başına ceza veremediğiniz zaman Şemdin Sakık'a hiç veremezsiniz. Şemdin Sakık ve Apo'ya veremediğiniz cezayı dağdaki teröriste uygulamanız da haksızlık olur.
 </p>
 <p class="metin">
  Bunların evde hangi dili konuştukları, annelerinden hangi ninnileri dinledikleri devletin işi olamaz, olmamalıdır. Ama Türkiye'nin resmi dili vardır ve TC'nin genel geçer kaideleri vardır. Bu kaideler çerçevesinde bu topraklarda yaşayan insanlar, mezhep farklılıkları, din farklılıkları ne olursa olsun aynı milletin insanlarıdır. Burada ayrımcılığa, tefrikaya yol açacak oluşumlara dahil olmamak gerekir.
 </p>
 <p class="metin">
  —Ali Güngör ve Sadi Somuncu olaylarında ne düşündünüz?
 </p>
 <p class="metin">
  Yasanın kendilerine verdiği hak ne ise milletvekilleri onları kullanabilir. Böyle baskıcı bir tavrı ben tasvip etmem.
 </p>
 <p class="metin">
  —Bunu devlet geleneğine yoruyorlar.
 </p>
 <p class="metin">
  Devlet geleneğinde de bu yok. Osmanlı İmparatorluğu kurulurken Osman Gazi'nin amcası da bey olmak istemiştir, devlet geleneğinde Osman Gazi amcasını dövdürtmemiştir. Yani Türk devlet geleneğinde rekabette rakibin üzerine gitmek, onun üzerinde fiziki baskı kurmak hiçbir zaman yoktur. Bu hoşgörüsüzlüktür sadece.
 </p>
 <p class="metin">
  —Rahmetli Türkeş'in soyadı sizin için avantaj mı, dezavantaj mı?
 </p>
 <p class="metin">
  Dışardan bakıldığında çok avantajlı göründüğünü biliyorum. Ama avantajlı mı, dezavantajlı mı onu da ben söyleyemem.
 </p>
 <p class="metin">
  Ben hiç başkasının çocuğu olmadım. Yani ben doğduğumdan beri Alparsalan Türkeş'in oğluyum, onun için mukayese şansım yok. Yani ben iyisiyle, kötüsüyle, olumlusuyla, olumsuzuyla çok memnunum, çok da iftihar ettiğim bir babam var. Allah rahmet eylesin. Ben Alparslan Türkeş'in oğlu olmaktan memnunum. Zorlukları var mı, var. Artıları da muhakkak ki var.
 </p>
 <p class="metin">
  —Siyaseten nasıl bu?
 </p>
 <p class="metin">
  Siyaset yaparken olumsuz tarafı daha fazla diye düşünüyorum. Bir kere siz siyasetin en başındayken, siyasi yaşamını dolu dolu yaşamış başarılı bir baba ile her zaman ölçülüyorsunuz. Yani beni insanlar değerlendirirken, merhum Türkeş'in 47 yaşındaki siyaseti ile benim bugünkü siyasetimin mukayesesini hiç kimse yapmaz. Herkes için geçerlidir bu, sadece benim için değil. Sayın İnönü için de, sayın Menderes için de geçerlidir bu. Mesela bugün ölçülürken 80 yaşına kadar Türk siyasetinde ciddi bir çizgi çizmiş, çok başarılı olmuş ve dünyada bir çok şeye ışık tutmuş bir liderle mukayese ediliyorum. Oysa ki, Allah bana sağlık verirse ben de 80 yaşına geldiğimde ancak Türkeş ile mukayese edilip başarımı ölçmek mümkün. Olumlu tarafları da var elbet. Bir kere toplumun sizden beklentisi çok fazla, çıtayı çok yukarıda tutuyorlar. Siz de o çıtaya yetişmek için gayret ettiğiniz zaman daha iyi bir insan, daha iyi bir siyasetçi olmaya gayret ediyorsunuz.
 </p>
 <p class="metin">
 </p>
 <p class="arabaslik">
  İnternete meraklı bir başkan...
 </p>
 <p class="metin">
  Tuğrul Bey'in en son okuduğu kitap, Aytunç Altındal'ın Bilinmeyen Hitler adlı kitabı. Kitap, Hitler'in bir tesadüf eseri olarak ortaya çıkmadığını ve arkasında gizli bir örgütün olduğunu anlatıyor. Bununla birlikte 'What İf?' adlı İngilizce bir kitabı da okuyor.
 </p>
 <p class="metin">
  Fenerbahçe takımını tutuyor
 </p>
 <p class="metin">
  Spor yapmıyor. 'Çok kötü bir örneğim bu konuda. Yapma konusunda gayretim var. Arabamın arkasında spor kıyafetleri duruyor. Her gün spor yapacağım ümidindeyim ama olmuyor' diyor.
 </p>
 <p class="metin">
  Arabasını kendi kullanıyor. İyi bir şoför olduğunu ileri sürüyor. Şehir içinde kurallara uygun davrandığını da ekliyor.
 </p>
 <p class="metin">
  Hobi olarak; eskiden fotoğrafçılık yaptığını söylüyor.
 </p>
 <p class="metin">
  Sinemaya biraz da yakınlarının isteğiyle gidiyor. En son oğlunun talebiyle Yüz İki Dalmaçyalı'ya birlikte gittiler.
 </p>
 <p class="metin">
  Eşi iç mimar. Partisinin son kongresinde Kongre Salonu'nun hazırlanmasında kendisine yardımcı olmuş, ancak eşi politika kulvarında gözükmeyi pek sevmiyor.
 </p>
 <p class="metin">
  İşi olmadığı zamanlarda evde olmayı tercih ediyor.
 </p>
 <p class="metin">
  İnternete meraklı. Partisinin internetteki sitesine bazı bilgileri kendisi giriyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010622033312/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/roportaj/1.htm), [web.archive.org (arşiv bağlantısı)](http://web.archive.org/web/20010622033312/http://www.aksiyon.com.tr:80/2001/319/roportaj/1.htm)
