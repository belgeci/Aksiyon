# Çiller "üç boyutlu" kıskaçta

*Adnan Öksüz 1997.10.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tansu Çiller genel başkanlık koltuğundan ayrılır mı?
  </font>
 </div>
 <div id="newsText">
  <font class="detail-text">
   Genel Başkanlık koltuğuna oturur oturmaz kendisini iktidar koltuğunda bulan ve yakın zamana kadar hükümetin bir kanadını teşkil eden Çiller bu güç elinden alındıktan sonra ne yapacaktı. DYP üzerine hesap yapanlar hep bu sorudan yola çıktılar. Çiller'in iktidar yılları sonrası, bu hesabı yapanlar açısından kilometre taşıydı bir bakıma. 'Sarışın güzel kadın'ın iktidar imkanları elinden alındıktan sonra tökezleyeceği ve büyük politik yanlışlar yapacağı varsayılıyordu. Ama böyle olmadı. Muhalefette kaldığı ilk birkaç ay ne yapacağına tam olarak karar veremediyse de özellikle Konya, Samsun ve Manisa'da düzenlediği açık hava mitingleri tabanın hâlâ kendisinden birşeyler beklediği şeklinde anlaşılmaya müsaitti. Demokrat Türkiye Partisi'nin kurulup bugün iktidarın bir ayağını teşkil etmesiyle tabanın o yöne kayacağı hesabını yapanların hesabı da bugüne kadar gerçekleşmedi. Dolayısıyla  açıkhava toplantılarındaki durum tabanın, Çiller'e 'devam' anlamına gelen bir mesajı olarak algılandı.. Yaygın kanaat Çiller'in önümüzdeki genel seçimlere kadar normal bir trendle gittiği durumda ve başına büyük bir politik kaza gelmemesi halinde seçimlerde başarılı olabileceği yönünde.
   <br>
    <br>
     Hesaplar Çiller'e yönelik
     <br>
      <br>
       Ancak Meclis'in açıldığı ilk günlerden itibaren Çiller ve ailesine yönelik bazı hesaplar ve özellikle Özer Çiller'in malvarlığına ilişkin argümanlar yeni gelişmelere gebe gibi görünüyor. Çiller ailesinin malvarlığıyla ilgili dosyaların raflardan indirilmesi esasen merkez sağdaki yeni değerlendirmelere ve oluşumlara dayanıyor. Çiller bu suretle bir şekilde yıpranırsa merkez sağda yeni kombinezonlar sözkonusu olacak. DYP liderinin bu partinin başından ayrılmasını bekleyenler sabırsızlanıyor. Çiller'in diskalifiye edilmesiyle oluşacak boşluğun başkanlık sistemi üzerinde çalışanların  işini kolaylaştıracak bir gelişme olarak da değerlendirildiği kolayca görülüyor.
       <br>
        <br>
         Ne yapacak?
         <br/>
         <br/>
         Çiller'in geleceğini değerlendiren DYP'li milletvekilleri ve partililer ise çok farklı bir noktadan bakıyorlar olaya. Milletvekilleri Çiller'in son dönemde demokrasi adına yaptığı çıkışların halk nezdinde yerini bulduğunu ve bunun büyük bir artı değer olarak Çiller'in hanesine yazıldığını öne sürüyorlar. DYP'nin Grup Başkan Vekili Saffet Arıkan Bedük'e göre 'Çiller artık partide yalnızca genel başkan değil aynı zamanda lider oldu'. Bedük 28 Şubat'la başlayan süreçte özellikle Batı Çalışma Grubu'yla ilgili yaptığı 'demokrasi' vurgulu açıklamaların Çiller'i önemli bir yere getirdiği kanaatinde. Çiller'e yakın kaynakların DYP liderinin bundan sonraki stratejisi konusunda verdiği ipuçları ise oldukça ilginç; DYP Genel Başkanı en azından yakın vadede RP ile bir hükümet etmeyi kesinlikle düşünmüyor. Çiller'in yakın çevresine 'RP ile buraya kadar' dediği belirtiliyor. Ancak açık platformlarda RP'ye açık bir şekilde tavır alması da politik dengeler açısından mümkün görünmüyor.
         <br/>
         <br/>
         Köksal Toptan faktörü
         <br/>
         <br/>
         1991'den bu yana iktidarın bir kanadında bulunan DYP'nin bu yılın haziran ayında iktidardan ayrılış sürecinin ardından DYP'de yeniden 'liderlik tartışmaları' başladı. Bu tartışmalar açıktan yapılmıyor. Kimi kurmaylara göre Çiller her ne kadar lider olsa bile DYP içten içe yeni bir lider arıyor kendisine. DYP'den olaylı bir şekilde ayrılan şimdiki Sanayi Bakanı Yalım Erez'in yakın çevresine 'Parti neticede bize kalacak, Çiller'i biz getirdik biz götürürüz' türü değerlendirmeler geride kaldı ve köprülerin altından bu anlamda çok sular aktı. Partide herşeye rağmen kalmaya devam etseydi ve Refahyol hükümeti sürerken 28 Şubat MGK toplantısının ardından alternatif hükümet modelleri arayışlarına girmemiş olsaydı Erez'in Çiller sonrası liderlik şansının olduğu söylenebilirdi. Ancak Erez bu kartı harcadı. Şimdilerde yeni bir merkez sağ partiden sözetmesi ve ANAP, DYP içindeki bazı partililerle dirsek temasında olduğunu belirtmesi bile bu siyasi konjonktürde Erez'in herhangi bir çatı altında liderlik şansının fazla olmadığını gösteriyor. DYP liderini bundan sonra asıl düşündüren önümüzdeki genel kongre. Büyük kongre muhtemelen ikibine bir kala yaz aylarında gerçekleştirilecek. Bu arada DYP içinde Çiller'e alternatif isimler suskun olmayı tercih ediyor. Bunlardan birisi de Köksal Toptan. Toptan şimdilerde kendisine yöneltilen sorularda 'liderlik' kelimesinin geçmesini dahi arzu etmiyor. "Bu kelime literatürümde yok" demekle yetiniyor. Toptan'ın DYP'ye geri dönüşü dolayısıyla düzenlenen grup toplantısı töreninde kullandığı cümleleri hatırlıyorum; "DYP'lilerin terlerini özlediğim için geri döndüm." 1993 kongresinde Çiller'in karşısında aday olan ve son anda kendisinin deyimiyle 'yukarıdan' gelen işaretle seçimi kaybeden Köksal Toptan'ın bu atraksiyonu o dönemde büyük bir siyasi hata olarak yorumlanmış, 'Parti içinde potansiyel lider adaylığını riske soktu' şeklinde değerlendirilmişti. DYP'liler birebir konuştuğunuzda partinin Çiller'in liderliğinde daha uzun süre gitmeyeceğini dile getiriyorlar. Ancak Çiller sonrası için çok net bir düşünce de yok. İşte böyle bir düşünce boşluğu içinde Köksal Toptan'ın liderliği yeniden DYP'li kurmayların bilinçaltlarında yeşeriyor. Ancak Toptan konuya yönelik tüm soruları cevapsız bırakıyor ve 'Zamanı değil. Partimizde şu anda liderlik yarışı yoktur' demekle yetiniyor. Toptan'a göre 'Şu aşamada girilecek bir liderlik kavgası DYP'yi bulunduğu yerden daha da gerilere götürecek'. Bir liderlik yarışında  ağzı yanan Toptan şimdilerde yoğurdu üfleyerek yemeyi tercih ediyor. Peki Toptan bugünlerde ne mi yapıyor? Bir yandan Kızılay'ın göbeğinde bir özel büroda Türkiye'nin çeşitli yerlerinden kendisini telefonla arayanlara cevaplar yetiştiriyor, öte yandan da sisteme ilişkin düşünceler üretiyor.
         <br/>
         <br/>
         Mehmet Ağar mı?
         <br/>
         <br/>
         DYP'de liderliği sözkonusu edilen ikinci isim ise Mehmet Ağar. Emniyet Genel Müdürü iken Çiller ailesiyle kurduğu yakın ilişkilerden dolayı kendisini bir anda A takımı esprisi içinde milletvekili ve ardından yetiştiği ocağın başında, İçişleri Bakanı olarak bulan Ağar'ın yükselişi malum trafik kazasıyla hitama erdi. Susurluk kazasıyla Türkiye'de gündemin tam ortasına oturan 'derin devlet', 'devletçetemafya' ilişkilerinin sorgulanması sırasında Ağar'ın Meclis Susurluk Komisyonu'nda 'anayasal hakkımı kullanıyorum' diyerek yeterince bilgi vermemesi dikkatleri Ağar'ın üzerinde topladı. Şimdi DYP Ş.Urfa milletvekili Sedat Bucak'la birlikte Ağar'ın da dokunulmazlığının kaldırılması isteniyor; bu kaza ve ardında saklanan gerçeklerin ortaya çıkması bakımından dönemin İçişleri Bakanı Ağar'ın dokunulmazlığının kaldırılması gerektiği belirtiliyor. Ağar'ın dokunulmazlığının kaldırılıp kaldırılmayacağı şimdiden belli değil. Ancak bu olaydan aklansa bile bu sürecin Ağar'ın parti içindeki gücünü belli ölçülerde azaltması ihtimal dahilinde. Ağar'ın son dönemde gerçekleştirdiği ve genel merkez yönetiminin şimşeklerini üzerine çeken yurt gezilerinde gördüğü ilgi de  'sınırlı'.
         <br/>
         <br/>
         DYP önümüzdeki dönemde yeni gelişmelere gebe. ANAP'ta olduğu gibi olağanüstü kongrenin gündeme gelmesi DYP'de de zor gibi görünüyor. Delege yapısı da, teşkilatlar da nereden bakılırsa Çiller'in büyük oranda damgasını taşıyor.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-3103-ciller-uc-boyutlu-kiskacta.html), [web.archive.org (arşiv bağlantısı)](http://web.archive.org/web/20140218214521/http://www.aksiyon.com.tr/aksiyon/haber-3103-ciller-uc-boyutlu-kiskacta.html)
