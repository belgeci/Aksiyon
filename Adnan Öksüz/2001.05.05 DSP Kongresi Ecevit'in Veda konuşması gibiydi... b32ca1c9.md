# DSP Kongresi Ecevit’in Veda konuşması gibiydi...

*Adnan Öksüz 2001.05.05*

<div>
 <p class="spot">
  Bugüne kadar DSP Genel  Başkanı  olarak  gerçekleştirdiği kongrelerin her birinde farklı mesajlar  veren,  mutlaka bir misyon  konuşmasını  üstlenen  Ecevit'in son kongre  konuşması adeta 'veda'   konuşmasını andırıyordu
 </p>
 <p class="metin">
 </p>
 <img border="0" src="/web/20020428173627im_/http://www.aksiyon.com.tr/2001/335/resimler/DSP.jpg"/>
 <p class="metin">
  DSP 5. Olağan Büyük Kurultayı'nda, genel başkanlığa 963 oy alan Bülent Ecevit, yeniden seçildi. Kurultayda, 1084 delege oy kullandı. Oylardan 1049'u geçerli, 35'i ise geçersiz sayıldı. Tek rakip Aydın milletvekili Sema Pişkinsüt ise 86 oyda kaldı.
 </p>
 <p class="arabaslik">
  Herşey eskisi gibi. İkisi hariç...
 </p>
 <p class="metin">
  Ankara Büyükşehir Belediyesi'ne ait ASKİ Spor Tesisleri'nde gerçekleşen kongre, kelimenin tam anlamıyla bir 'DSP' klasiğiydi. Bülent ve Rahşan Ecevit'in kongrenin sonuna kadar yanyana oturmaları, parti delegelerinin günün sonuna kadar belli bir ritmde hareket etmeleri, sloganlar, dövizler, konser (vb) DSP'nin alışılagelmiş tutumunu andırıyordu. Ama bu kadar da değildi; alışılmamış, görenleri şaşırtan sahneler de yaşanmadı değil kongrede. Mesela, Ecevit'in sağ kolu durumunda olan Devlet Bakanı Hüsamettin Özkan, bakanlara ayrılmış bölümün en arka sıralarındaydı. Bu Özkan'ın birilerine dolaylı bir mesajı mıydı, bir protesto muydu, yoksa eskiden beri ileri sürülen 'parti Rahşan hanım'a, hükümet ve Meclis Hüsamettin bey'e' formülünün bir gereği miydi? Kimbilir? Ancak, seçimler sonrası şaşırma sırası bu kez Özkan'a gelecekti; seçimlerde delegeler en çok Hüsamettin beyin üzerini çizmişlerdi.
 </p>
 <p class="metin">
  Birçok ritüelin aksine alışılmamış bir nokta da Ecevit'in konuşma metniydi. Bugüne kadar DSP Genel Başkanı olarak gerçekleştirdiği kongrelerin her birinde farklı mesajlar ve mutlaka bir misyon konuşmasını üstlenen Ecevit'in son kongre konuşması adeta 'veda' konuşmasını andırıyordu. Yaklaşık yarım saat süren konuşmasında iddialı satırlar yeralmıyordu, bu kez. Sert bir üslup da takınmadı. Kongre günü ortaya çıkan bir gelişme ise, bu ayrıntıların hemen unutulmasına yolaçtı; Pişkinsüt vak'ası...
 </p>
 <p class="arabaslik">
  Sema hanım boş durmayacak
 </p>
 <p class="metin">
  Herkesin ittifak ettiği husus, rakip olarak ortaya çıkan Sema hanıma da konuşma hakkı verilmesi yolundaydı. Toplantıya iştirak eden DSP'li bakan ve milletvekilleri de Sema hanıma konuşma hakkının verilmesini savunuyordu. Fakat hiçbirisi direkt tavır koyamadılar ve Pişkinsüt'ün konuşma hakkı oylama yapılarak engellenmiş oldu. Hayli yaşlı İstanbul delegelerinden birisinin bu konudaki tepkisi ise ilginçti; "Bizim partimizin amblemi nedir, güvercin. Güvercin ne anlama geliyor Allahaşkına? Hadi cevabını da ben vereyim, barış. Bu yapılanın barışla bir ilgisi var mı? Sema hanıma oy verecek değiliz ama hele bir çıksın konuşsun bakalım ne diyor?". Ankara delegelerinden birinin tepkisi ise belki daha vurucuydu; "Böyle bir tavır bizim MHP'den bir farkımızın olmadığını gösterdi. Nasıl mı? MHP'li –adı neydi– bir milletvekili(Cemal Enginyurt–Ordu), yine kendilerinden bir vekilin(Sadi Somuncuoğlu–Aksaray) cumhurbaşkanlığına adaylığını nasıl zorla engel olduysa, bizde yapılan da hemen hemen aynısı. MHP ile farkımız kalmadı be kardeşim". Sema Pişkinsüt'e, Kongre Divan Başkanlığı tarafından konuşma izni verilmesine verilmemişti ama bu hareketin parti içinde başka rahatsızlıklara yolaçağına kesin gözüyle bakılıyor.
 </p>
 <p class="arabaslik">
  Muhalefet daha aşikâr olacak
 </p>
 <p class="metin">
  Zaten başından beri kıpırdanma şeklinde gelişen parti içi muhalefetin bundan böyle daha bir aşikar olacağını söylemek mümkün. Aydın Devlet Hastahanesi Başhekimliğinin ardından 1995 yılında önce CHP'yi düşünüp son dakika DSP listelerinden aday olan Pişkinsüt iki dönemdir vekil. Pişkinsüt'ün ağırlıklı olarak konuşulduğu dönem ise Meclis'in ihtisas komisyonlarından İnsan Haklarını İnceleme Komisyonu Başkanı iken geçirdiği dönem oldu. Sema hanım, burada bulunduğu sürece, komisyon üyesi milletvekilleriyle birlikte şehir şehir dolaşarak cezaevlerini gezdi, karakollara ani ziyaretler yaptı. Bir karakolda işkence aletlerini buldu ve bunu basına teşhir etti, ayrıca bu izlenimleri de resmi rapor olarak yayınladı. Kısacası raitingi yüksek bir parlamenter Sema hanım. Bu aşamadan sonra da Meclis'te boş durması beklenmiyor. Nitekim, kongrenin hemen sonrası diğer partilerin bazı milletvekilleriyle birlikte '1 Mayıs'ın bayram olarak kutlanması için hazırlanan teklif metnine imza koydu.
 </p>
 <p class="arabaslik">
  Başı kim çekecek?
 </p>
 <p class="metin">
  Öteden beri belli konularda muhalif görüşleri dile getirenlerden Rıdvan Budak, Uluç Gürkan gibi isimler Meclis kanadından, son kongreyle Parti Meclisi'nden de dışlanan Rıza Yılmaz, Yaşar Mengi, Seyfettin Maden, Timurçin Savaş gibi CHP kökenli isimler ise Meclis dışından belli tonlarda atağa geçebilirler. DSP parti içi muhalefetinin Meclis kanadında öncü konumunda olan ise kuşkusuz Uluç Gürkan. Gürkan, son dönemlerde, ekonomiden sorumlu Devlet Bakanı Kemal Derviş'in Türkiye'ye getirilip Bakanlık verilmesini ve hazırladığı programı son derece yanlış bulduğunu açıkça ifade etmekten kaçınmamıştı. Rahşan hanıma yakın duran isimlerden Aydın Tümen ise, Meclis Grup yönetiminde görev almasından dolayı bu dönem Parti Meclisi'ne giremedi.
 </p>
 <p class="arabaslik">
  "Nice kongrelere..."
 </p>
 <p class="metin">
  Kongre oluşu, sonucu gözönünde bulundurulduğunda şu rahatlıkla söylenebilir; DSP tamamıyla Rahşan hanımın kontrolünün ve hakimiyetinin devam ettiği bir parti konumunu sürdürüyor. Toplantı gününün akşamına kadar Rahşan hanımın, eşi Bülent Ecevit'in her hareketiyle ilgilenmesinin yanında delegelerle yakından teması ve partililerle diyalogu, partinin değişmediğini gösteriyordu.
 </p>
 <p class="metin">
  Ecevit ailesi, büyük bir sürpriz olmadığı takdirde 3 yıl daha partinin başında.
 </p>
 <p class="metin">
  Kongre sonucu belli olup Bülent Ecevit 'teşekkür' konuşmasını tamamladıktan sonra, çoğu partilinin salonu terketmesine karşılık, o saate kadar bekleyen bir partilinin  Ecevit ailesine yönelik bir cümlesi ise, 'klasik kongre'yi özetler gibiydi;
 </p>
 <p class="metin">
  "Nice kongrelere, nice kongrelere..."
 </p>
 <p class="metin">
 </p>
 <p class="arabaslik">
  40 kişilik PM üyelikleri ve alınan oylar şöyle:
 </p>
 <p class="metin">
  Müslüm Akalın (998), Faruk Alkaya (999), Oğuz Aygün (998), Yasin Bal (999), Erdoğan Bilenser (999), Yılmaz Büyükerşen (998), Mehmet Canpolat (998), İhsan Çabuk (1000), Hüsnü Dilaver (1000), Hayri Diri (980), Rahşan Ecevit (998), Hasan Gülay (999), Ramazan Gürsoy (999), Tayfun İçli (998), Mustafa İlimen (999), Yavuz İnal (999), Osman Kılıç (999), Hayati Kırkpınar (999), Hayati Korkmaz (998), Atilla Mutman (999), Hüsamettin Özkan (921), Ahmet Piriştina (999), Mahmut Sağsöz (999), Necdet Saruhan (999), Zeki Sezer (997), Soydal Sılay (999), Yonca Sorgün (999), Selçuk Sönmez (999), İsmail Sümbül (999), Mecit Şekercioğlu (999), Şehnaz Şenyüz (999), İstemihan Talay (998), Orhan Tosun (999), İlhan Uğurtaş (999), Hikmet Uluğbay (999), Sabahat Vardar (999), Süleyman Yağız (999), Hasan Yavuzalp (995), Cafer Yazıcıoğlu (999), Mustafa Yılmaz (999). Listede, Devlet Bakanı ve Başbakan Yardımcısı Hüsamettin Özkan 921 oy alarak en düşük oyla seçilen PM üyesi oldu. Listede, Özkan’ın yanı sıra Kültür Bakanı İstemihan Talay ve Devlet Bakanı Mustafa Yılmaz da yer aldı. Merkez Disiplin Kurulu’nun aday gösterilen tüm üyeleri ise 1017’şer oy aldı.
 </p>
 <p class="metin">
  Bu arada, genel başkan adayı Sema Pişkinsüt’ün listesinde yer alan ancak Pişkinsüt’ün listeyi geri çekmesinin ardından PM üyeliği için bireysel başvuruda bulunan DSP İstanbul milletvekili Rıdvan Budak 34 oy alırken, yine Pişkinsüt’ün listesinde bulunan milletvekillerinden Ramiz Savaş’a 6, Mehmet Özcan’a ise 2 oy çıktı.
 </p>
 <p class="metin">
  Öte yandan DSP Başkanlık Divanı üyelerini de belirledi. Buna göre genel başkan yardımcılıklarına Rahşan Ecevit, Tayfun İçli ve Zeki Sezer, genel sekreterliğe Hayri Diri, genel saymanlığa ise Macit Şekercioğlu getirildi.
 </p>
 <br/>
 <center>
  <a class="anaorta" href="http://web.archive.org/web/20020428173627/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/politika/1.htm), [web.archive.org (arşiv bağlantısı)](http://web.archive.org/web/20020428173627/http://www.aksiyon.com.tr:80/2001/335/politika/1.htm)
