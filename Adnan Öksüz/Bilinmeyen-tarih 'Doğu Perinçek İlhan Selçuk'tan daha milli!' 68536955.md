# ‘Doğu Perinçek, İlhan Selçuk’tan daha milli!’

*Adnan Öksüz Bilinmeyen-tarih*

<div>
 <p>
  <font>
   “Beyanatlarım Aydınlık Dergisi’nden çıktı diye bazı partililer beni eleştirdi. Bahçeli, İlhan Selçuk’la görüştü. Beni itham edenler bakalım ne diyecekler? Eğer İlhan Selçuk’la Perinçek’i tartmaya kalkarsak bana göre Perinçek, İlhan Selçuk’a göre daha milli ve daha Kuvayi Milliye ruhuna yatkın  bir insan.”
   <br/>
   <br/>
   Başbakan Yardımcısı ve MHP lideri Dr. Devlet Bahçeli’nin, Cumhuriyet Gazetesi İmtiyaz Sahibi İlhan Selçuk’la, Başbakanlık’ta görüşmeleri olay oldu; bu görüşme günlerce kamuoyunu meşgul etti. Kimileri  Cumhuriyet’in mali meselelerinin ele alındığını, kimileri  de ‘Bahçeli ve Selçuk’un Kuvayi Milliye ortak noktasında buluştuklarını’ iddia etmişti. Ama görüşmenin bu derece büyütülmesinin başlıca sebebi hiç kuşkusuz Bahçeli ve Selçuk’un misyonlarıydı.
   <br>
    <br>
     İşte bu misyonu, bir süre önce  ‘Türk Kurultayı’ çerçevesindeki gelişmeler sebebiyle Bahçeli’nin azlettiği eski Devlet Bakanı Abdulhaluk Çay’a sorduk ve çok ilginç cevaplar aldık.
     <br>
      <br>
       —Mensubu bulunduğunuz MHP’nin lideri Sayın Bahçeli, İlhan Selçuk’la biraraya geldi biliyorsunuz. Bunu nasıl yorumladınız? Siz İlhan Selçuk’u nasıl tanımlarsınız?
       <br>
        <br>
         İlhan Selçuk benim bildiğim kadarıyla 1960’lı yıllardan sonraki güçlü sol kalemlerden bir tanesidir. Aşağı yukarı Doğan Avcıoğlu çizgisinde olan bir insan. Avcoğlu’ndan belki biraz daha solda olan biri.
         <br/>
         <br/>
         Devlet Bahçeli’nin İlhan Selçuk’la görüşmesiyle ilgili basında çok enteresan yorumlar çıktı. Bunlardan birisi Bahçeli ve Selçuk’un Kuvayi Milliye ortak paydasında buluştukları yönündeydi. Fakat Selçuk’un kendi gazetesi konunun Cumhuriyet Gazetesi’nin ekonomik yönüyle ilgili olduğunu vurguladı. Selçuk, Hürriyet Gazetesi’ni kendisine komplo kurmakla da suçladı. Yapılan tartışmalara bakarak şunun bilinmesinde fayda var; bir kere 12 Eylül öncesi ortamın Türkiye’de bir daha yaşanmayacağına dair güzel bir buluşmadır bu. 12 Eylül öncesindeki kesimler arasındaki kopukluk ve anarşi ortamı yerini karşılıklı müsamaha ve anlayışa bırakmıştır. Ben, bu görüşmenin böyle bir çerçevede değerlendirilmesinden yanayım. Bu görüşme bende şöyle bir çağrışım yaptı: Özellikle parti yöneticileriyle ters düşmemden sonra benim birkaç beyanatım Aydınlık Dergisi’nde çıktı. Bu demeçlerimden sonra bazı parti yöneticileri beni itham ettiler, ‘Doğu Perinçek’in dergisinde beyanatları çıkıyor’ diye. Bu ithamları yapanların şimdi bu buluşma karşısında nasıl bir tutum sergileyeceklerini merak ediyorum. Eğer İlhan Selçuk’la Perinçek’i tartmaya kalkarsak bana göre Perinçek, İlhan Selçuk’a göre daha milli ve daha Kuvayi Milliye ruhuna yatkın bir insan. Benim iki, üç gazetede —ki başka bazı gazetelere demeçlerim yayınlanmasın diye ambargo konulduğunu biliyorum, bazılarının bu konudaki girişimlerini de biliyorum— yayınlanan demeçlerimden sonra nasıl tepki göstereceklerini bekliyorum. Ben katı bir insan değilim. Görüşleri ne kadar farklı olursa olsun insanların mutlaka anlaşabilecekleri bir noktanın olduğuna inanırım. Diyalog her zaman iyidir.
         <br/>
         <br/>
         —Böyle bir görüşme MHP’ye ya da İlhan Selçuk’a zarar verir mi sizce?
         <br/>
         <br/>
         Bu görüşmeden MHP bir zarar görmez, İlhan Selçuk da zarar görmez. Bunu iyi tartmak lazım. Bunu sanki iki zıt kutbun ya da iki zıt görüşün bu görüşmeden sonra kendi görüşlerinden vazgeçtikleri şeklinde yorumlamak yanlıştır. Bu doğru bir yaklaşım olmaz.
         <br/>
         <br/>
         —Peki sizce kamuoyunda niçin bu kadar geniş yankı yaptı bu görüşme?
         <br/>
         <br/>
         Benim için o kadar önemli değil. Bahçeli herkesle görüşebilir. Onu açık olarak ifade edeyim. Bir Mesut Yılmaz’la Sayın Genel Başkan’ın konuşması, görüşmesi neyse, İlhan Selçuk ya da sıradan bir vatandaşla görüşmesi de aynı ve bunun kamuoyuna sansasyonel bir şekilde yansıtılması yanlış. Bir de oldukça hassas günlerden geçiyoruz. Bir yanda Avrupa Birliği meselesi var, öte yandan AB'nin dayatmaları var. Partilerin yönetimlerinde bu konularda görüş birliği yok. Görüş birliğinin de ötesinde üç beş oy uğruna olur olmaz demeçlerin verildiği bir dönemi yaşıyoruz. Bu ortamda böyle bir görüşmenin yapılması medyada yer bulmuş olabilir. Türkiye’nin önünde aşılması gereken engeller var; bu engellerin bu görüşmelerle aşılabileceği kanaatindeyim. AB, Ermeni soykırımı ve HADEP’le ilgili yeni dayatmalar getirdi. Bahçeli ve Selçuk görüşmesini çeşitli yönleriyle irdelediğimizde eğer İlhan Selçuk ve Sayın Bahçeli millet konusunda da anlaşabilmişlerse pekala görüşebilirler.
         <br/>
         <br/>
         —Geçmişte iki farklı fikri boyutu düşünecek olursak sizce hangisi daha çok diğerine yakınlaşmıştır; Bahçeli mi Selçuk’a, yoksa Selçuk mu Bahçeli’ye daha çok yaklaşmıştır?
         <br/>
         <br/>
         Siyasette katı kural yoktur. Milliyetçilik duygusunu bir his ve yaşama olgusunun dışında ideolojik anlamda düşünürseniz bu görüşme yanlıştır. Ki aynı hataya bugün Atatürkçüler düşmüşlerdir. Atatürkçülüğü ideolojik katlara haspsettikleri anda Atatürkçülüğü yıkmışlardır. Çünkü ideolojiyi yıkmak kolaydır. Milliyetçiliği bir his olarak düşünürseniz zaman ve zemini kollamanız lazım, zaman ve zemin her zaman değişebilir. Durağanlık yoktur, her insan değişebilir.
         <br/>
         <br/>
         —Devlet Bahçeli—İlhan Selçuk’un birlikte bulundukları fotoğraf karesi MHP’ye birşeyler kazandırır mı, kaybettirir mi sizce?
         <br/>
         <br/>
         Meseleye belli kalıplar içinde bakan partililerimiz  açısından bu fotoğraf kazandırıcı bir fotoğraf değil. Partililer bunun tenkidini mutlaka yapacaktır.
         <br/>
         <br/>
         –Bahçeli’nin elinin altında bir fon var; buradan Türk kurultaylarına yardım ediliyor. Fakat bu fondan Cumhuriyet Gazetesi’ne yardım yapıldığı iddiası ortaya atıldı. Bu fon normalde nasıl kullanılıyor?
         <br/>
         <br/>
         Valla Bahçeli’in emri altındaki fonun kullanılacağı yerler bellidir. Biz Türk kurultaylarının devlet tarafından desteklenmesi gerektiği inancındayız. Biz bunu mesele yapmadığımız halde üstümüze üstümüze geliyorlar. Sayın Bahçeli de iki kez konuyla ilgili konuştu. Bir kere kendisine yakınları yanlış bilgi veriyor. 1999’dan sonra yapılan kurultayların bütçelerine baksınlar, o bütçeler 3 günlük çalışma takvimi üzerinden yapılmıştır. Kıbrıs’ta ve 9 gün üzerinden planlandı. Yapılan sekiz kurultay 3 günlük olarak planlanmışken, Kıbrıs dokuz gün olarak belirlendi. Kıbrıs’ta beş gün, beş şehirde, Lefkoşa, Girne, Magosa ve öteki şehirlerde KKTC’nin tanıtılmasıyla ilgili Türk cumhuriyetlerinden getirilen halk oyunları ve müzik ekipleriyle bir tanıtım programı da yapılacaktı. Ve ayrıca, KKTC’ye bütün ulaşım uçak kanalıyla yapılacaktı. Bahçeli’nin fazla olarak mülahaza ettiği 150—200 bin dolarlık fark buradan kaynaklanıyor. Kurultaylarda alınan kararları uygulayacak olanlar bellidir, onlar hükümetlerdir. Zaten kurultayların amacı da fikir üretmektir. Bir nevi think thank’tir, beyin jimnastiğidir. Bir de Noel Baba festivalinden tutun, Tunceli’de Behçeli’ye karşı yapılan toplantıya kadar, Diyarbakır Belediyesi’nin desteklenmesine varıncaya kadar birçok faaliyette Tanıtma Fonu kullanıldı.
         <br/>
         <br/>
         E—mail:a.oksuz@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 24 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12500), [web.archive.org (arşiv bağlantısı)](http://web.archive.org/web/20050301155617/http://www.aksiyon.com.tr:80/yazdir.php?id=12500)
