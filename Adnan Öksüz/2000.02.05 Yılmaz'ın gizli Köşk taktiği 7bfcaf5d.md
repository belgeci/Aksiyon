# Yılmaz'ın "gizli" Köşk taktiği

*Adnan Öksüz 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TBMM'de ne zaman bir siyasi lider diğer bir siyasi lideri ziyaret etse ana baba günü olur. Bunun en canlı örneğine ise Refahyol görüşmelerinde tanık olmuştuk.
  </font>
 </div>
 <div id="newsText">
  <font class="detail-text">
   Bereket, Meclis Başkanlığı bir karar alarak liderlerin görüşmelerle ilgili açıklamalarını Meclis Basın Bürosunda yapmalarını sağladı da bu keşmekeş kısmî de olsa azaldı. Geçtiğimiz hafta da benzer görüntülere şahit oldu, Meclis koridorları. Cumhurbaşkanlığı seçimlerine dönük hızlı bir hafta yaşandı. Başbakan, DSP lideri Bülent Ecevit, yarım kalan liderler turunu tamamladı. Daha önce ortakları Mesut Yılmaz ve Devlet Bahçeli'yi ziyaret ederek nabız yoklayan Ecevit'in son durağı DYP lideri Çiller ve FP Genel Başkanı Recai Kutan'dı. Ecevit önce DYP lideri Çiller'i, ardından da Kutan'ı Meclis'teki makamlarında ayrı ayrı ziyaret etti. Çiller de, Kutan da çok sıcak karşıladılar, DSP liderini. Liderlerin, Meclis Grup Başkanvekilleri ile bazı Başkanlık Divanı üyelerini de beraberlerinde getirmeleri ise görüşmelere daha bir ağırlık kazandırmıştı. Görüşmelere, Ecevit'in başından beri yanında bulunan Diyanetten sorumlu Devlet Bakanı Hüsamettin Özkan ve Emrehan Halıcı, Aydın Tümen eşlik etti.
   <br/>
   <br/>
   Ecevit'in tek gündem maddesi vardı, görüşmelerde; "Ne olacak bu cumhurbaşkanlığı seçimi meselesi?" Yılmaz ve Bahçeli'den anayasa değişikliği için onay alan Ecevit, Demirel konusunda bu kadar kararlı bir tutum göremedi, ortaklarından. Doğrusu, Ecevit'in bu konudaki kesin tavrı da yumuşamışa benziyordu. Yaklaşık bir ay önce partisinin Meclis Grup toplantısında yaptığı konuşmada 'Demirel'in bu ülke için ne kadar yararlı ve gerekli bir isim olduğundan ve bir dönem daha mutlaka Süleyman beyin ülkenin başında bulunması gerektiğinden' sözeden Ecevit, son olarak bir isim konusunda o kadar da ısrarlı olmadığını göstermişti. Kullandığı cümle şuydu Ecevit'in "Demirel'in yeniden seçilmesi konusunda iyimserim. Bir kez daha 5 yıl için görev yapmasının iç ve dış durum açısından yararlı olacağı inancındayım". Hatta, görüşmelerden sonra Meclis Basın Bürosu'nda rutin açıklamasının ardından Demirel'le ilgili sorulara 'tam ve açık bir cevap' vermemişti, başbakan. Sadece "O konuda bizim görüşümüz bellidir. Daha önce grup toplantısında konuşmuştum" demekle yetinmişti.
   <br/>
   <br/>
   Gelinen nokta...
   <br/>
   <br/>
   Ecevit'in Yılmaz, Bahçeli, Çiller ve Kutan'la gerçekleştirdiği cumhurbaşkanlığı seçimi ile ilgili görüşmelerde gelinen nokta özetle şuydu; partiler, cumhurbaşkanlarının beşer yıllığına, iki kez seçilebilmelerine imkan tanıyan anayasa değişikliğine onay veriyorlar. Başlangıçta Fazilet Partisi, 5+5 yerine, 4+4 formülünü ileri sürmüştü. Ama Ecevit'le son görüşmelerinde Kutan bu konudaki tavrını yumuşatmış, Çiller'in, dolayısıyla Ecevit'in yaklaşımına sıcak bakmıştı. Çiller'in 'önce halk oylaması yapılabilmesini gerektiren Anayasa değişikliğini oylayalım' görüşü ise iktidarın büyük ortağının tasvibini kazanmamıştı. Ecevit'e göre 'Cumhurbaşkanını halkın seçmesi durumunda başkanlık ya da yarı başkanlık sistemlerinin sözkonusu olabileceğini, bunun da Türkiye'de köklü birtakım sistem değişikliklerini gündeme getireceğini belirtmişti. Tüm liderlerin, özellikle üzerinde durdukları/durmadıkları ise isim üzerine idi. Özellikle koalisyonu oluşturan siyasi partilerin liderleri 'çok ketum' olma üzerinde uzlaşmaya varmışlardı. Ecevit, Bahçeli ve Yılmaz 'Yapılacak anayasa değişikliğinin bir isimle bağlantılı olmadığını, Türkiye'nin önünü açacak bir tasarıyı gerçekleştirmek istediklerini, dolayısıyla bu aşamada Demirel isminin konuşulmasını arzu etmediklerini' dolaylı bir şekilde ima etmişlerdi. Bir son dakika gelişmesi ise şuydu; 'Çiller'in 'Demirel'in yeniden cumhurbaşkanı olmasını temin için anayasa değişikliği paketine bir de ek madde koyalım' görüşü, DSP engeline takıldı. Ecevit, 'Demirel'in zaten gerekli oy olan 110 oyu bulamaması halinde Cumhurbaşkanlığına aday gösterilemeyeceğini, dolayısıyla böyle bir ek maddeye gerek bulunmadığını' deklare etmişti. Ancak, Çiller bu konuda ısrarlı davranınca sorun 'İki partinin hukukçularından oluşan ortak bir komisyonun oluşturulması' kararıyla çözülmüştü. Cumhurbaşkanlığı seçimiyle ilgili son görüşmelerde daha çok DYP kanadını ilgilendiren bir gelişme ise Çiller'in, Ecevit'le görüşmesinde ortaya çıktı; Çiller, 'Partilerin şeffaflaşması, gelir giderlerinin belli olması bakımından hazırlanacak bir başka paketle ilgili olarak Ecevit'in desteğini istemişti. DYP liderine göre 'Böyle bir değişiklik kimi partilerin politikalarının satılıp satılmadığını ortaya koyacak'tı. Çiller'in gündeme getirdiği bir başka paket ise seçimlerde online sistemine geçilmesiydi. DYP Genel Başkanının, cumhurbaşkanlığı seçimleri dahil gündeme getirdiği diğer değişim paketlerinin hemen tümünün 'İkinci Demokrasi Programı'nda olması ise farklı bir boyutu gündeme getirdi; Çiller, 2. Demokrasi Paketi'nden vazgeçmemişti.
   <br/>
   <br/>
   Yılmaz'ın gizli formülü
   <br/>
   <br/>
   Siyasi partiler, Ecevit'in son turlarıyla Köşk seçimleri konusunda tavırlarını üç aşağı beş yukarı belli ederlerken bu alanda sessiz ve derinden giden tek parti lideri ise Mesut Yılmaz. Yılmaz, şimdiye kadar Süleyman Demirel'in yeniden cumhurbaşkanı seçilebilmesiyle ilgili tartışmalardan özellikle kaçındı. Kendisini hep ayrı bir yere koydu. Kendisi konuşmak yerine, başkalarını konuşturdu. Kurmaylarının taktiği böyleydi; 'konuşma, konuştur'. Bir bakıma Demirel taktiğiydi, bu.
   <br/>
   <br/>
   Yılmaz'ın yakın kurmaylarının geliştirdiği son politika ise cumhurbaşkanlığı seçimlerinin yaklaştığı günlerde daha bir tartışılacağa benziyor. Bu stratejiye göre 'Yılmaz, konuşmamayı sürdürecek. Seçimlere yaklaşık bir ay kala ise önce Tansu Çiller, ardından Bülent Ecevit'in yaptığı gibi Köşk seçimleriyle ilgili olarak liderler turuna çıkacak. Öncelikle ise Ecevit ve Bahçeli'yi ziyaret edecek. Mesut Yılmaz, Ecevit'e "Bizim parti teşkilatı ve yetkili organlarımızla uzun süredir yaptığımız görüşmelerde sizin cumhurbaşkanı adayı olmanız yönünde görüşler ağırlık kazandı. Siz aday olur musunuz?" mesajını götürecek. Ecevit, büyük ihtimalle böyle bir teklife sıcak bakmadığını açıklayacak. Belli bir süre sonra aynı teklifi, öteki ortak Devlet Bahçeli'ye götürecek. Yılmaz; "Cumhurbaşkanlığına aday olunuz, biz sizi destekleyelim". Bahçeli de böyle bir teklif karşısında olumsuz bir tutum izleyecek. Yılmaz iki ortağın da böylelikle görüşlerini aldıktan sonra "O halde siz beni destekleyin, ben Köşk'e aday oluyorum' görüşünü ileri sürecek.
   <br/>
   <br/>
   Yılmaz'ın kurmayları böyle bir Köşk Stratejisini belirlerken yine ANAP liderinin, sadece yakın çevresine açıkladığı ileri sürülen bir fikirden esinlendiler; 'Yılmaz bir kez daha seçimlere girmek istemiyor. Politikayı bırakmak eğiliminde'. 18 Nisan seçimlerinde büyük bir hayal kırıklığı yaşayarak dördüncü parti olan ANAP'ta bir kan değişiminin artık kaçınılmaz olduğu partinin koridorlarında ağırlıklı olarak konuşuluyor. Yılmaz'ın kurmaylarının böyle bir taktik politikayı belirlerken, bu durumu da gözönünde bulundurdukları anlaşılıyor.
   <br/>
   <br/>
   Türkiye'nin yeni cumhurbaşkanının kim olacağı sorusu yolunda şu anda tüm oklar Süleyman Demirel'i gösterse bile 'bir ihtimal daha var' görüşü önümüzdeki günlerde daha sık konuşulacak gibi gözüküyor. Yılmaz'ın bir yakın kurmayı, belirlenen taktiği ise şu şekilde özetliyor; "Yılmaz herşeye rağmen 'ya herro, ya merro' diyebilir. Çıkış yollarının kapandığını görürse Yılmaz'ı bu taktiğinden kimse vazgeçiremez".
   <br/>
   <br/>
   Yılmaz, Köşk'e aday olduğunu açıklarsa ne olur? ANAP liderinin aday olduğunu açıklaması, Demirel'in seçilme şansının aynı oranda azalacağı anlamına gelebileceğinden dolayı, yıllarını politikaya vermiş duayen politikacılara göre böyle bir konjonktür 'kesin Yılmaz'ın Köşk'e çıkmasıyla' neticelenir. Cumhurbaşkanı olduktan sonra Demirel'e yönelik çıkışlarıyla ünlenen ve yüklü miktarlarda tazminat ödemek zorunda kalan, ANAP'lı eski bakanlardan, Manisa Milletvekili Ekrem Pakdemirli'nin Köşk seçimlerine ilişkin konuşmalarına ise 'dikkat' çekiliyor. Pakdemirli, en kritik zamanlarda Yılmaz'a 'örtülü' destekler vermesiyle bilinen bir isim, zira.
   <br/>
   <br/>
   Meclis ve kamuoyu Demirel'e yönelik 5+5'e kilitlenmişken, Yılmaz'ın Köşk stratejisinin, dolayısıyla belki de siyasetteki en büyük hayalinin tutup tutmayacağını zaman gösterecek.
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5813-yilmazin-gizli-kosk-taktigi.html), [web.archive.org (arşiv bağlantısı)](http://web.archive.org/web/20130713132944/http://www.aksiyon.com.tr:80/aksiyon/haber-5813-yilmazin-gizli-kosk-taktigi.html)
