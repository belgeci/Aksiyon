# Derviş’in kehaneti

*Adnan Öksüz 2001.06.30*

<div>
 <p class="spot">
  Derviş'in 70'li yıllarda yazı yazdığı dergi, bugüne kadar başbakan,  genel başkanlar, çok sayıda bakan ve önemli isimler çıkardı; A.T.  Kışlalı, Aslan B. Kafaoğlu, Mümtaz Soysal, Onur Kumbaracıbaşı,  Hikmet Sami Türk, Mustafa Üstündağ, Deniz Baykal, İsmail Cem,  Y. Güngör Özden, Hilmi  Yavuz, Salih Memecan, Beşir Hamitoğulları...
 </p>
 <p class="metin">
 </p>
 <img border="0" src="/web/20020522034415im_/http://www.aksiyon.com.tr/2001/343/resimler/dervis-a.jpg"/>
 <p class="metin">
  Ekonomiden sorumlu Devlet Bakanı Kemal Derviş'in bundan yıllarca önce neler düşündüğünü, nasıl bir fikir platformu içinde bulunduğunu ve hepsinden öte bir yazar olarak neler yazdığını merak ediyor musunuz? Derviş, ekonomiden sorumlu Devlet Bakanı olarak Türkiye'ye geldiğinde, ilk açıklamalarından birisini 'Gazeteci olmak isterdim' diyerek yapmıştı. Derviş, gazeteci olamadı belki ama bir dönem yazdığı yazıları, geçmişi konusunda önemli ayrıntılar içeriyor. Aksiyon, Derviş'in yazılarını araştırdı ve satır aralarında ne tür mesajlar verdiğinin arka planını ortaya çıkardı.
 </p>
 <p class="metin">
  Karamsar Derviş
 </p>
 <p class="metin">
  1972—1978 yılları arasında yayınlanan 'Özgür İnsan' adlı dergide bir dönem ekonomik, sosyal ve siyasal ağırlıklı yazılar yazan Kemal Derviş, bugünkü Kemal Derviş'ten çok farklı bir yaklaşım sergiliyor. Yazılarında, belki de dönemin getirdiği konjonktürle olsa gerek hızlı bir devrimci sosyal demokrat olarak göze çarpıyor. Derviş'in yazılarından birinin başlığı 'Halkçı ekonomiye yönelirken'. Halkçı bir ekonomik düzen getirilirken nelere dikkat edilmesi gerektiğini uzun uzun anlatıyor. Ancak bazı satırları var ki dikkate değer. Örneğin, 'Yapıyı önerirken düzeni değiştirmek' ara başlığı altında yazdığı satırlar çok ilginç; "...Tersine, ani ve şiddetli şokların etkisinde ekonomi ürün verme gücünü yitirirse, özgürlüğü ve halk egemenliğini ortadan kaldırmak isteyen karşı güçlere yol açılmış olacağı dünyada çeşitli deneylerle belgelenmiştir." Kemal Derviş özellikle bu yazısında 'düzeni değiştirmek' vurgusunu sık sık yapıyor ancak bazı endişeleri var; "Türkiye'de iktidar devri sadece siyasal alanda kısmen gerçekleşmiştir." Ekonomik ve sosyal alanda düne kadar çalışan halkın hak ve özgürlüğü karşısında açıkça yer alanların o yıllarda da bütün maddi imkan ve yetkileri ellerinde bulundurduklarını ifade ediyor ve "Ekonomik gücün en önemli bölümü dar bir çevrenin tekelinde kaldıkça, hakça ve özgürce yeni toplumsal düzeni kurmak şöyle dursun, demokratik halkçı iktidarın başarılı bir biçimde verimliliğe yönelmesi bile aşılması güç engellerle karşılaşacaktır". Kemal Derviş, 1970'li yılların henüz başında yazdığı bu yazılarında karamsardır ve düzeni değiştirmek adına yapılan faaliyetlerin de belli tekeller sebebiyle sonuca ulaşamayacağı kanaatini sık sık dile getirmektedir. Ancak bir umudu vardır yine de. Çünkü öteden beri tanıdığı bir siyasetçi, Türkiye'nin köklü partilerinin birinin başına geçmiş, genel başkan olmuştur. Bülent Ecevit, beklenmedik bir zamanda, Milli Şef İsmet İnönü'nün karşısında 1972 yılında yapılan CHP kongresinde, İsmet Paşa'yı devirerek partinin lideri konumuna yükselmiştir. Kemal Derviş bu yeni durumdan son derece ümitvardır ve CHP'nin yenilendiğini ileri sürmektedir; "Yatırım mekanizması ve ekonominin candamarları yeni CHP'ye kuşkuyla bakan, ondan gelen her girişime direnç göstermiş ve göstermeye devam etmesi beklenilen bir çevrenin tekelinde kaldıkça koalisyonun başarılı bir ekonomik politikayı uygulayarak çalışan halkın umuduna cevap vermesi çok güç olacaktır. Egemen çevrelerce beklenilen, istenilen de zaten bu olsa gerek. Tutucu güçlerin umudu, candamarlarını kontrol altında bulundurdukları ekonomik mekanizmayı demokratik sol iktidarın işletememesi, bu mekanizmayı da değiştirmeye iktidar gücünün yetmemesidir. Tutucu güçlerin kavgayı kendi sahalarında vermek ve bir kolu bağlı CHP'yi böylece yenmek istedikleri açıktır." Kemal Derviş, Ecevit'e yazısında açık destek veriyor ve Özgür İnsan'daki makalesinde bir bakıma CHP'nin çiçeği burnunda genel başkanını da dolaylı cümlelerle, ancak yapıcı bir üslupla da uyarıyordu.
 </p>
 <p class="metin">
  Demokrasiyi ileriye götürmek
 </p>
 <p class="metin">
  Kemal Derviş'in 1970'li yılların ilk çeyreğinde gündeminde olan ağırlıklı konulardan birisi 'demokrasiyi ileri götürmenin koşullarını oluşturmak'tır. Genç Derviş bunun için en önemli faktörün 'Toplumun yapısının değiştirilmesi' olduğunu ileri sürer. Bunu daha ziyade sol iktidarların gücünü ortaya koyması ve daha önemlisi bu iktidarların süresinin kalıcı olması bakımından önemli görmektedir. Biraz da 1968 kuşağı olarak da adlandırılan özgürlükçü ortamdan etkilendiği Londra İktisat Fakültesi'ni bitirdikten sonra ülkesine dönen ve ayağının tozuyla önce Hacettepe Üniversitesi'nde, ardından Orta Doğu Teknik Üniversitesi'nde ekonomi dersleri veren Kemal Derviş için 'toplum yapısının değişmesi ve daha özgürlükçü olması' siyasi gündeminin neredeyse birinci maddesi konumundadır. Zaten bunu açıkça belirtmektedir yazılarında; "Toplumun yapısı değişir, halk ekonomik alanda da güce erişirse, bugünkü şekliyle sağ muhalefet, muhalefet olarak bile tutunamaz hale gelmekten gerçekten ürkmektedir." Kemal Derviş, daha ilk günden bu yana 'Siyasi partilerle yakından ilişkisi bulunmadığını, dünya görüşü olarak sosyal demokrasiye yakın olduğunu, ancak bu alanda ne/neler yapacağına kesinlikle karar vermediğini' söylemişti. Ancak bundan yaklaşık olarak 30 sene önce dile getirdiği görüşler siyasi açıdan yerini net ve kesin olarak belirliyor. Derviş, toplum yapısının değişmesiyle birlikte bir miktar da ekonomilerinde düzelme meydana gelmesi durumunda sağ muhalefetin ortadan kalkacağını ve etkisizleşeceğini o günlerde dile getiriyor ve dönemin CHP Genel Başkanı Bülent Ecevit'in rotasını bir bakıma çiziyor, tesbit yapıyor; "Bu uğraşılara rağmen demokratik sol, demokrasiyi siyasal alandan sosyal ve ekonomik alana götürmek için çabasını sürdürecektir. Hedef olan iktisadi demokrasiye ulaşmak için program bir yandan kooperatiflerin, yatırım ortaklarının ve sendikal yatırımların Halk Sektörünü oluşturacağını öngörmekte, öte yandan kamu sektöründe çalışanların yönetime ve gelir bölüşümüne katılmasını planlamaktadır. Bu süreç içinde ekonomik güç ve dinamizmin topluma yayılacağı, ne tekelci sermaye örgütlerinin ne de merkeziyetçi bürokrasinin egemen olacağı, tersine ekonominin halkın ekonomisi olmaya başlayacağı umulmaktadır." Kemal Derviş'in o yıllarda yazdığı yazılardan anlaşıldığı gibi, Derviş biraz da o günkü şartların gereği sosyalist ve devrimci argümanları sık sık kullanmakta ve işlemektedir.
 </p>
 <p class="metin">
  Özal'ın teklifinin sırrı
 </p>
 <p class="metin">
  Kemal Derviş, Amerika'dan gelip, durumu netleştikten ve bakan olarak göreve başladıktan sonra en dikkat çeken açıklamalarından birisini kuşkusuz 'toplumla ilişkiler' bağlamında yapmıştı. Ne demişti; "Tüm kararlarımızı şeffaflıkla alacağız ve alınan kararlar anında halkın önünde olacak. Gizli hiçbir kararımız olmayacak ve böylece inandırıcı olacağız". Kemal Derviş, bundan yıllarca önce yazdığı makalesinde de benzer görüşleri dile getiriyordu. 'Halkçı Ekonomiye Yönelirken' başlığı altında yazdığı yazısının 'yönetime katılma' ara başlığı altında şu görüşlere yer veriyordu; "Bazı çok önemli ekonomik kararların toplumdan uzak ve dar bir çevrenin çıkarı doğrultusunda, çoğu kez gizlice verilmesini de kesinlikle önler. Nihayet, evvelce de belirttiğimiz gibi çalışanların yönetime, artık bölüşümüne ve dolayısıyla doğan teknik ve ekonomik sorunların çözümlenmesine bütünleri görerek katılmaları, yabancılaşmayı ve işletme içi çatışmaları azaltarak, uzun dönemde etkinliğe de mutlaka çok olumlu bir etki yapacaktır."
 </p>
 <p class="metin">
  Burada Kemal Derviş'in çok önemli bir özelliği daha ortaya çıkıyor, daha doğrusu o yıllarda hele hele sol safta olan birinin kolay kolay söylemeye cesaret edemeyeceği bir özelliğini öğreniyoruz; Derviş daha o yıllarda 'teşebbüs serbestiyeti'ni dile getiriyor. Türkiye'nin sekizinci cumhurbaşkanı, merhum Turgut Özal'ın 1983'lü yıllarda, Dünya Bankası'nda çalışan Kemal Derviş'e 'Gel birlikte çalışalım' demesinin sırrı da işte burada ortaya çıkıyor. ANAP'ın kuruluş felsefesi haline gelen üç temel görüşten (diğer ikisi din ve vicdan hürriyeti ile düşünce hürriyeti idi) teşebbüs hürriyetini o yıllarda dile getirdiği istihbaratını yakın çevresinden —özellikle rahmetli Adnan Kahveci'den— alan Özal, sosyal demokrat olarak bilenen Kemal Derviş'e bu sebeple 'birlikte çalışma' önerisini götürmüştü. Ancak Kemal bey, Turgut Özal'ın bu önerisini geri çevirmişti.
 </p>
 <p class="metin">
  Sol iktidarları dış müdahale yıkıyor
 </p>
 <p class="metin">
  Şimdi sıkı durun. Kemal Derviş'in belki de en önemli özeliklerinden birisi aşağıdaki satırlarda saklı. Yine Özgür İnsan'daki bir yazısından yola çıkarak Kemal Derviş'in önemli bir yanı daha belirginleşiyor. Yazının başlığı bile çok ilginç; 'Ara rejim sorunlarından iktidar sorunlarına'. Kemal Derviş, asıl büyük mücadelenin 'Demokratik solun iktidarı devralıp, çalışan halkın egemenliğini sosyal ve ekonomik alanda gerçekleştirmek istediği günlerde' yaşanacağını belirtiyor. Sosyal ve ekonomik yapıları ile kalkınma düzeylerinin Türkiye'ye benzeyen birçok ülkede kurulan demokratik sol iktidarların bir süre sonra yıkıldıklarını belirtiyor ve yerlerini uzun süre 'totaliter ve tutucu sağcı rejimlere bıraktığını' öne sürüyor. Ancak bunu söyledikten sonra, hemen her yazısında bir şekilde değindiği CHP ve lideri Ecevit'e de bir pas atmaktan geri durmuyor, Kemal Derviş; "Hemen şunu ekleyelim; hem Türkiye'nin yapısı, hem de Türkiye'deki demokratik sol hareketin niteliği ve liderinin ısrarla ortaya koyduğu çizgi, Cumhuriyet Halk Partisi'nin çalışan halkla elele tehlikeyi atlatıp, engelleri aşıp, tüm gelişmekte olan ülkelere örnek olacak bir deneyi başarıyla sürdürmesine yol açabilir. Başarı biraz da hazırlıklılığımızın derecesine bağlı olacaktır."
 </p>
 <p class="metin">
  Derviş'in gazeteciliğinin depreştiği an
 </p>
 <p class="metin">
  Kemal Derviş, sol iktidarlara karşı bazı büyük devletlerin ve güçlerin müdahalesini anlatırken başından geçen ilginç bir anekdotu da aktarıyor; "1967 yılının sonbaharında, Londra İktisat Fakültesi'nde düzenlenen bir toplantıdan sonra, Yunanistan'da o zaman ve bugün, demokratik solun en etkili lideri sayılabilecek Andreas Papandreu'ya şu soruyu yöneltmiştim: 'Nisan Darbesi'nden Amerika ne ölçüde sorumludur?' Cevabı şu oldu: 'Amerika'da bazı çevrelerin ve Merkezi Haberalma Örgütü'nün (CIA) körükleyici tutumu olmasaydı darbe gerçekleşmezdi. Ancak bazı başka çevrelerle ve bu arada dışişleriyle ilişkilerimiz iyi sayılabilirdi. Amerika'yı homojen bir güç olarak göremiyorum. Bazen bir kolu öbür kolunun yaptığının tersini yapıyor'. Bu sözlerin gerçekliği elbette tartışılabilir. Amerika'yı çok iyi tanıyan bir politikacı ve bilim adamının sözleridir ve gerçek payı taşıdıkları kanısındayım."
 </p>
 <p class="metin">
  Ancak Kemal Derviş bu örneği aşırı bulmakta ve dış güçlerin abartıldığı kadar iktidarlar üzerinde hükümranlık kuramadıklarına inanmaktadır; "Yanlışlığını kanıtlamak güçtür, çünkü kabul etmek gerekir ki, bugüne dek azgelişmiş bir ülkede sol, demokratik bir ortamda, uzun bir süre için sağdan iktidarı devralamamıştır. Fakat bu, teorinin geçerliliğini de kanıtlamaz. Her şeyi her zaman dış müdahaleye bağlamak hem dış güçlerin gücünü abartmaktır, hem de sağlam ulusal bir hareketin gücünü ve olanaklarını küçümsemektir."
 </p>
 <p class="metin">
  Derviş, 'Amerika'nın gerektiğinde sol iktidarlara nasıl müdahale ettiğini göstermek için' kaleme aldığı bu yazısından bir süre sonra uzun bir Amerika maratonuna katılacak ve ancak 25 sene sonra ülkesine bu kez bir bakan olarak dönecektir.
 </p>
 <p class="metin">
  Ekonomik bunalım ve sol iktidarlar...
 </p>
 <p class="metin">
  Derviş, sol iktidarların nasıl yıkıldıklarını analiz ettiği yazısında asıl etkenin dış müdahalelerden ziyade ekonomik bunalımlar olduğunu ifade ediyor. Derviş'e göre 'Ekonomik bunalımlar, sol hareketleri içerde zayıf düşürüp, birçok yandaşı güçten mahrum bırakıyor, bu da dış müdahaleyi ve karşı devrimi mümkün kılıyordu'. Derviş, ekonomik bunalım ve dış müdahalenin birbirlerine bağlı iki unsur olduğunu da ekleyerek, dış müdahalelerin ekonomik bunalım dönemlerinde etkili olduğunu dile getiriyordu. Bu noktada, dönemin CHP'sine de bir sözü vardı Derviş'in; "Bu durumda CHP için iktidar hazırlığında ana hedef: Bugüne dek birçok demokratik sol hareketi temelinden sarsmış olan ve çoğu kez uzun ve karanlık geriye dönüş dönemine kapıyı açmış olan ekonomik bunalımın nasıl önleneceğini saptamaktır."
 </p>
 <p class="metin">
  Derviş'ten 'bir bunalım senaryosu'
 </p>
 <p class="metin">
  Kemal Derviş bir yazısında ise 'demokratik solun iktidarı devralınca muhtemel gelişmeleri' sıralıyordu; "Demokratik sol, iktidarı devralınca, gerçekten ekomik düzeni değiştirmeye yönelirse, kapitalist üretim ve birikim mekanizmasının aksamadan sürmesi olanaksızdır. Kapitalist birikimin dayandığı ana unsurlar tehdit altına girmiş olur. Adaletsiz gelir yoğunlaşmasından doğan yatırım ve tasarruf fonları azalmaya başlar. Devletin ve kamu sektörünün özel söktörü teşvik, himaye ve besleme tedbirleri azalır, devlet sektöründen özel sektöre özellikle fiyat politikası yoluyla dolaylı aktarılan kaynaklar tükenir. Politikacı, büyük bürokrat, büyük sermaye üçgeni parçalanmaya başlar. Toplumun üst yapısında kararlar menfaat birliğine dayanan uyum ve karşılıklı göz yumma havası içinde artık verilemez olur, imtiyazlı bağlantılar çözülmektedir. Ekonomik üst yapıya genel bir güvensizlik ve tedirginlik egemen olur. Yatırımlar yavaşlar, yeni girişimler ertelenir, sermaye kaçmaya başlar. Tersine halk yığınları heyecan ve umutla doludur...
 </p>
 <p class="metin">
  Ancak çok zaman geçmeden talepler karşılanamaz olur. Üretim genişlemedikçe, kapasite tavanını zorlayan ekonomi bekleneni veremez. Yoğunlaşan enflasyonist baskıyla fiyatlar hızla artmaya başlar. Her sosyo—ekonomik tabaka kendi göreli durumunu korumak ve düzeltmek yarışına girer. Devlet, maliye her yönden baskı altına girer, para arzını hızla genişletmekten başka çare bulamaz.
 </p>
 <p class="metin">
  Tüketim talebinin yapısı da değişir. Üst gelir gruplarının talep yapısına göre kurulmuş sanayi, yığınların talebini karşılamakta güçlük çeker. Bu arada yiyecek maddelerinin fiyatı da hızla artar.
 </p>
 <p class="metin">
  Dış denge de bozulmuştur. İhracat iç talebin baskısıyla yavaşlar. Dış müdahale kendini belki ilk olarak kredi bulma olanaksızlığında hissettirir, açıkları krediyle kapatma yolları tıkanır.
 </p>
 <p class="metin">
  Bütün bu etkenler olanağının çok ötesinde bir fiyat patlamasına ve kontrolsüz bir enflasyona yol açar. Bu aşamada orta sol veya sol hareketi başlangıçta desteklemiş olan orta sınıfların önemli bölümleri enflasyonist tehdidin altında ve güvensizlik içinde tutucu sınıfların safına katılmaya başlar. Orta sınıf grevlerine tanık oluruz ve bu direnişler belirli ölçüde dış kaynaklardan da desteklenir.
 </p>
 <p class="metin">
  Sahne böylece karşı—devrim ve sağcı diktaya hazırlanmış olur."
 </p>
 <p class="metin">
 </p>
 <p class="arabaslik">
  Devlet gibi dergi...
 </p>
 <p class="metin">
  Yıl 1972... 'Özgür İnsan' isimli aylık periyotlarla yayınlanan bir derginin çıkış hazırlıkları neredeyse tamamlanmıştır. Başbakan Bülent Ecevit plana göre derginin yönetim kadrosunda yeralacaktır. Ancak Ecevit, CHP Genel Başkanlığı'na seçilir ve bu kez derginin 'sürekli yazar'ı olur. Kemal Derviş'in en azından bir dönemini yansıtan ve fikirleri konusunda önemli ipuçları veren Özgür İnsan'ın sahibi ise Önder Sav'dır. Zaman zaman yayınına ara vermek zorunda kalan Özgür İnsan'da Derviş'in ilk yazısı Mart 1974'te 15. sayıda yayınlanır. Bu sayıda merhum A. Taner Kışlalı, Aslan. B. Kafaoğlu, Bozkurt Güvenç, Emre Kongar, Ergun Özbudun, Ergun Türkcan, Haluk Ülman, Mete Tuncay, Mümtaz Soysal, Tevfik Çavdar ve Yakup Kepenek'in de yazıları vardır. Dergiye daha sonra Onur Kumbaracıbaşı, günümüzde Adalet Bakanı olan Hikmet Sami Türk, Özcan Ertuna, Mustafa Üstündağ, Hilmi Yavuz, Türker Alkan, Fikret Otyam, M. Tali Öngören, Yalçın Küçük, Salih Memecan, Şerif Mardin, Adalet Ağaoğlu, A. N. Yücekök, Orhan Duru, Haluk Özdalga, Erol Çevikçe, Atilla İlhan, Turan Güneş, Sina Akşin, Yekta Güngör Özden, Deniz Baykal, Doğu Erbil, İsmail Cem ve Prof. Beşir Hamitoğlulları da zaman zaman yazı ve karikatürleriyle katkıda bulunurlar.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020522034415/mailto:a.oksuz@aksiyon.com.tr">
   a.oksuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/politika/1.htm), [web.archive.org (arşiv bağlantısı)](http://web.archive.org/web/20020522034415/http://www.aksiyon.com.tr:80/2001/343/politika/1.htm)
