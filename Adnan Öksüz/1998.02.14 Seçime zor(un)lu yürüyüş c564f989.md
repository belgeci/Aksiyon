# Seçime zor(un)lu yürüyüş

*Adnan Öksüz 1998.02.14*

<font class="agenda2NewsSpot">
 Türkiye'de ne zaman kriz dönemi gelse hemen muhalif siyasi partiler 'seçim', iktidarlar ise 'seçim, zamanında' demeye başlarlar.
</font>
<font class="newsDetail">
 Bu Türk siyasi hayatında neredeyse gelenek haline geldi. Ancak bu kez erken seçime gitmek için gerekli faktörler her zamankinden hayli farklı görünüyor.
 <br/>
 <br/>
 RP faktörü
 <br/>
 <br/>
 Bir kere yakın zamana kadar Türkiye Cumhuriyeti Başbakanlığı yapmış birinin, Necmettin Erbakan'ın, son seçimde en çok oyu alarak birinci olmuş partisi RP Anayasa Mahkemesi'nin kararıyla kapatıldı. RP'ye oy vermiş 4 küsur milyon oyun kaderi ne olacak? Yeni bir parti mi kurulacak, yoksa Fazilet Partisi'nde karar mı kılınacak? Yeni kurulan parti ya da FP'ye , RP'nin devamı niteliğinde olduğu için yine kapatma davası açılır mı? Bu soruların tümü gelecek günlerde açıklığa kavuşacak. Bu açıdan bakıldığında RP'nin seçim isteyen yüzünün gerçeği sakladığı görülüyor. Kendisini garantiye almayan ve önünü göremeyen RP'li kurmaylar erken seçimi istemeseler bile siyaseten 'seçim' demeye devam edecekler. Siyaset meydanı RP'nin devamına izin vermeyen ve en azından bir dönem RP'siz parlamento isteyenlerle bu misyonun devamında ısrar edenlerin taktik savaşlarına sahne oluyor bu günlerde. Şimdilerde konuşulan bir senaryoya göre RP'li milletvekillerinin sinei millete dönmeleriyle gerçekleşmesi zorunlu olan milletvekili ara seçimleri kendiliğinden yerel genel seçimleri de gündeme taşıyacak. Anayasa'nın 127. maddesi 'Bir yıl içinde yapılması gereken mahalli idareler organlarına veya bu organların üyeliklerine ilişkin genel veya ara seçimler, milletvekili genel veya ara seçimleriyle birlikte yapılır' şeklinde. Mahalli seçimlerin normal süresi 26 Mart 1999'da. Milletvekillerinin istifalarıyla ara seçim önümüzdeki yaz aylarında zorunlu kılındığında otomatikman yerel seçimler de 1 yıl geriye alınmış olacak. Ancak bu hesap da RP kurmaylarının işine gelmiyor. Çünkü birçok RP'li belediye seçim hesaplarını ve yatırımlarını 1999'a göre yaptı.
 <br/>
 <br/>
 İki turlu seçim sistemi
 <br/>
 <br/>
 İki turlu seçim sistemini bu seçimde mutlaka denemek isteyen 'üst' güçlerin bu isteklerini nasıl gerçekleştirecekleri ise tek kelimeyle flu. Çünkü AnasolD'ye başlangıçtan beri destek veren ve bugüne taşıyan Cumhuriyet Halk Partisi lideri Deniz Baykal bu kez kararlı ve iki turlu seçim sistemine kota koydu. Baykal iki turlu seçim sisteminin toplumda 'kutuplaşmaya' sebep olacağını ileri sürüyor. Baykal'ın asıl endişesi ise iki turlu seçim sistemiyle yapılacak bir seçimde CHP'nin alacağı sonucun tahmin edilmesindeki güçlük. Sistem Türkiye şartlarında mayınlı bir tarla ve nasıl bir sonuç vereceği de belirsiz olduğu için CHP lideri şimdiden muhalefet kolunu sisteme karşı kaldırmış durumda. Parlamentodan Baykal'ın desteği olmadan muhtemel bir kanun teklifi ya da tasarısının geçmesi mümkün görünmüyor. Eğer düşünülen sistem değişikliği planı gerçekleşirse ilk olarak mahalli seçimlerde uygulanacak, ardından genel seçimler aynı şekilde yapılacak. Kayseri, Ankara ve İstanbul büyükşehir belediyeleri başta olmak üzere RP'li belediyelerin üzerine gidilmesi de temelde yapılacak bir yerel seçimlerde bu partiye biçilen yer'le direkt ilgili.
 <br/>
 <br/>
 Ya ekonomi?...
 <br/>
 <br/>
 Ekonomi alanındaki gelişmeler de seçim işaretleri veriyor. Başbakan Mesut Yılmaz'ın enflasyonla ilgili kötümser tahmini ve enflasyon rakamının uzun bir aradan sonra 3 rakamlı sayılara yükselmesi iktidar partilerinin bu işin altından çıkamayacağı varsayımının dile getirilmesine sebep oldu. Başbakanın son enflasyon değerlendermesinin bir de felsefi boyutu var. ANAP içinden bazı milletvekilleri bile Yılmaz'ın bu tutumunu doğru bulmadılar ve 'başbakanların halka moral vermekle mükellef olduğunu' belirttiler. Enflasyondan sorumlu Devlet Bakanı Güneş Taner ise Başbakan Yılmaz'ın ikinci bir emrine kadar bu konudaki değerlendirmelerini durdurmuş gözüküyor. Ancak AnasolD hükümetinin yaz aylarında çiftçilere yönelik taban fiyatlarında büyük iyileştirmeler yaparak seçimin ilk işarelerini vereceği de genel bir beklenti.
 <br/>
 <br/>
 Israrlılar ama...
 <br/>
 <br/>
 MHP, RP, DYP, CHP ve BBP erken seçimde ısrarlılar. Bu partilerin kurmayları bu karmaşayı ancak bir erken seçimin paklayacağını düşünüyorlar. İktidar partilerinden DTP ise şu aşamada bir erken seçimi ahlaki bulmuyor. DTP lideri Cindoruk RP'nin kapatılması davası Anayasa Mahkemesi'nde devam ederken ilginç çıkışlar yapmış ve 'parti kapatılır, seçmen kapatılmaz' diyerek gönlünün bu partinin kapatılmamasından yana olduğunu açıklamıştı. Yüksek Mahkeme'nin kapatma kararı vermesi halinde de iktidar partilerinin bu ortamdan yararlanarak bir baskın seçime gitmeyi ahlaki bulmadığını söylemişti. Cindoruk, bu çıkışı yaparken hem demokratik bir tavır sergileyerek toplumun önemli kesimlerinden altın destek almış hem de partisinin seçime hazır olmadığı imajını vermişti. Büyük umutlarla kurulan Demokrat Türkiye Partisi geldiği noktada sevenlerinin gönlünde istenilen noktada değil bugün. DYP tabanından büyük oy kitlelerini kopararak bağrına basacağı beklentisi bir bakıma en azından şimdilik boşa çıktı. Yapılacak bir erken seçimde DTP'nin karşılaşacağı tablo seçimin ileri tarihlerde yapılmasını da zorunlu kılıyor aynı zamanda.
 <br/>
 <br/>
 Arge
 <br/>
 <br/>
 Yargıtay'dan Parsadan davasıyla ilgili Çiller'e Yüce Divan Yolu'nu açacak yorumun çıkmaması ve konunun Yargıtay Başsavcılığı tarafından yeniden görüşülmek üzere Yargıtay Genel Kurulu'na götürülmesi meselesi de  Çiller'le ilgili planlara sekte vurdu. Şubat Planı'na göre RP Anayasa Mehkemesi tarafından kapatılacak ve Çiller Yüce Divan'a gönderilecekti. Planın ilk yarısı uygulamaya konurken ikinci kısmı Yargıtay'ın yorumuyla delindi. 'Erken seçim' diyen Çiller önümüzdeki günlerde liderleri ziyareti sırasında partisinin araştırmageliştirme (arge) servisi tarafından hazırlanan bazı programlarını anlatacak. Alanlarında uzman kişilerin görev yaptığı arge servisinin çalışmalarını DYP lideri sıkı takip ediyor ve toplantılarına iştirak ederek dinliyor, kendi görüşlerini de dile getiriyor. Celal Bayar Köşkü'ndeki bu çalışmalar bazan sabahlara kadar sürüyor. Çiller, başbakan olduğu dönemde Meclis'teki özelleştirme görüşmeleri sırasında sarfettiği 'sabahlara kadar çalışırız' sözünü şimdi arge'de sürdürüyor. Bu sersivin çalışmaları arasında Cumhurbaşkanı Süleyman Demirel'in destek verdiği başkanlık sistemi de bulunuyor. Çiller yaz başlangıcında ise arge'nin hazırladığı programları büyük meydan mitingleriyle halka anlatacak.
 <br/>
 <br/>
 Körfez Krizi...
 <br/>
 <br/>
 Bütün bunlara ek olarak Körfez Krizi'nin bölgede başgöstermesi akla hemen 1991 krizini getiriyor. Bölgedeki sıcak günler Türkiye'de seçim takvimini etkilemiş ve Akbulut döneminin ardından iktidara gelen Mesut Yılmaz başbakanlık koltuğuna oturduktan 3 ay sonra erken seçimde karar kılmıştı. O zamana göre şimdi bölgede daha karmaşık bir denge var. Herşeyden önce ABD ve diğer bazı güçlerin 1991 yılında atılan adımların bir ötesine gitme düşüncelerinin dile getirilmesi bölgede çok açılımlı komplikasyonlarla karşı karşıya olunduğunun da bir göstergesi. Parçalı bulutlu bir hükümetin bu planları Türkiye lehine çevirmesi de güç görünüyor. Kaldı ki iktidarın üç kanadından ikisi DSP ve DTP bölgede bir ABD müdahalesine karşı olduklarını deklare ettiler. Yıllardır devletin çeşitli kademelerinde görev yapan, dış politikada isabetli görüşler ileri sürebilen ve bilhassa ABD ile ilişkilerde artık bir uzman addedilen DSP lideri Bülent Ecevit sütten ağzı yandığı için şimdilerde yoğurdu üfleyerek yeme kararında. Ecevit ve Cindoruk'un bu tutumları ile Genelkurmay ve Köşk'ün tavırlarının yer yer çatışması AnasolD hükümetinin sonu hakkında da kimilerine göre fikir veriyor.
 <br/>
 <br/>
 Erken seçim DYP eski Kahramanmaraş Milletvekili Atilla İmamoğlu'na göre 'mezarlık gibi birşey'. Ve milletvekilleri erken seçime kolay kolay gitmek istemiyorlar. Gidip gelmemek, bir daha dönmemek var. Yapılan tahminlere göre ise parlamentonun büyük bölümünün yeniden dönemeyeceği şeklinde. Bazı seçim bölgelerinin son nüfus sayımında milletvekili sayısının düşmesi de bu bölgelerdeki milletvekillerinin erken seçime yönelik yaklaşımını olumsuz yönde etkiliyor.
 <br/>
 <br/>
 Uzun lafın kısası; seçim zor ama zorunlu görünüyor.
 <br/>
 <br/>
 e mail: oksuz@superonline.com
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-3455-33-secime-zorunlu-yuruyus.html), [web.archive.org (arşiv bağlantısı)](http://web.archive.org/web/20110110050558/http://aksiyon.com.tr:80/aksiyon/haber-3455-33-secime-zorunlu-yuruyus.html)
