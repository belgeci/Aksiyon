# Çok hesaplı mahkeme

*Adnan Öksüz 1997.10.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir aylık ek süre de bitti ve RP'nin savunmasını vermesiyle kapatılmakapatılmama süreci Anayasa Mahkemesi'nde başladı.
  </font>
 </div>
 <div id="newsText">
  <font class="detail-text">
   Bundan sonraki aşama tamamen Anayasa Mahkemesi'nin inisiyatifi dahilinde. Mahkeme isterse davayı kısa sürede karara bağlayacak, dilerse kimilerinin iddiasına göre daha kritik bir zamanda, mesela seçimlerin gündemde olduğu bir dönemde parti ile ilgili bir karar verecek. Mahkeme RP Genel Başkanı Necmettin Erbakan ile Yargıtay Başsavcısı Vural Savaş'ı ayrı ayrı dinleyecek. Bu arada RP'nin kapatılmasıyla ilgili iddianame ve savunması ayrı ayrı kitaplaşıp okuyucuların bilgisine sunuldu bile.
   <br>
    <br>
     Kapatma davası RP liderinin başına yeni gelmiyor. Daha önce Milli Nizam Partisi de Anayasa Mahkemesi tarafından kapatılmıştı. Milli Selamet Partisi ise yine 12 Eylül ihtilalini izleyen süreçte feshedilmişti. Necmettin Erbakan'ı yakından tanıyanlar ve yanında uzun süre bulunanlar Erbakan'ın 'en zor şartlarda dahi' metanetini koruyan ve başarısızlıkları başarı gibi gösteren, tabanını güç şartlarda moralize eden bir niteliğinin bulunduğunu dile getiriyorlar. Seçim dönemlerinde yaptığı konuşmalarında miting alanında 150 kişi olsa bile 'Bu mahşeri kalabalık' diye sözlerine başlaması ve binlerce insana hitap edercesine ayrıntılara girmesi Erbakan'ın bu özelliğinin yine bir uzantısı. Erbakan'ın son zamanlarda Anayasa Mahkemesi'ne yönelik övgü dolu açıklamaları ve RP'nin güçlü isimlerinden Abdullah Gül'ün 'Her ne kadar etkilenmeye çalışılıyorsa da Anayasa Mahkemesi yansız bir karar verecektir' türü demeçleri de yine RP tabanını yatıştırmaya yönelik atraksiyonlar olarak değerlendiriliyor.
     <br>
      <br>
       Ya sonra?..
       <br>
        <br>
         RP'nin kapatılmasından daha önemli olanı belki de sürpriz olacak bir kararla kapatılmasından sonra ortaya çıkacak durum. RP kapatılırsa ne olacak? 5 milyonu aşkın oy pastası kimlere gidecek? RP yerine kurulacak büyük ihtimalle Erbakansız yeni bir parti eski gücünü koruyabilir mi? DYP lideri Çiller'in son dönemde anti militarist ve RP tabanına dönük açıklamaları bu partinin kapatılmasıyla yakından ilgili mi? Yoksa zaten iktidardan düşmesiyle sonuçlanan büyük iktidar oyunuyla sistem güçleri istediklerini elde ettiler mi?.. Bu soruları çoğaltmak mümkün. Ancak gerçek şu ki siyaset dışı güçler RP'nin gelecek seçimlere güçlü olarak girmesini arzu etmiyorlar. Bazı siyasal bilimcilerin yorumu ise 'RP gelecek seçimlere kolu kanadı kırılmış ve uslanmış olarak girsin isteniliyor' şeklinde.
         <br/>
         <br/>
         RP'nin kapatılması durumunda ön plana çıkan isimlerin başında Doç. Dr. Abdullah Gül geliyor. Yabancı dil bilmesi, yumuşak mesajlar veren ve RP'nin sert üslubu yerine daha uzlaşmacı bir tavır sergilemesiyle bilinen Gül, RP tabanı tarafından da seviliyor. Bugüne kadar parti içinde polemiklerden mümkün olduğunca uzak duran Abdullah Gül'e liderlik şansı tanıyanlar oldukça fazla. Yaklaşık 6 yıldır RP liderinin yanından hemen hiç ayrılmayan ve onun rahlei tedrisatından geçen Gül'e RP dışı güçler de sempatiyle bakıyor. Gül'ün liderliğine RP içinde en büyük destek sağlaması beklenen isim ise Oğuzhan Asiltürk. Erbakan'ın sağ kolu olan ve RP liderinin yanında her zaman rahat tutum ve davranışlarıyla bilinen Asiltürk, Kayseri ekibine desteğiyle tanınıyor. Sivri demeçleriyle parti içinde isim yapan Meclis Grup Başkanvekili Salih Kapusuz da Asiltürk'ün desteğini sırtında hissedenlerden. Sağlık problemleri sebebiyle son dönemde geri plana çekilen Asiltürk'ün Erbakan sonrası parti içi dengelerde ağırlığının artacağı tahmin ediliyor.
         <br/>
         <br/>
         İstanbul Büyükşehir Belediyesi Başkanı Recep Tayyip Erdoğan'ın ismi üzerinde de RP'nin kapatılması ve Erbakan sonrası dönem için çeşitli spekülasyonlar yapılıyor. Her ne kadar Erdoğan gittiği her yerde 'Benim liderlik kaygım yok, RP'nin hizmetkârıyım' dese de RP tabanının kendisine olan sempatisinin farkında. Ancak Erdoğan'ın bugünkü şartlarda en büyük dezavantajı milletvetkili olmaması. Ayrıca Karadenizli olması da ayrı bir tartışma konusu. Erdoğan'ın 'Karadenizli ekipleşme, kadrolaşma içinde bulunduğu' yolundaki iddialar RP içinde dile getiriliyor. Erdoğan'ın 1994 mahalli seçimleri öncesinde belediye başkanlığı adaylığına yönelik büyük gazetelere karşı başlattığı ve seçilmesinden sonra da sürdürdüğü psikolojik savaş, zaman zaman yazılı ve sözlü basına verdiği radikal demeçler parti tabanının desteğini alırken üçüncü boğaz köprüsü yerine tüp geçitte ısrar etmesi iktidar kanadından önemli isimleri de içine alan geniş bir destek buldu.
         <br/>
         <br/>
         Erbakan'ın gözü kıdemlilerde
         <br/>
         <br/>
         Ancak siyaset her zaman sürprizlere açık bir platform. Kulislerde Erbakan'ın kendinden sonraki isim konusunda politikaya başladığı günden bugüne dek yanında olanlardan birine şans tanıyacağı konuşuluyor. Erbakan'ın en kiritik dönemlerde öncelikle güvendiği isimlerle hareket ettiğini bilenler partisinin kapatılması halinde yine partinin en eskilerine teveccüh edeceğini iddia ediyorlar; yani Şevket Kazan, Recai Kutan, Süleyman Arif Emre, Ahmet Tekdal... 1983 yılında RP'nin başına Tekdal gibi o zamana dek ismi cismi duyulmamış birinin getirilmesi de Erbakan'ın bu anlayışının bir sonucu olarak nitelendiriliyor.
         <br/>
         <br/>
         RP'li millletvekillerinin hemen tümü partilerinin kapatılmayacağı inancında. Anayasa Mahkemesi'nin bu konuda objektif bir tutum sergileyerek RP'nin devamı yönünde karar vereceğini belirtiyorlar. Bazı milletvekilleri "Burada amaç bizi iktidardan uzaklaştırmaktı, istenen sonuç alındı. Artık kapatma talepleri daha cılız sesler şeklinde tezahür ediyor" diyor. Bu konuda en çarpıcı açıklama belki de RP'nin adından en çok sözedilen isimlerinden Erzincan Milletvekili Naci Terzi'den geldi: "Yapılan kamuoyu yoklamaları RP'nin kapatılması halinde bile tabanın dağılmayacağını, yeni kurulacak partiye kayacağını göstermekte olduğuna göre bazı isimleri geçici olarak siyaset dışında bırakmaktan başka ne tür bir sonuç alınmış olacaktır? Kaldı ki mevcut hukuk kuralları çerçevesinde malum isimlerin siyaset dışında kalmamasının çareleri de yok değildir. RP kapatılırsa yeni kurulacak partinin daha etkin muhalefet yapması için gerekli ve yeterli malzeme sağlanmış olur. Geniş toplum kesimleri nezdinde mazlum durumuna düşer. RP tabanını kemikleştirir. Bu kemikleşme RP bünyesindeki sancısız değişim gibi bir sonucu da doğurur. Partinin kapanması için şu an bir neden yoktur. Sistem açısından da RP'nin kapatılması konjonktürel olarak yarar sağlamaz. Milli Görüş'ün daha önce de partileri kapatılmıştı. Parti kapatma olayının tarihe karışmış olması gerekir. Demokrasi ile idare edilen toplumlarda parti kapatma örneklerine rastlamak neredeyse imkansız."
         <br/>
         <br/>
         Terzi açıkça ifade etmese bile 'partinin kapatılması ve Necmettin Erbakan'ın belli bir süre siyaset dışında tutulması bu süreci etkilemez' demeye getiriyor.
         <br/>
         <br/>
         RP'nin kapatılması konusunda açılan dava nasıl sonuçlanırsa sonuçlansın gerçek olan şu ki; RP bundan sonraki adımlarını daha dikkatli atacak ve önündeki iktidar imkanlarını çarçur etmemeye çaba gösterecek. Bunun bir önemli sonucu partinin marjinal tutum ve davranışlardan kaçınması. Bunun gerçekleşip gerçekleşemeyeceğini ise önümüzdeki günlerde hep birlikte göreceğiz.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-3054-cok-hesapli-mahkeme.html), [web.archive.org (arşiv bağlantısı)](http://web.archive.org/web/20140218220607/http://www.aksiyon.com.tr/aksiyon/haber-3054-cok-hesapli-mahkeme.html)
