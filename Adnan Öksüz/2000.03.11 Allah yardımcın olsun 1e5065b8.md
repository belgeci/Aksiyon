# "Allah yardımcın olsun"

*Adnan Öksüz 2000.03.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Abdullah Gül, Necmettin Erbakan'ın Balgat'taki özel konutuna gittiğinde biraz hayecanlı, biraz da tedirgindi. Acaba Erbakan kendisini nasıl karşılayacaktı?
  </font>
 </div>
 <div id="newsText">
  <font class="detail-text">
   Erbakan'ın yıllardır özel kalem müdürlüğünü yürüten Mehmet Karaman hemen içeri aldı, Gül'ü. Başka konuları konuştular. Konuşmanın sonunda, 14 Mayıs'taki kongrede genel başkanlığa aday olduğunu Erbakan'a iletti, Gül. Eski kurdun yaklaşımı aslında her zamankinden hiç de farklı değildi; "Allah yardımcın olsun". Gül, bu cümleden sonra, hiçbir şey demeden çıktı, gitti.
   <br/>
   <br/>
   Aylardır konuşuluyordu, nihayet geçtiğimiz hafta içinde, 8 Mart 2000 tarihinde FP genel başkan adaylığını açıkladı, Doç. Dr. Abdullah Gül.
   <br/>
   <br/>
   Nasıl hazırlandı?
   <br/>
   <br/>
   Fazilet Partisi Kongresi 14 Mayıs 2000'de toplanacak. En ciddi gündem maddesi genel başkanlık seçimi. Uzun süredir aday olup olmayacağı konuşulan Abdulhah Gül nihayet sahneye çıktı ve ben de varım dedi. FP'de halen genel başkanlığı sürdüren Recai Kutan gelenekçi, Gül de yenilikçi kanadın adayı olarak önplana çıktı. Muhtemelen 14 Mayıs'ta Kutan ve Gül karşı karşıya gelecekler. Recai Kutan, genel başkanlığa adaylığını daha önce açıklamıştı. Kendisinden çok şeyler beklenen Gül ise 'mütevazı' sayılabilecek bir törenle adaylığa ilk adımını attı. Sağına Abdüllatif Şener'i, soluna ise Bülent Arınç'ı oturtan Gül, Türkiye'de siyasetin tıkandığını, halkın yeteri kadar temsil edilemediğini, insanların umutsuz olduğunu, baskıların güvensizlik ortamı yarattığını belirtti ve tüm bu sebeplerden dolayı 'adayım' dedi. Bunun da ancak güçlü bir FP ile sağlanacağını, kendisinin de güçlü bir FP meydana getirmek için yola çıktığını vurguladı. Bir noktanın da özellikle altını çizdi; 'Kongreden daha çok büyüme, birleşme, bütünleşme çıkacak'. Heyecanlı ve umutlu olduğunu da sözlerine yansıttı, Gül. Toplantının şova dönüşmemesi için tüm tedbirler alınmıştı. Yenilikçi kanadın birkaç ismi dışında kimseler ortalıkta görünmüyordu. Amaç; şimdiden ürkütmemekti. Gül, toplantıda önemli bir de mesaj verdi; sağında ve solunda oturttuğu Şener ve Arınç 'aday olmayacaklarını' açıkladıktan sonra, uzun sayılabilecek birer de konuşma yaptılar. Bunun açık anlamı şuydu; "Biz bir takımız. Ben de bu takımın kaptanıyım. Ama herşey değilim, tek belirleyici asla değilim".
   <br/>
   <br/>
   Esasen, bu bir hazırlığın sonucuydu. Aylardan beri Çankaya'da bulunan ve Politik Araştırmalar Merkezi ismi altında faaliyet gösteren bir büroda hazırlanıyordu, Gül. Stratejilerini hep bu merkezde belirledi, günlerce danışmanlarıyla, milletvekilleriyle istişarelerde bulundu. Son güne kadar, bu konuda hiç konuşmayan Gül, adaylığını açıklamadan önce Erbakan, ardından da 14 Mayıs'taki kongrede muhtemelen tek rakibi olacak Recai Kutan'la görüştü ve niyetini ortaya koydu. Bir gün önce de Bahçeli'de, Büyükşehir Belediyesi'ne ait ASKİ tesislerinde 50 kadar milletvekiline yemek vererek son yoklamasını gerçekleştirdi.
   <br/>
   <br/>
   Ne olur?
   <br/>
   <br/>
   Bundan sonra ne olur sorusunun cevabı aranıyor şimdi, FP kulislerinde. Birincisi; Abdullah Gül'ün arkasında ciddi bir milletvekili desteği bulunuyor. Artı, yenileşme isteyen büyük bir taban ve kamuoyu da var. Ama bütün bunlar asla ve asla yeterli değil. MNP, MSP, RP ve Fazilet Partisi çizgisinde kongrelerin nasıl kazanıldığı, adayların nasıl belirlenip, ortaya çıktığı belli. Bellekler yoklandığında bu kapsam içinde sadece MSP döneminde gerçekleştirilen ve Erbakan'ın listesine karşı Korkut Özal tarafından çıkarılan bir liste hatırlarda. 1978'deki kongrede, Korkut Özal, Erbakan'ın listesinde olduğu halde alternatif liste hazırlamış, seçim sonucu Özal'ın listesinden Mustafa Yazgan ile Kadir Mısıroğlu listeyi delmişler, Hoca'nın listesinden Hasan Aksay ve Hüseyin Erdal düşmüşlerdi. Bu çizginin kongrelerinde genel başkan adayı ise hiç yok. Uzun sözün kısası; FP'de muhalefete yer yok.
   <br/>
   <br/>
   İkincisi; Kongredeki seçimleri yakından ilgilendiren madde bu. Fazilet Partisi'nin şu anda mevcut yaklaşık bin 200 delegesi bulunuyor. Bu delegelerin hemen tamamının belirlenmesinde 'Genel Merkez' etkili oldu. Bir bölgede milletvekillerinin yenilikçi olması, sözkonusu yöre delegelerinin de aynı paralelde düşündüğü anlamına gelmiyor. Bunun en çarpıcı örneği ise İstanbul'da yaşandı. Üç milletvekili dışında tüm FP milletvekilleri çalıştığı halde bu ilde yenilikçilerin adayı kazanamadı.
   <br/>
   <br/>
   Tüm bunlara karşın 14 Mayıs'a daha çok var. Köprülerin altından çok sular akar. Daha başka adayların da çıkması muhtemel.
   <br/>
   <br/>
   Gül'ün adaylığını açıklamasından sonra partideki konumu iyi bilinen Oğuzhan Asiltürk'ün sarfettiği bir cümleyi ise yazmamak olmaz; "Bizim partide bu tür hareketlerin nasıl sonuçlandığı bellidir". Kim, nasıl anlarsa...
   <br/>
   <br/>
   Sonuç mu; Gül'ün işi zor ama imkansız değil.
   <br/>
   <br/>
   E mail: adnan@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5954-allah-yardimcin-olsun.html), [web.archive.org (arşiv bağlantısı)](http://web.archive.org/web/20130713144141/http://www.aksiyon.com.tr:80/aksiyon/haber-5954-allah-yardimcin-olsun.html)
