# Çelik’in çift(e) vuruşu sert oldu!...

*Adnan Öksüz Bilinmeyen-tarih*

<div>
 <p>
  <font>
   Refahyol hükümetinin Çalışma Bakanı Necati Çelik, Erbakan ve arkadaşlarını sert bir dille eleştirerek bu isimleri ‘siyasi mevta olması gerekenler’ şeklinde değerlendirdi. Bu sert sözlerin amacı neydi?
   <br/>
   <br/>
   1995 artık bitmek üzereydi... Ankara’da kasım ayının son günlerinde soğuk havalar kendini iyice hissettirirken siyasi atmosfer ise sıcaklığını olanca gücüyle gösteriyordu. 24 Aralık erken genel seçimleri kapıdaydı ve siyasi partiler müthiş yoğun bir kampanyanın içine girmişti. Partilerin tek hedefi vardı; seçimden birinci parti olarak çıkmak. İddialı partilerin başında yeralan, Anayasa Mahkemesi’nce kapatılan Refah Partisi’nde farklı bir hava esiyordu; değişim ve açılım. Bu çerçevede bambaşka çevrelerden isimler partiye davet ediliyor, katılım törenleri tertip ediliyordu. İşte bu törenlerden birisinde gerçekten de ilginç isimler vardı.
   <br>
    <br>
     Parti kayıtlarına ‘iltihak coşkusu’ şeklinde geçen törende CHP’den bir süre önce istifa eden Batman Milletvekili Abdülkerim Zilan, Ankara Büyükşehir Belediyesi eski Başkanı ve Refahyol hükümetinin Devlet Bakanı Mehmet Altınsoy, TRT eski Genel Müdürü Prof. Şaban Karataş ve çeşitli üniversitelerden bir grup öğretim üyesi RP’ye katılmışlardı. RP’ye katılımlar dolayısıyla Atatürk Spor Salonu’nda düzenlenen törende konuşan Erbakan, her kesimden partisine katılımlar olduğunu ve üye sayısının 3,5 milyona çıktığını ileri sürerek, ‘Kurtuluş Savaşı ve 1946—1950 ruhu ile ayağa kalkan şahlanışın’ 24 Aralık’ta amacına ulaşacağını söylemiş ve partisinin erken genel seçimden iktidar olarak çıkacağını savunarak, “Seçimin yapılacağı Türkiye’de 24 Aralık günü arefe, 25 Aralık günü ise bayram olacak” sözlerini sarfetmişti. Katılımcılardan birisi ise oldukça dikkat çekmişti; Eski Hak—İş Konfederasyonu Genel Başkanı Necati Çelik. İşçi sendikasının yıllarca genel başkanlığını yaptıktan sonra siyasete atılmaya karar veren Çelik, sonunda RP’de karar kılmıştı. Hak—İş’te genel başkanlık yaptığı yıllarda siyasi anlamda fazla renk vermemeye çaba gösteren Çelik esasen ılımlı bir kişiliğe sahipti.
     <br>
      <br>
       Gerek sendika genel başkanı iken gerekse bakan olduğu dönemlerde adını sık sık kamuoyuna duyuran Çelik, son olarak eski genel başkanı, siyasi yasaklı Necmettin Erbakan ve AK Parti’ye yönelik eleştirileri ile gündeme geldi. Dikkatleri bir anda üzerinde toplayan ve eleştirileri günlerce basında yeralan Çelik, esasen Refahyol hükümetindeyken sarfettiği demeçleriyle ve icraatlarıyla ünlendi. Özellikle İstanbul Sultanbeyli’ye büst dikilmesi konusunda sarfettiği sözleri sonrası Genelkurmay Başkanlığı Çelik hakkında suç duyurusunda bulunmuştu.
       <br>
        <br>
         Bakan olmadan önce,
         <br/>
         <br/>
         olduktan sonra...
         <br/>
         <br/>
         Eski bakan, bakanlığı döneminde en çok da SSK çevreleri tarafından eleştirildi. Kendisine ‘kadrolaşmaktan’ tutun da ‘kayırmacılık yaptığı’na kadar bir dizi eleştirilerde bulunuldu. Bakan’ın en çok da ‘eski söyledikleriyle bakan olduğu dönemdeki icraatları arasındaki fark’ tenkit edildi. İşte bunlardan bazıları; ‘Eski SSK üst yönetimini, başta Sn. Kemal Kılıçdaroğlu olmak üzere, başarılı bulduğunu defalarca beyan etti. Bakan olduktan sonra ise ilk icraat olarak üst yöneticileri  başarısız bulduğunu beyan edip, neden başarısız olduklarını bile gerekçelendirmeden görevden aldı. Türk—İş, DİSK ve TTB bu atamalara karşı çıktı. Hemen arkasından SSK Genel Müdürlüğünde tırpan harekatına girişip birçok daha alt düzey kadroya da kendi kadrolarını yerleştirdi. Üç büyük ilde ve diğer illerde hemen tüm SSK hastanelerinin başhekimlerini değiştirdi. Bakan olmadan önce sendikal hak ve özgürlükleri ısrarla savunan Çelik, bakan olduktan sonra DİSK’e bağlı Emekli—Sen sendikasını İçişleri Bakanlığı’na ihbar etti. Bakan olmadan önce SSK mutlaka özerkleştirilmelidir ve gerçek sahiplerine iade edilmelidir ve SSK sahiplerinin çoğunluğu oluşturacağı; genel kurullarla yönetilmelidir dedi. Bakan olduktan sonra üç işçi sendika konfederasyonu arasındaki uyuşmazlıkları gerekçe göstererek, ‘İşte ben bu konudaki yasayı hazırladım ancak onlar anlaşamıyorlar’ diyerek özerkleşmeyi engelledi. Bakan olmadan önce SSK’nın sağlıklı bir finansal yapıya kavuşturulması gerektiğini söyledi, işyeri hekimliğinin önemine dikkat çekti.
         <br/>
         <br/>
         Bakan olduktan sonra açtığı kurslarla hekimleri bu özel hekimlik alanı için eğiten, denetleyen hekimlerin işveren baskısından uzak kalmasını sağlayarak hem makul bir hizmet verebilmesini, hem de iş güvencesini sağlayan TTB’nin işyeri hekimliği verme yetkisini hemen tamamen iptal etti.
         <br/>
         <br/>
         Yüce Divan’dan kurtuldu
         <br/>
         <br/>
         Necati Çelik’in siyasi yaşamında önemli kilometre taşlarından birisini de hiç kuşkusuz ‘Yüce Divan tartışmaları’ oluşturdu. Çalışma Bakanlığı döneminde yaptığı kadrolaşma sebebiyle hakkında TBMM’ye soruşturma önergesi verilen Çelik, 22 Haziran 2000’de yapılan Meclis oylamasında aklandı ve Yüce Divan’a gitmekten kurtuldu. Aynı gün, Meclis’te ANAP Genel Başkanı Mesut Yılmaz ile eski Çalışma Bakanı Mustafa Kul hakkındaki soruşturma önergeleri de reddediliyordu.
         <br/>
         <br/>
         Paramı isterim...
         <br/>
         <br/>
         Çelik, 1999 seçimlerinde partisinin Kocaeli Büyükşehir Belediye Başkanı adayı oldu. Sonuçta iki Gürcü kökenli belediye başkan adayından CHP’li Sefa Sirmen ipi yine göğüslemişti. Ancak bu seçimlerden akıllarda kalan bir not, Kocaeli Engelliler Derneği Başkanı Sinan Özer’in bir serzenişiydi. Seçimlerde, fotoğrafını izinsiz olarak afişlerde kullandığı gerekçesiyle kapatılan FP’nin büyükşehir belediye başkan adayı Necati Çelik hakkında açtığı davayı kazanmasına rağmen, tazminatını alacak muhatap bulamıyordu.
         <br/>
         <br/>
         Ve istifa etti..
         <br/>
         <br/>
         Bakan Çelik, Refah Partisi’nin kapatılmasından sonra, yeni dönemde siyasette istediği yeri bir türlü bulamadı. Kimileri onun Fazilet Partisi’nin genel başkanı olmak için büyük çaba gösterdiğini, olamayınca da kavisler çizdiğini ileri sürdüler. Fazilet Partisi döneminde gerçekleştirilen ve Abdullah Gül’ün yenilikçi kanadın genel başkan adayı olduğu kongrede, Kutan’ın GİK listesinde ismi görüldü. Çelik, son olarak Recai Kutan’ın genel başkanlığında kurulan partinin Kurucular Kurulu’ndan ayrıldığını deklare etti. Kutan’a faks çekerek, “Kurma çalışmalarını sürdürdüğünüz yeni partinin Kurucular Kurulu üyeliği için doldurduğum ve imzaladığım evrakın tümünün geçersiz sayılmasını ve işleme konulmamasını rica ederim” demişti. Eski bakan, imzasını geri çekmesinin gerekçesini ise, “Fazilet’te olduğu gibi kurulacak yeni partide de faydalı olamadığımı düşünüyorum” diye açıklamıştı.
         <br/>
         <br/>
         Necati Bey, finalde kendisine büyük önem veren, hayati görüşmelere kendisini de götüren Erbakan’ı ‘siyasi mevta olması gereken bir isim olarak’ ifade etti; AK Parti lideri Tayyip Erdoğan’ı da unutmayarak. Şimdi gözler Çelik’in yeni atağında... Kulislerde eski bakanın DYP ile dirsek temasında olduğu ifade ediliyor. Ama bu işler, görüşmeler saniye hesabıyla değişebiliyor.
         <br/>
         <br/>
         Sabah ola hayrola...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 9 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12123), [web.archive.org (arşiv bağlantısı)](http://web.archive.org/web/20050227214817/http://www.aksiyon.com.tr:80/yazdir.php?id=12123)
