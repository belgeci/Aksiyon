# Doğan gurubunun ‘artçı’ları!

*Rasih Yılmaz 2001.03.10*

<div>
 <img border="0" src="/web/20010709195331im_/http://www.aksiyon.com.tr/yazar/rasihyilmaz.jpg"/>
 <p class="spot">
  Geçtiğimiz hafta kaleme aldığımız yazıda 28 Şubat döneminde listeler oluşturularak muhalif kalemlerin işine son verdiren zihniyetin yanlızca şekil değiştirdiğine dikkat çekmiştik. Özellikle en son yaşanan yazar kıyımının vaad edilen ciddi bir kredinin ürünü olduğuna dair şüphelerin ortalıkta dolaştığı kaydediliyordu.
 </p>
 <p class="metin">
 </p>
 <p class="metin">
  Hakeza gelişmeler de bu yönde adımlar atıldığı izlenimini alenen ortaya koydu. Ve biz böylece farkettik ki asker veya sivil farketmeksizin bir kısım medya çıkarı neyi gerektiriyorsa veya kendisine gösterilen sopanın korkutuculuğu ne kadar etkiliyse o kadar 'ilkesizleşiyor'.
 </p>
 <p class="metin">
  Bizim bu köşede baştan sona iddia etttiğimiz birşey vardı. Enerji ihalelerine bulaşanların, MGK gündeminin başucu sorunlarından olan enerji yolsuzluklarının ayyuka çıkmasıyla bir şekilde isminin zikredilmeye başlayacağıydı.
 </p>
 <p class="metin">
  Bu arada mali yapısıyla Aydın Doğan en güçlü medya patronlarından biri olarak göze çarpıyordu. Sabah'ı da bütün belirsizliklerine rağmen kendi bünyesine katan Doğan'ın son dönemlerde sıkıntılarının arttığı hal ve hareketlerinden alenen ortaya çıkmaya başladı.
 </p>
 <p class="metin">
  Milliyet grubunu Güneş'in eski sahiplerinden Mehmet Ali Yılmaz'ın satın aldığı söylentileri ortalıkta dolaşmaya başladı bile. Hakeza Milliyet'in Genel Yayın Yönetmeni Mehmet Y. Yılmaz, satış dedikodularını yalanladı ama biz biliyoruz ki büyük depremler önce artçılar ile geleceğini belli eder! Yavaş yavaş  dillendirilmeye başlanan olumsuzluklar bir anda gerçeğe dönüşür...
 </p>
 <p class="metin">
  Dinç Bilgin'den sonra Aydın Doğan için de artçı depremlerin en büyüğü bize kalırsa Mehmet Ali Birand'ın sunduğu "32. Gün"e katılan İçişleri Bakanı Sadettin Tantan tarafından harekete geçirildi. Tantan, CNN Türk'te canlı olarak yayınlanan programda, Dışbank hakkında bir rapor olduğundan bahsetti. Elinde belge olmadan konuşmayı sevmeyen Tantan'ın canlı yayında böyle bir söylem takınması oldukça manidar geldi bize! Programa telefonla katılan Aydın Doğan ise dedikodunun haber haline getirildiğini belirterek, "Niye beni mahkum etmiyorsunuz o zaman, neden beni tutuklamıyorsunuz? Namuslu adamlar böyle uluorta suçlanır mı?" diye sordu. Daha sonra Tantan'ın yumuşar bir havaya girmesine rağmen yavaş yavaş bazı kokuların dışarı çıkması da sağlanmış oldu. Bundan sonra Dinç Bilgin için başlayan sıkıntılı süreç Aydın Doğan'a da sirayet edecek gibi gözüküyor.
 </p>
 <p class="metin">
 </p>
 <p class="arabaslik">
  Durum vahim!
 </p>
 <p class="metin">
  Artık bir gerçek var ki binlerce basın mensubu işsiz. Gazeteciliğin verdiği sosyal konum ve hissi durum itibariyle basın mensuplarının geçimlerini sağlamak için başka bir iş yapmaları da oldukça zor gözüküyor. Durum gerçekten vahim. Bu gelişmeler tabii mesleki kuruluşları da herekete geçirdi. Gelişmeleri değerlendiren 8 basın meslek örgütü, "gazeteciliğin yapısal bir yok olma tehlikesiyle karşı karşıya olduğu" yorumunu yaptı ve bunu, gazetecilerin işsiz kalmasından daha vahim olarak niteledi. Avrupa Gazeteciler Birliği (AEJ) Türkiye Temsilciliği, Çağdaş Gazeteciler Derneği (ÇGD), Ekonomi Muhabirleri Derneği (EMD), Diplomasi Muhabirleri Derneği (DMD), Foto Muhabirleri Derneği (FMD), Parlamento Muhabirleri Derneği (PMD), Profesyonel Haber Kameramanları Derneği (PHKD) ve Türkiye Gazeteciler Sendikası (TGS) temsilcileri Ankara'da biraraya gelerek, medyada yaşanan gelişmeleri değerlendirdi. Basın meslek örgütlerinin yaptığı ortak açıklamada, yılbaşından bu yana süren kitlesel işten çıkarmaların, basın tarihinde görülmemiş boyutlara ulaştığı, Kurban Bayramı öncesi işlerini kaybeden medya çalışanı sayısının 3000'i aştığı kaydedildi.
 </p>
 <p class="metin">
 </p>
 <p class="arabaslik">
  ZAMAN Gazetesi yönetiminin öncülüğünde gerçekleştirdiğimiz okurlarla buluşma serüveni bizi umutlu ve mutlu edecek görüntülerle devam ediyor. Urfa'nın ardından gittiğimiz Konya ve Tekirdağ'da da Zaman'ın ve Aksiyon'un ne kadar sevildiğine bir kez daha şahid olduk. Okuyucularla şahsım adına gerçekleştirdiğim görüşmelerde karşılıklı gerçekleştirdiğimiz fikir alışverişinin eminim faydalarını hep birlikte göreceğiz. Zaman ve Aksiyon severlerin ne kadar elit bir okur kitlesini meydana getirdiğini müşahade etmek ise gelecek adına bizi bir kez daha umutlandırdı. Okurlarla buluşma noktasında biz kendi üzerimize düşeni yapmaya devam edeceğiz. Çünkü okursuz bir yayın organı beyinsiz bir vücuttur ve yaşama şansı hiç yoktur.
 </p>
 <p class="metin">
 </p>
 <p class="metin">
  STAR Televizyonu'nda yüksek maaş ile çalışan Uğur Dündar'a bundan böyle maaşının yarısı ödenecek. Dündar, hiçbir çalışanın işten atılmaması için gelirinden özveride bulunduğunu söyledi. Buna göre Dündar maaşının yarısını alırken, ekibinin de maaşları adam başı yüzde 25 azaltılacak. Dündar eline geçecek maaşın yüzde 25'ini de maaşları çok düşük olan çalışanlara paylaştıracak. Böylelikle normal gelirinin sadece yüzde 25'ini almış olacak. Umarız Dündar'ın bu tavrı örnek teşkil eder.
 </p>
 <p class="metin">
 </p>
 <p class="metin">
  ERTUĞRUL Özkök'ten sonra gelen ve Hürriyet'in ikinci adamı konumundaki Yayın Koordinatörü Seçkin Türesay ve Yazı İşleri müdürlerinden Aydın Candabak'ın da işine son verildi.
 </p>
 <p class="metin">
 </p>
 <p class="metin">
  AKŞAM Gazetesi'nin önemli isimlerinden Cengiz Kahraman'ın işine son verildi. Akşam Gazetesi'nin yayın koordinatörlüğünü yapan Kahraman, çok emek sarfederek kurduğu Canteen dergisinin kuruluş yıldönümünde işten çıkarıldı.
 </p>
 <p class="metin">
 </p>
 <p class="metin">
  BİR süre önce yazılarına son verilen Enis Berberoğlu yeniden Hürriyet'te yazmaya başladı.
 </p>
 <p class="metin">
 </p>
 <p class="metin">
  KADROSUNDA azaltma yapan medya kuruluşları kervanına Kanal 7 de katıldı. Bu kanalda; haber merkezi, programlar, teknik bölüm ve ulaştırmadan yaklaşık 50 kişinin işine son verildiği belirtildi. İşlerine son verilenlere maaşları tam olarak ödendi. Tazminatların bayramdan sonra ödeneceği açıklandı.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010709195331/mailto:r.yilmaz@zaman.com.tr">
   r.yilmaz@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/babitelli/1.htm), [web.archive.org (arşiv bağlantısı)](http://web.archive.org/web/20010709195331/http://www.aksiyon.com.tr:80/2001/327/babitelli/1.htm)
