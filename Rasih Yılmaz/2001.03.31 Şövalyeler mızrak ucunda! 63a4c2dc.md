# Şövalyeler mızrak ucunda!

*Rasih Yılmaz 2001.03.31*

<div>
 <img border="0" src="/web/20020523090743im_/http://www.aksiyon.com.tr/yazar/rasihyilmaz.jpg"/>
 <p class="spot">
  İçişleri Bakanı Sadettin Tantan, 30 Ekim 2000 tarihine kadar pek de alışık olunmayan bir yaklaşım sergileyerek Türkiye gerçeğine farklı perspektiften bakmıştı ve bazı açıklamalarda bulunmuştu. Ne demişti Tantan; 'Toplum ve rejimi tehdit eden birinci faktör yolsuzluk ekonomisidir.
 </p>
 <p class="metin">
 </p>
 <p class="metin">
  Ve menfaat çevreleri suni gündemlerle talanı örtbas ediyor. Kirli siyasetin ve bürokrasinin koruması altında yolsuzluk ekonomisinden hayat bulanlar, toplum içerisinde kabul görmelerini sağlamak amacıyla sivil toplum örgütleri ve tapınak şövalyeleri içerisinde yapılanmaya gittiler. Giderek bu örgütlerin yönetiminde söz sahibi oldular ve bu soygun ve talan düzeninin baş aktörleri gerçekten de toplum ve kamu hayatımızda güçlü ve etkili olmaya muvaffak oldular, gündemimizi de onlar tayin ettiler. ''Tantan'ın bahsettiği yolsuzluk ekonomisine hükmeden gizli eller Tapınak şövalyeleri olarak resmediliyordu. Tantan'ın bu açıklamasının ardından 5 ay geçti. Bu süre içerisinde Dinç Bilgin'in medya imparatorluğu yolsuzluk suçlamaları sonucu yerle bir oldu. Ardından ise yine Tantan CNN Türk'de Aydın Doğan'ın Dışbank'ı ile ilgili iddialar ortaya attı. Doğan Grubu içinde meydana gelen huzursuzluklar da yavaş yavaş gün yüzüne çıkmaya başladı. Tantan belli aralıklarla 2000 Ekim tarihinde başlattığı süreci devam ettiriyordu anlaşılan. NTV'de Gündemdekiler programına katılan İçişleri Bakanı, halkın haber alma özgürlüğünün de tekelleşen medyanın baskısı altında olduğunu ileri sürerek medya ve güç odakları konusunda belki de ilk kez bağlantı kurarak iddialarını bir adım öteye götürdü. Tantan, halkın gerçek anlamda haber alma hakkına sahip olmadığını ileri sürürerek, "Halkın özgür haber alma hakkı var mı diye baktığınızda, halkın kendisine verilmek istenen, verilen haberi alma hakkı var" dedi. En önemli cümlesi ise "Tekelleşen bir medyanın tehdit terörü var" dı.
 </p>
 <p class="metin">
  Tapınak şövalyelerinin parmağının olduğu bir yolsuzluk ekonomisinden bahseden Tantan, Bilgin grubunun patronu hakkındaki suçlamalardan sonra Doğan grubu ile ilgili iddialar ortaya attı. Tantan'ın bir döneme yaydığı belli olan çıkışlarının sebepleri değerlendirildiği zaman bir tasfiye girişiminden bahsedilebilir. Bilgin grubu ile başlayan bu sürecin, tekel olmak için çırpınan Doğan grubuna sirayet etmek üzere olduğu aşikar. Gündem değiştirerek yıllarca ekonomik imkanlar konusunda ülkenin bütün iç kaynaklarını hortumlayanların bir şekilde tasfiyesi sağlanırsa boşluk ne ile doldurulacak? Mehmet Emin Karamehmet gibi devlete yakınlığıyla bilinen bir isim tek patron haline mi getirilecek? Bilinmez...
 </p>
 <p class="metin">
 </p>
 <p class="arabaslik">
  Frekans ihalesi yaklaşıyor
 </p>
 <p class="metin">
  Uzun süredir gündemi meşgul eden televizyonların frekans tahsisi ihalesi, 26 Nisan Perşembe günü Ankara`da gerçekleştirilecek. İhaleye katılacak kuruluşlar, İhale Şartnamesi`nin 5. maddesinde belirtilen belgeleri, eksiksiz olarak, ihalenin başlangıç saatinde İhale Komisyonu`na tutanakla elden teslim edecek. Yapılacak kontrol sırasında belgeleri tam olmayan kuruluşlar, ihale dışı kalacak ve ihale salonundan çıkartılacak. Öte yandan kuruluşların, ihale tarihi itibariyle hisse yapısının ilgili kanun ve yönetmeliklerde belirtilen hükümlere uygun olması gerekiyor. İhale günü veya daha sonra kanun ve yönetmeliklere aykırı bir durum tespit edildiği takdirde kuruluş, ihaleye katılmış ve lisans almış olsa bile ihale dışı kalmış sayılacak ve lisansı iptal edilecek. Açık teklif suretiyle yapılacak olan ihaleye katılacak kuruluşlar, Şartname'nin 8. maddesine uygun olarak 1 trilyon 500 milyar lira tutarında teminat yatıracak. Oldukça tartışma yaratacak gibi gözüken frekans ihalesinin perde arkasına daha sonra değineceğiz, şimdilik resmi bilgileri verelim dedik.
 </p>
 <p class="metin">
 </p>
 <p class="arabaslik">
 </p>
 <p class="metin">
  GAZETE eklerinin kaldırıldığı işten, çıkartmaların arttığı ve promosyonların para karşılığı satıldığı bir dönemde Zaman kültür atağını sürdürmeye devam ediyor. 'Her ay üç kitap' kampanyası başlatan Zaman gazetesi halkın medyaya güveninin en alt düzeye indiği bir dönemde tirajını korumasını bildi.
 </p>
 <p class="metin">
 </p>
 <p class="metin">
  DİNÇ Bilgin'in Etibank'ın hortumlanması sonucu zor durumda kalmasının ardından sıkıntıya düşen ATV'de taşlar yerinden oynamaya başladı. Ali Kırca 2 milyon dolar karşılığı Star'a geçti. Ekibinin de 2 milyon dolar aldığı söyleniyor. Star'dan ayrılan Ugur Dündar'ın ismi ise TRT Genel Müdürlüğü için geçiyor. Ali Kırca'nın yerine ise Murat Birsel getirildi. ATV'de haberin patronu ise Sabah yönetiminden Mehmet Tezkan'a bağlı olarak çalışacak.
 </p>
 <p class="metin">
 </p>
 <p class="metin">
  SABAH grubu ile giriştiği kavga sonucu Yenişafak mahkemeleri mesken tutmaya başladı. Ankara Cumhuriyet Başsavcılığı, yayınladıkları haberlerde Devlet Bakanı ve Başbakan Yardımcısı Hüsamettin Özkan'ın kişilik haklarına hakaret edildiği gerekçesiyle Yeni Şafak Gazetesi aleyhinde dava açtı. Gazetenin Sorumlu Yazı İşleri Müdürü Ali Toker ve muhabir Murat Kelkitoğlu'nun 8'er yıla kadar hapisleri istendi.
 </p>
 <p class="metin">
 </p>
 <p class="metin">
  KARAMEHMET'in sahibi olduğu Yapı ve Kredi Bankası, Erol Aksoy'un Avrupa ve Amerika Holding'i aleyhine son yılların en büyük haciz kararını aldırdı. YKB, Aksoy'un şirketi hakkında kredi borcunu ödemediği gerekçesiyle 45 trilyon 301 milyar liralık ihtiyati haciz kararı aldırdı. Mahkeme istem doğrultusunda işadamı Erol Aksoy'a ait Avrupa ve Amerika Holding A.Ş.'nin menkul, gayrimenkul ve üçüncü kişilerdeki alacağı için ihtiyati haciz kararı verdi.
 </p>
 <p class="metin">
 </p>
 <p class="metin">
  BASIN Kartı Yönetmeliği, Resmi Gazete'de yayımlanarak yürürlüğe girdi. Yeni yönetmelik, basın kartını, "resmi nitelikte bir kimlik belgesi" olarak kabul ediyor. Yeni yönetmelikte, yabancı uyruklu gazetecilere verilen "mavi basın kartı" uygulamasından vazgeçilerek, yerli ve yabancı gazeteciler için tek tip "basın kartı" düzenlenmesi öngörülüyor. Basın kartı alacak kişilerde aranan nitelikler arasında yer alan "belirli suçlardan hüküm giymemiş olmak" şartı, yeni yönetmelikle 5680 Sayılı Basın Kanunu'nun ilgili hükmüne paralel hale getiriliyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020523090743/mailto:r.yilmaz@zaman.com.tr">
   r.yilmaz@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/babitelli/1.htm), [web.archive.org (arşiv bağlantısı)](http://web.archive.org/web/20020523090743/http://www.aksiyon.com.tr:80/2001/330/babitelli/1.htm)
