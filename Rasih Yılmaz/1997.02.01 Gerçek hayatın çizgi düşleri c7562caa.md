# Gerçek hayatın çizgi düşleri

*Rasih Yılmaz 1997.02.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hepimiz için önce çizgi film vardı. Ardından film. Vikingler, Heidi, Şeker Kız, Taş Devri çocukluğumuzun değişmez parçalarıydı.
  </font>
 </div>
 <div id="newsText">
  <font class="detail-text">
   Geçen zaman içerisinde gelişen teknoloji çizgi yapımları öyle bir hale getirdi ki, çılgınca renklerin ve karakterlerin kullanıldığı bir düşler dünyasının kapısı açıldı insanlara. Ortaya çıkan bu eserleri yaşları farketmeksizin küçük büyük herkes izlemek için gişe önlerinde uzun kuyruklar oluşturdu.
   <br/>
   <br/>
   Öncelikle Walt Disney'in Alaeddin, Aslan Kral, Pocahontas, Güzel ve Çirkin ile başlattığı çizgi çılgınlık yavaş yavaş diğer film şirketlerini de etkisi altına aldı. Çünkü ilk etapta yalnızca çocuklara hitap edeceği düşünülen bu çizgi yapımlar büyük hasılatlar elde ederek, diğer büyük prodüksiyonlu ve yıldızlı filmleri gölgede bıraktı. Maddi olarak büyük bir pazarın varlığı daha keşfedilmişti. Warner Bros, 90'lı yılların başında gerçekleştirdiği Roger Rabbit ile olaya farklı bir boyut kazandırırken ilk kez çizgi karakterlerle gerçek oyuncular aynı filmde rol aldı. Ve Walt Disney bu yeniliğe nazire yaparcasına bir adım daha ileri giderek animasyon teknolojini en üst seviyede kullanıp baştan sona sanal kahramanların yer aldığı Toys'u üretti.
   <br/>
   <br/>
   Hal böyle devam ederken yılbaşında büyük basketbol yıldızı Michael Jordan'ın başrolünü ünlü çizgi kahraman Bugss Bunny ile paylaştığı Space Jam çıktı karşımıza. Çocuksu düşleri tamamen beyaz perdeye yansıtan bir yapım olan Space Jam, uzaylı yaratıkların dünyaya gelerek, Warner Bros'un çizgi kahramanlarını kaçırma girişimini konu edinmiş. Filmde NBA'li 5 basketbolcunun yeteneklerini kendi üzerlerine alan yaratıklar, çizgi kahramanların sözcüsü olan Bugss Bunny'e sonucu belli olan ve hayati bir kumar niteliği taşıyan bir maç teklif ederler. Eğer çizgi kahramanlar yenilirse uzaya götürülmelerine ses çıkartmayacaklardır. Bunny ünlü basketbolcu Michael Jordan'ı çizgi dünyasına getirerek durumu lehlerine çevirmeyi amaçlar. Roger Rabbit'te olduğu gibi çizgi kahramanlarla gerçek oyuncuların yer aldığı yapım, aynı kulvarda Roger Rabbit'ten bu yana oldukça ileri bir yol almış. Çocuksu düşlerinizi rengarenk süsleyen ve beyazperdede yakalamanıza izin veren bir film Space Jam. Ayrıca Michael Jordan'la ortaya konulan basketbol ziyafeti de görülmeye değer.
   <br/>
   <br/>
   Birinci yarıyıl tatilinin ikinci çizgi yapımı bir edebiyat klasiği olan Notre Dame'ın Kamburu. Hem İngilizce sesli Türkçe altyazılı, hem de Türkçe seslendirilmiş versiyonuyla seyircinin beğenisine sunuldu. Klasiğin, Disney versiyonunda olaylar, 15.yüzyıl Paris'inin kimi zaman görkemli, kimi zaman kargaşalı fonu önünde gelişiyor. Filmin başlangıcında Çingene kukla ustası Clopin'in söylediği şarkıdan anlıyoruz ki Quassimodo adındaki bu esrarengiz ve biçimsiz vücutlu Zangoç, çocukluğundan beri hep aynı katedralde yaşamakta ve son derece baskıcı ve disiplinli bir yargıç olan Cladude Frollo'nun gözetimi altında bulunmaktadır. Eser bugüne kadar sadece edebiyat klasiği olarak kalmadı, sinemanın ilk günlerinden beri Hollywood'un sık sık başvurduğu kaynaklardan biri oldu aynı zamanda. Baştan sona rengarenk bir şölen şeklinde geçen yapım, Walt Disney'in diğer çizgi yapımları gibi izlenmeyi hak ediyor.
   <br/>
   <br/>
   Bir Steven Spielberg yapımı olan Balto, ocak ayının üçüncü çizgi yapımı. Basın bülteninde gözümüze takılan bir cümleyi buraya almak istiyoruz: "Balto'da burnu uzayan kuklalar, kambur adamlar, büyücüler, uçan halılar ve tavşan kaçırmaya gelen uzaylılar yok!"
   <br/>
   <br/>
   Diğer yapımlara karşı büyük bir meydan okuma olarak algılayabileceğimiz bu cümle, aslında bir anlamda Balto'yu ifade ediyor. Tamamen gerçek yaşamdan alınmış bir öyküye dayanan ve diğer çizgi merkezli yapımların canlılığı ve renk cümbüşünden uzak ama ciddi bir eser Balto. Bir ulusu etkileyen ve çağdaş bir efsane haline gelen bir köpeğin hikayesinin işlendiği filmin konusu Alaska'da geçiyor. Balto yarı husky, yani kurt kırmasıdır ve toplum dışına itilmiştir. Nome'de yaşayan çocukları kurtarma adına doğal güçlüklerle ve kendi iç çelişkileriyle savaşmak zorundadır. Balto'nun her karesi insana hayat dersi veriyor. Yapımın çocukların arasıra da olsa gerçeklerle yüzyüze gelmesi mantığıyla hazırlandığı her halinden belli. Ve bizce doğru bir düşünce, çünkü hayat gerçekleriyle vardır. Çocuklar için bile.
   <br/>
   <br/>
   Ayın son afişe çıkmış çocuk merkezli yapımı Pinokyo. Kukla ustası Gepetto, geçmişin karanlığına gömülmüş çam ormanının derinliklerinde dolaşmaktadır. Gözüne kestirdiği bir odun parçasını kukla yapmak üzere evine götürür. Bütün gece uğraşarak kuklayı yapar ve ona Pinokyo isimini takar. Kısa bir süre odadan ayrılır, geri döndüğünde ise Pinokyo'nun canlandığını farkeder. 36 haftalık bir stüdyo ve uygulama çalışmasının ardından gerçekleştirilen Pinokyo'nun yönetmeni, Ninja Turtles'ten hatırlayacağımız Steve Barron. Muppet Show'un yapımcısı Jim Henson'un ekibinin gerçekleştirdiği Pinokyo'yu canlandırma sahneleri görülmeye değer.
   <br/>
   <br/>
   Her ne kadar çocuklar için yapılmış izlenimi verse de her yaştan insanın seyrine doyamamadığı çizgi yapımlar (sanal yapımlar da dahil), birinci yarıyıl tatilinde Türkiye'yi istila etmiş gözüküyor. Çocuksu dünyanın masum düşlerinde dolaşmak istiyorsanız yaşınıza bakmadan bu filmleri izleyebilirsiniz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=65EB2DFB2A62F86208A00AA1B3DA8949?newsId=2229), [web.archive.org (arşiv bağlantısı)](http://web.archive.org/web/20140717224609/http://www.aksiyon.com.tr:80/aksiyon/newsDetail_getNewsById.action;jsessionid=65EB2DFB2A62F86208A00AA1B3DA8949?newsId=2229)
