# Dengeler yeniden kuruluyor

*Rasih Yılmaz 2001.10.20*

<div>
 <img border="0" src="/web/20020420001118im_/http://www.aksiyon.com.tr/yazar/rasihyilmaz.jpg"/>
 <p class="spot">
  Görünen o ki ne dünyada ne de Türkiye'de artık hiçbirşey eskisi gibi olmayacak. Sistemler, düzenler, rejimler ve sınırlar yavaş yavaş değişime uğrayacak. Ve yaşanan bu değişimlerden sistemler içerisinde varolan bir çok 'destekçi' unsurlar da etkilenecek. Özellikle ekonomi ve iletişim.
 </p>
 <p class="metin">
 </p>
 <p class="metin">
  Sürekli çalkantılar içerisinde olan dünya ekonomisinin en zayıf ülkelerinden biri olan Türkiye her geçen gün daha fazla dibe doğru ilerlerken, özellikle para musluğunun başında oturan bankaların düştükleri zor durum bir çok sektörde de dengelerin değişmesine sebep oldu. Bazı medya patronları bankalarla girdiği olumsuz ilişkilerden dolayı hapse düşerken, dışarıdakiler de çok ciddi sıkıntılarla boğuşmaya başladı. Önümüzdeki günlerde medyada yeniden el değişikliklerine gidileceği kaçınılmaz gözüküyor.
 </p>
 <p class="metin">
  Şuanda henüz haklarında ciddi bir dava açılmayan Doğan ve Uzan grubu birbirleriyle girdikleri savaştan ciddi yaralar alarak çıktı. Kuşkusuz devletin savcıları ortaya atılan iddiaları inceliyordur. Ancak özellikle Doğan grubunun çok ciddi bir maddi sıkıntı içerisinde olduğu artık alenen konuşuluyor. Doğan grubuna ait bazı gazetelerin satışı söz konusu. Borsada gerçekleştirilen bazı işlemler ise Aydın Doğan'a zor günler geçirtecek gibi. Milliyet ve Radikal'in satışı ise Doğan grubunun ilk adımı olacak deniliyor. Uzanlar biraz daha bağımsız bir yapıya sahip. Fakat satın aldıkları Kanal 6'nın iflasının istenmesi ve Teleon ile Stardigital facialarının ardından medya dünyasında çok ciddi prestij kaybına uğradılar. Uzanların ilk etapta Kanal 6'dan kurtulmak isteyeceği ve ardından Stardigital'e ortak arayacağı söyleniyor. Sabah ve ATV'nin durumu ise aynen sahibi gibi belirsiz. Dinç Bilgin'in borçlarının en azından bir kısımını ödeyebilmesi için ATV ve Sabah'ı satacağı varsayılıyor. Böylelikle yeni bir medya patronu ortaya çıkacak. İhlas Finans'ın iflasının ardından çok ciddi kan kaybeden İhlas grubunun ise televizyonu satmak için girişimlerde bulunduğu kaydediliyor.
 </p>
 <p class="metin">
  Türkiye'nin en pahalı gazetesi olan Cumhuriyet ise kendi rekorunu bir kez daha kırıp fiyatını 500 bin liraya çıkarttı. Fedakârlığı kendilerinden değil de okuyucudan bekleyen Cumhuriyet'in finansörü Gürbüz Çapan da halen hapiste. Bu gidiş Cumhuriyet için pek de iç açıcı değil. İktisat Bankası'nı devlete bırakan Erol Aksoy, Cine—5 ve Multi Canal'ı da birlikte devretmiş oldu. Bu kanalın da sonu belirsiz. Osmanlı Bankası ile birleşen Garanti Bankası'nın sahibi olduğu NTV ve CNBC—E'nin maddi sıkıntılar içerisinde olduğu biliniyor. Ancak ekonomik kriz bu kanalların da satışını gündeme getirdi. HBB'nin ise ne yaptığını anlamak güç Kadir Has'ın maddi para akıtmadığı kanal yalnızca manzara sinyali ile varlığını sürdürüyor. BRT ise Kamuran Çörtük'ündü. Bayındır Bank'a el konulmasıyla birlikte BRT'nin de durumu kritikleşti. Akit ve Milli Gazete ise kemikleşmiş okuyucularıyla bugünkü konumlarını ileride de koruyacak gibi gözükürken Zaman gazetesi 15. doğum gününde kendi rolünü değişen konsept içerisinde yapısal, görsel ve içerik anlamında belirleme çalışmalarını sürdürüyor.
 </p>
 <p class="metin">
  Ortaya çıkan manzara gösteriyor ki gazeteciliğin haricinde özellikle devlet destekli işlere girmiş bütün medya patronları ve medya kuruluşları artık eski konumlarında değil. Bir anlamda Babı Telli'den Babı Ali'ye dönüş başlayacak. Patronlar matbaalarda dolaşacak. Gucci ayakkıbalar giyen yazarlara pek rastlanamayacak. Türkiye'de medya düzeneği yeniden kuruluyor. Yeni bir yapılanma esas. Kimin ne olacağını kestirmek mümkün değil gibi. Fakat anlaşılan plazaların hükmü yavaş yavaş ortadan kalkacak.
 </p>
 <p class="metin">
 </p>
 <p class="arabaslik">
  DOĞUŞ Dergi Grubu'nun yayınına son verdiği Popüler Tarih dergisini Dünya Globus yayınlayacak. Derginin genel yayın yönetmenliğini ise yine Lütfi Tınç yapacak. Doğuş grubu, derginin abonelerini Dünya Globus'a devredecek. Bu arada Dünya gazetesi de önümüzdeki günlerde sayfa sayısını artıracak.
 </p>
 <p class="metin">
 </p>
 <p class="metin">
  TÜRKİYE ilginç bir memleket. Sermaye Piyasası Kurulu (SPK), Kanal 7 TV'de yayınlanmakta olan "Kimyacı" adlı diziyi Radyo ve Televizyon Üst Kurulu (RTÜK) Başkanlığı'na bildirdi. Sebebini biliyor musunuz; Kimyacı karakterinin Kombassan'ın başkanı olan Haşim Bayram olması!
 </p>
 <p class="metin">
 </p>
 <p class="metin">
  MEDYA savaşları doğan grubuna ve Uzanlara pahalıya patladı. Radyo ve Televizyon Üst Kurulu (RTÜK), Star, Kanal 6 ve Teleon—Kral TV'ye 6'şar, Kanal D'ye de 3 gün yayın durdurma cezası verdi. RTÜK, İş Bankası'na yönelik yayınları nedeniyle Kanal 6, Star ve Teleon—Kral TV'ye bir günlük, Doğan Medya grubu aleyhindeki yayınları nedeniyle de her üç televizyon kuruluşuna 5'er günlük yayın durdurma cezası daha verdi. Üst Kurul, Uzan grubu aleyhindeki yayınları nedeniyle Kanal D'yi de üç gün yayın durdurma ile cezalandırdı.
 </p>
 <p class="metin">
 </p>
 <p class="metin">
  BASIN Kartları Komisyonu, basın kartı için ilk kez başvuran 134 kişiden 115'inin kart almasını kararlaştırırken, sürekli kart için yapılan 83 başvurudan 61'ini uygun buldu. Basın Kartları Komisyonu, ilgili devlet bakanlarına sürekli basın kartı verilmesine yol açan yönetmelik değişikliğinin benimsenmesini ise kabul edilmez buldu.
 </p>
 <p class="metin">
 </p>
 <p class="metin">
  DOĞAN Medya Grubu Başkanı Mehmet Ali Yalçındağ ile Mali İşler Koordinatörü Soner Gedik, Uzan Grubu'nun kendileri aleyhine yaptığı yayınlar nedeniyle 1.5 trilyon liralık tazminat davası açma kararı aldı. Doğan Grubu ilginç bir kararla Uzanlar'dan kazanacakları bütün tazminatları, Türkiye Eğitim Gönüllüleri Vakfı'na bağışlayacağını duyurdu. Avukatlar, Uzan Grubu sorumlularının, TCK'nın 195/2 maddesi uyarınca 1 aydan 3 seneye kadar hapis ile cezalandırılmasını talep etti. Ayrıca suçu birden fazla işledikleri iddiasıyla TCK'nın 80. maddesine göre, cezanın artırılmasını da istedi.
 </p>
 <br/>
 <center>
  <a class="anaorta" href="http://web.archive.org/web/20020420001118/mailto:r.yilmaz@zaman.com.tr">
   r.yilmaz@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/359/babitelli/1.htm), [web.archive.org (arşiv bağlantısı)](http://web.archive.org/web/20020420001118/http://www.aksiyon.com.tr:80/2001/359/babitelli/1.htm)
