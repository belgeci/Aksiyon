# Dınozorlar bi'daha

*Rasih Yılmaz 1997.09.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Üzerinde isminden sonra 2 yazılan hiçbir filmi seyretmem" diyerek devam filmlerine sıcak bakmadığını söyleyen ünlü yönetmen Alfred Hitchcock,  Kayıp Dünya:
  </font>
 </div>
 <div id="newsText">
  <font class="detail-text">
   Jurassic Park 2'yi seyretseydi, bu fikrinden cayar mıydı acaba?  Çılgın düşlerin yönetmeni olarak yedi düvele nam salan  Steven Spielberg devam filmi çekmeye pek meraklı olmayan bir isim. Ancak, yıllarca önce izleyip hayran kaldığı ve Jurassic Park'ı sırf bu yüzden çektiğini itiraf ettiği ünlü King Kong filmi onu o kadar etkilemiş ki, Kayıp Dünya: Jurassic Park 2 ile devam filmi çekmekle kalmamış, aynı zamanda iri kahramanlarına karakter yükleyerek, onların dramatik yönlerini ön plana çıkarmış. Tıpkı seven, ağlayan, duygulanan King Kong gibi. Ancak bu devam filminin çekilmesinin bir de önemli ekonomik sebebi olabilir: Şirketinin depolarında sakladığı dinozor maketlerinin tozlanıpküflenip çürümeye başlamasından önce bir kez daha onlardan faydalanmak! Ancak ne sebepten olursa olsun  Steven  Spielberg ne iyi etmiş de bu devam filmini çekmiş diyenlerden olduğumuzu belirtmeliyiz.
   <br/>
   <br/>
   1993 yılında birincisi çevrilen Jurassic Park, hatırlanacağı gibi, görsel efekt teknolojisinin  gücünü de kullanarak genetik olarak yönlendirilen dinozorların yetiştirildiği Costa Rica açıklarındaki bir adada yaşanan olaylar dizisini konu edinmişti. Michael Crichton'un aynı adlı romanından uyarlanan bu devam filmi  ise aradan dört yıl geçtikten sonra Jurassic Park'a  insanların tekrar geri dönmesiyle başlayan felaketleri içeriyor. Spielberg, Kayıp Dünya: Jurassic Park 2 için şunları söylüyor; "Michael Crichton'un  yeni bir roman yazacağını ve bu romanın The Lost World adını alacağını duyduğumda oldukça heyecanlanmıştım. Günümüzde var olan prehistorik bir dünya fikri beni heyecanlandırmaya yetmişti. Elektrikli tellerle çevrilmemiş bir eğlence parkı niteliğinde olan ve insanların egemen olmadığı bir dünya. Eğer ilgi duyabileceğim bu öykü olmasaydı, Jurassic Park benim için tatlı bir anı olarak kalacaktı.''
   <br/>
   <br/>
   Aslında Spielberg  bir anlamda çekmeyi düşündüğü devam filminde kendisini daha özgür ifade etme olanağı bulacaktı. Çünkü birinci filmde ister isetemez milyonlarca yıl önce yok olmuş bir hayvan türünü tekrar dünyaya döndürmek için ciddi bir mantık örgüsü ile ince bir derinlik yakalaması gerekiyordu. Ama ikinci film için böyle bir durum söz konusu değildi. Çünkü birinci filmde ortaya çıkan dinozorları kabullenen seyirci artık yalnızca onların maceralarını izlemeye gidecekti. Bu durumu çok iyi tesbit eden Spielberg de çocuksu ve hayalci yönünü ikinci filmde pervasızca sergilemekten çekinmemiş.
   <br/>
   <br/>
   Her kareye bir dinozor
   <br/>
   <br/>
   İlk filmde bilim adamı rolündeki  Sinek filminden hatırlayacağımız Jeff Goldblum ve ihtiyar girişimci Richard Attenborough ikinci filmde de rol alıyorlar. Jeff Goldblum ve rol arkadaşları, dinozoların gerisinde kalmışlığın da verdiği bir eziklikle olsa gerek film boyunca bitse de gitsek  der gibi bir hava içerisindeler. Birinci filmin gizli kahramanı  ihtiyar girişimci Richard Attenborough ise kısa bir süre görünüp ortadan yok oluyor. Film ise neredeyse baştan sona dinozorlara kalıyor. İlk filmin aksine dinozorlara ruh ve hissiyat yükleyen Spielberg, her on dakikaya bir serpiştirdiği esprilerle de seyirciye 'aslında perdedeki bir düş; siz de, biz de eğleniyoruz' der gibi. Ayrıca film içerisinde öyle sahnelerle karşılaşıyoruz ki, sanki bir el ısrarla mantık aramamızı istemiyor. Örnek olarak ise; şehre eğlence sektörü için getirilmek istenen dinozorun kapatıldığı gemiden kurtularak koca koca caddelerde dolaşması ve susayınca da bir evin havuzunda dilini dışarı çıkararak su içmeye kalkmasını verebiliriz.
   <br/>
   <br/>
   İlk çeyrek saatten itibaren hızlı bir tempo ve harika bir macera formatı yakalayan filmin son 20 dakikası ise Spielberg'in de 'en çok etkilendiğim film' dediği 1933 yılında yönetmenliğini Merian Cooper ve Ernest B.Schoedscak'ın yaptığı King Kong'u anımsatıyor. Ancak şehrin caddelerinde dolaşan goril, dinozor kadar vahşi ve kan emici değildi. King Kong hisleriyle oynanmış bir hayvan gibi davranırken, dinozor insanlara kedinin fareye yaptığı muameleyi yapıyor. Bunu da Spielberg'in Jaws'tan hatırlayacağımız şiddet merakının bir yansıması olarak kabul edebiliriz. Ayrıca Schindler'in Listesi ile  Oscar ödüllerini toplayan ve bundan sonra sürekli ciddi filmlerle uğraşacağı düşünülen Spielberg'in, bu devam filmiyle  popcorn diye tanımlanan sinema anlayışından vazgeçemediğini göstermesi, türün sevenlerini oldukça mutlu etmiş olsa gerek.
   <br/>
   <br/>
   Son olarak, bütün dünyada hasılat rekorları kıran, kullanılan ses ve bilgisayar efektleriyle  seyirciyi kendine hayran bırakan Kayıp Dünya: Jurassic Park 2'yi görmenizi tavsiye ederiz ancak; lütfen mantığınızı salonun vestiyerine bırakınız!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3021-dinozorlar-bidaha.html), [web.archive.org (arşiv bağlantısı)](http://web.archive.org/web/20120413072810/http://www.aksiyon.com.tr:80/aksiyon/haber-3021-dinozorlar-bidaha.html)
