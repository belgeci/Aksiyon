# İki tarafı pis değnek!

*Rasih Yılmaz 2001.05.12*

<div>
 <img border="0" src="/web/20020202232324im_/http://www.aksiyon.com.tr/yazar/rasihyilmaz.jpg"/>
 <p class="spot">
  Son zamanlarda Türkiye'de oldukça sık yaşanan bir şey var; habercilerin haber olması...
 </p>
 <p class="metin">
 </p>
 <p class="metin">
  Hortumcu medya patronları, siyasi çıkar ilişkileri, yalan haber dosyaları artık oldukça sık biçimde habercileri haber konusu haline getirdi. Bu durum oldukca gayri ahlaki görülebilir. Aynı zamanda bir o kadar da acı... Çünkü kamuoyunu olumlu anlamda yönlendirmesi ve bilgilendirmesi gereken bir mekanizma görevini getiremez bir hal almış... İşte size bir örnek; Ankara Devlet Güvenlik Mahkemesi Savcısı Talat Şalk'ın Sabah gazetesi bürosunda "beyaz enerji" dosyasıyla ilgili anlattığı "off the record" bilgiler Adalet Bakanı Hikmet Sami Türk'ün kulağına gidince bir kez daha medya ve siyaset olgusunun iç içe geçmiş olduğu ispatlanmış oldu.
 </p>
 <p class="metin">
  Sabah Gazetesi Yüksek Yargı Muhabiri Ersin Bal, konuşmanın Sabah Gazetesi Ankara Temsilcisi Bilal Çetin tarafından sızdırıldığı iddiasıyla istifa etti. Suçlanan temsilci Bilal Çetin, iddiaları reddetti ve büroda dinleme cihazı olabileceğini söyledi. Nereden baksanız her yanı pis bir değnek... Hem olaya müdahil olanlar, hem siyasiler, hem de ülke için... DGM Savcısı Talat Şalk ve Jandarma Albay Aziz Ergen'in Sabah'ın Ankara bürosunda dile getirilen "Bu davadan Ersümer kurtulamaz" ve "Bize gelenlerin yalnızca 10'da birini iddianameye yazdık" sözleri bütün tartışmanın merkezini oluşturuyor. Sonuç ise Beyaz Enerji dosyası DGM Savcısı Talat Şalk'tan alındı. Savcı Şalk ise kendisini Sabah'a davet eden Ersin Bal'ı arayıp ''komplo kurmakla'' suçladı. Ersin Bal da bunu gurur meselesi yaparak Sabah'tan istifa etti. Arkasından Sabah'ın deneyimli savunma muhabiri Mahmut Bulut da istifasını Sabah yönetimine yolladı.
 </p>
 <p class="metin">
  Bir yanda Sabah gazetesi, bir yanda siyasiler, bir yanda ise Türkiye'nin belki de en önemli yolsuzluk dosyası üzerinde oynanan oyunlar. Sanıldığından çok daha büyük bir sakandal olan bu olay bir kısım medyanın ülke yönetiminde ne kadar etkin olmaya çalıştığını bir kez daha ortaya koyuyor. Peki bu olayın üzerine kim gidiyor? Meçhul... Zaten Türkiye'deki butün sorunlar hep meçhule gittiği için bir türlü bir adım ileri adım atılamıyor... Bu arada Meclis kulislerine basın mensuplarının girmemesi yönünde alınan karar iptal edildi. Elbette demokratik ülkelere (!) yakışır bir karar alınmış... Ancak Sabah gazetesinin adının karıştığı Beyaz Enerji olayında bir kez daha gördük ki bir kısım medya Türkiye siyasetinin, hem de 'derin'inin hep içinde yer almış... Yasaklara ne hacet zaten...
 </p>
 <p class="metin">
 </p>
 <p class="arabaslik">
  Hardal Abi
 </p>
 <p class="metin">
  Şu sıralar en zor iş, banka hortumlayan patronların gazetesinde dürüstlük edebiyatı yapmak olsa gerek. Patron yutmuş salkımı, sen vereceksin talkını.
 </p>
 <p class="metin">
  Eğer birazcık utanma duygusu varsa, insan nutuk atmaya çekinir. Nereden çıktıysa, bir 'Abi' lafı dolaşıyor. Erkan Abi, Erdal Abi... Sormuyoruz onlara 'Nereden abi oluyorsunuz?' diye. Hatta yadırgamıyoruz bile. Baba var, abi neden olmasın?
 </p>
 <p class="metin">
  Erdal Abi, köşesinde diyor ki: "Türkiye'nin sorunları sizleri korkutmasın... Ne doların 1.3 milyon liraya tırmanması, ne özelleştirmenin yerinde sayması, ne esnafın kepenk kapatması ve ne de milyonlarca işsize yeni milyonların katılması... Şunu bilin ki; bunların temelinde zorluklar, çözümsüzlükler bulunmuyor... Sadece ilgisizlik, vurdumduymazlık ve en önemlisi halktan kopukluk yatıyor... Kendinizi emekli yerine koyun, 100 milyon liranın yarısını kiraya ayırıp, kalanı ile geçinmeye çalışın..." Kime diyor bunları? Sabah okurlarına mı? Yoksa patronlarına mı? Daha sonra sözü Cübbeli Ahmet Hoca diye tanınan şahsın Beykoz'daki külliyesinin okul olmasına getiriyor: "İstanbul Valisi Erol Çakır, üniversitelerin kabul etmediği bu külliyeyi ilköğretim okulu ve lise haline getiriyor... Kısacası; irtica yuvası olmak üzere planlanan bu külliye kültür yuvası halini alıyor.." diyor. Bu satırların yazıldığı gazetenin İkitelli'deki plaza binası metruk vaziyette bekliyor. Onu da devlete verseler, okul yapılsa da, biz dahil herkes alkışlasa ne de güzel olur değil mi?
 </p>
 <p class="metin">
 </p>
 <p class="arabaslik">
  77. yılını kutlayan Cumhuriyet fiyatını da artırdı. Cumhuriyet gazetesi, satış fiyatını 350 bin liradan 400 bin liraya çıkardı. İlhan Selçuk, "Biliyoruz Cumhuriyet bu ülkenin en pahalı gazetesi; ama, bizim ne tarikatımız var. Ne bankamız. Okurdan başka desteğimiz yok. Cumhuriyet'i öteki gazetelerden ayıran ve değerlendiren nedir: Bağımsızlık!.. " diyerek yine periyodik açıklamasını yaptı ama artık pek kimse yemiyor gibi. Hali hazırda halen Cumhuriyet'in ortakları belediye hortumlamaktan hapiste bulunuyor... Evet Cumhuriyet'i diğerlerinden ayıran bir özellik daha var, onların patronlarının elleri kelepçeli...
 </p>
 <p class="metin">
 </p>
 <p class="metin">
  HÜRRİYET'in 'Ben olsam...' başlığıyla, okura söz verme hikayesinden dişe dokunur bir sonuç çıkmadı. En azından 'Ben olsam...' diyenlerin, çok matah şeyler söylemediği ortaya çıktı. Hürriyet'ten başta Serdar Turgut ve Fatih Altaylı olmak üzere çok sayıda yazar, uygulamayı eleştirdi.
 </p>
 <p class="metin">
 </p>
 <p class="metin">
  İNTERBANK, Dinç Bilgin ile 6 şirketi aleyhine 1 trilyon 712 milyar liralık borçlarını ödemedikleri gerekçesiyle ihtiyati haciz kararı aldırdı. Ayrıca Sabah Gazetecilik AŞ'ye bağlı olarak yayın hayatını sürdüren ve 8 Ocak 2001 tarihinde yayını durdurulan Yenibinyıl Gazetesi'nin çalışanları, haklarını alamadıkları gerekçesiyle Binyıl Yayıncılık ve Tanıtım Tic. AŞ aleyhine tazminat davası açtılar.
 </p>
 <p class="metin">
 </p>
 <p class="metin">
  UZANLAR'ın Dinç Bilgin'den aldığı Kanal 6'nın haber yönetmenliğine Ümit Aslanbay getirildi. Star TV'de "Gece Hattı"nı sunan Mesut Yar da Kanal 6'da anchorman'lik yapacak.
 </p>
 <p class="metin">
 </p>
 <p class="metin">
  İSTANBUL Emniyet Müdürü Kazım Abanoz, hakkında gerçek dışı haber yapıldığı iddiasıyla Milliyet Gazetesi imtiyaz sahibi Aydın Doğan ile gazetenin sorumlu müdürü Eren Güvener ve gazeteci—yazar Tuncay Özkan aleyhine 100 milyar lira manevi tazminat istemiyle dava açtı.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020202232324/mailto:r.yilmaz@zaman.com.tr">
   r.yilmaz@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/babitelli/1.htm), [web.archive.org (arşiv bağlantısı)](http://web.archive.org/web/20020202232324/http://www.aksiyon.com.tr:80/2001/336/babitelli/1.htm)
