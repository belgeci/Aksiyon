# Her tür filmde oynarım

*Rasih Yılmaz 1995.01.07*

<div>
 <p>
  <font>
   "Temel hak ve özgürlüklerin tam olarak kazanılamadığı, fikirlerinden dolayı insanların hapiste yattığı bir ülkede, sanat adı altında kadını bir cinsel meta haline getirip cinsel özgürlükler arayışına girmek bence anlamsız." Amerikan film şirketlerinin Türk sinema piyasasını işgal etmesi üzerine çareyi yine cinselliğe yönelmekte bulan, erotik filmlere taş çıkartacak çarpık ilişkilerin de konu edildiği sözde sanat filmlerini eleştirirken bunları söylüyordu yılların sinema sanatçısı Halil Ergün.
   <br/>
   <br/>
   Oynadığı sosyal içerikli ve bol ödüllü filmleriyle tanıdığımız, 27 Mart yerel seçimlerinde SHP’den Beyoğlu Belediye Başkanlığı’na adaylığını koyarak siyasete de merhaba diyen Çağdaş Sinema Oyuncuları Derneği (ÇASOD) eski Başkanı Halil Ergün ile Türk sinemasının bugününü, yarınını, sansürü ve “çıplak sanat”ı konuştuk. “Fikrin kenara itildiği Türk sinemasını, erotik sahnelerin geçit yaptığı filmlerle ayakta tutmaya çalışmak, gelecek açısından kesinlikle sağlıklı sonuçlar vermeyecektir” diyen Halil Ergün’ü oldukça dertli gördük.
   <br>
    <br>
     —Sanat adına soyunmak fikri sizce ne derece doğru?
     <br>
      <br>
       Ben Türk filmlerinde soyunarak sanat yaptıklarını söyleyenlerin düşüncelerine katılmıyorum. Bu sözlerim bu tür filmlere kesinlike karşıyım şeklinde yorumlanmasın. Ama temel hak ve hürriyetler dururken cinsel özgürlüğü sanat adı altında savunmaya kalkmak bence çok anlamsız. Son çevrilen Türk filmlerinde kadın, seyirciyi sinemaya çekmeyi hedefleyen bir cinsel metaya dönüştürüldü. Taklitçilik huyumuzun depreştiğini gösteren bu tür filmler ithal bir kültürün yansımasıdır.
       <br>
        <br>
         — Bu tür filmlere yönelmenin sizce sebebi nedir?
         <br/>
         <br/>
         12 Eylül ihtilali sonrası insanlar dar kalıplar içerisinde sinema yapmaya zorlandı. Insandaki üretkenlik vasfını yokeden bu ortam gerçek sanatın ortaya çıkmasını da engelledi.. Ve darbe sonrası meydana gelen tek tip kültür anlayışı ve apolitik vasat insanları paraya ve basitliğe yönlendirdi. Devletin yanısıra yeni çıkan özel televizyonlar da sanatçıları bu yöne itti. Düşünce filmleri yasaklanırken, diğer filmlere ve bilhassa da cinselliğe yönelik filmlere prim verildi. Kadın sanatçının soyunması kaydıyla özel televizyonlar birçok filme maddi katkı sağladılar. Cinsel duyguları baskı altında tutulan insanlarımız da bu tür filmlere ilgi gösterince çark kurulmuş oldu.
         <br/>
         <br/>
         Evet herkes istediği filmi yapabilmeli, ama sanat adı altında erotik sahnelerle süslenmiş ve çarpık ilişkileri anlatan bu tür filmlerin sanat filmi olduklarına ve Türk sinemasına birşey vereceklerine inanmıyorum. Bence cinsel meseleler toplumun yapısına göre ele alınmalı halkın inançları ve adetleri göz ardı edilmemeli.
         <br/>
         <br/>
         — Sizce bir sanat filmi hangi özellikleri üzerinde taşımalı?
         <br/>
         <br/>
         Sinema bir tür sorumluluktur. Halktan karşılık görmeyen sanat bence hiçbir önem taşımıyordur. Sanat toplumsal olmalıdır ve sanatsal film seyirci gerçeğini gözönüne almalıdır. Sanat filmi insanlara birşeyler vermeli. Toplumun düşünmesini, halkın kendisini sorgulamasını sağlamalıdır. Sanat ülkem için, ülkemin meseleleri için olmalı. Bence bu tür filmler ne kadar sanat filmi olarak lanse edilse de Türk sinemasına hiçbirşey kazandırmaz. Ben bir sinema sanatçısı olarak sanatın metalaştırılmasına ve kadın erkek ilişkilerinin filmlerde laçkalaştırılmasına karşıyım.
         <br/>
         <br/>
         —Son çevrilen Türk filmlerinin çoğunun halktan uzak olmasını ve bu tür filmlerin çeşitli festivallerde ödüllendirilmesini nasıl yorumluyorsunuz?
         <br/>
         <br/>
         Yukarıda söylediğim gibi ithal bir kültür üretilmeye başlandı. ABD film şirketleri her köşe başını tutmuş. Amerika tüm dünyada uygulamaya çalıştığı kültür emperyalizmini Türkiye üzerinde de gerçekleştiriyor. Ulusal kültürümüzü yavaş yavaş planlı bir şekilde yok etmeyi amaçlıyor.
         <br/>
         <br/>
         Sırf bizde değil, tüm dünyada, sinema sanatı olarak Hollywood, ‘Film bizim yaptığımız gibi olur’ zihniyeti ile hareket etmeye başladı. Ülkemizde çevrilen son filmler de bana göre kötü birer kopya... Bir Anadolu gerçeği sürekli göz ardı ediliyor. Benim Anadolulu anneannemi bir sahnede anlatırken odasında bir seccade bulundurmam bir Türkiye gerçeğidir. Ama artık anneanneler filmlerde böyle sunulmuyor, böylelikle Türk sineması sürekli seyircisinden uzaklaşıyor. Ödül bence halkın teveccühü ve beğenisidir. Festivallerde verilen ödüllerin sağlıklı bir biçimde analiz edilerek verildiğini sanmıyorum. Aslında bizim festivalleri bir cümle ile açıklamak mümkün: “Koyunun olmadığı yerde keçiye Abduraman Çelebi derler.”
         <br/>
         <br/>
         — Geçtiğimiz günlerde vizyona giren ‘Bize Nasıl Kıydınız’ filmi için kopartılan gürültü ve sansür hakkında neler düşünüyorsunuz?
         <br/>
         <br/>
         Ben gerçek demokrasinin ülkemizde uygulanmasını istiyorum. Hertürlü fikri tartışmalı insanlarımız. Ben filmi seyrettim. Medya ve bazı kesimlerce kopartılan gürültüye sebep hiçbir sakınca göremedim. Eğer bu ülkenin geçmişinde Istiklal Mahkemeleri yaşandıysa toplum bunu tartışmalı. Sırf Istiklal Mahkemeleri değil Atatürk de tartışılmalı. Şahıslar tabu olmaktan çıkartılmalı. 10 Kasım’da günlerce televizyonların köşelerinde Atatürk’ün resmi yayınlandı. Bu bence beyin yıkamaktır. Insanlar Atatürkçülüğe de karşı olabilir. Şahsi görüşüm Atatürk’ün zorla sevdirilmeye ihtiyacı yoktur.
         <br/>
         <br/>
         Dünyada iki türlü demokrasinin uygulandığı, devletin tarafsız olmadığı ülkelerin başında Türkiye geliyor. Bir taraf demokrasinin tüm imkanlarından faydalanıyor, diğer taraf ise demokrasi nimetlerinin yanından bile geçemiyor. Eğer bir fikre engelleme konuluyorsa, bana göre diğer düşüncelere de darbe vuruluyor demektir. Bir travesti filmine ‘olur’ verilip maddi yönden desteklenirken, Yılmaz Güney’in filmlerine, Bize Nasıl Kıydınız gibi filmlere sansür koymaya çalışmak çifte standarttır. “Dincilerle yan yana olurum” kompleksiyle bu gerçeğe karşı çıkmak düşüncesi bence ikiyüzlü bir davranıştır.
         <br/>
         <br/>
         — Sizi genelde sol temalı filmlerde görüyoruz. Ancak Diyanet Işleri Başkanlığı’nın finanse ettiği Sahibini Arayan Madalya filminde de rol aldınız. Çevreniz bunu nasıl karşıladı?
         <br/>
         <br/>
         Aynı düşünceyi taşıdığım insanlar tarafından çok katı eleştirilere tabi tutulduğum oldu. Böyle bir filmde oynamam onları çok şaşırttı. Bence sanatın sağcısı solcusu olmaz. Beni filmin sanatsal niteliği ilgilendirir. Tarihi yaklaşımının doğru olması, hurafeler içermemesi ve benim inandığım gerçekleri saptırmaması halinde dini filmlerde de oynarım. Ben geçmiş dönemlerde Tarık Buğra’nın eseri olan Küçük Ağa dizisinde de rol aldım. Sırf resmi tarihe inanmamamdan dolayı.
         <br/>
         <br/>
         — Bu tür filmlerde oynama teklifi alıyor musunuz?
         <br/>
         <br/>
         Tabii... Ama oynayabilmem için senaryonun sanatsal değerini bilmek ve içeriğini mantıklı bulmak isterim.
         <br/>
         <br/>
         — Sizce Türkiye’de kaliteli senaryo üretiliyor mu?
         <br/>
         <br/>
         Zaten temel sorunların başında senaryo geliyor. Türkiye’de gerçek senaryo yok, üretilmiyor. Sanatçılarda idealizm yavaş yavaş ortadan kalkmaya başladı, bunun yerini ise para aldı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1277 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21264), [web.archive.org (arşiv bağlantısı)](http://web.archive.org/web/20070626182244/http://www.aksiyon.com.tr:80/yazdir.php?id=21264)
