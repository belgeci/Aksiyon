# Plazaların fildişi kulelerinden düşenler

*Rasih Yılmaz 2000.10.21*

<div>
 <img border="0" src="/web/20020527032649im_/http://www.aksiyon.com.tr/yazar/rasihyilmaz.jpg"/>
 <p class="spot">
  Üçüncü dünya ülkeleri hariç sanırız bizdeki gibi devlet ihalesi takipçiliği yapan, elindeki iletişim gücünü çıkarları için kullanan, bir çok karanlık noktada ve yolsuzluk girdabı içinde dolaşan başka bir medya topluluğu yoktur.
 </p>
 <p class="metin">
  Yolsuzluğun, Rauf Tamer'in Egebank yolsuzluğu içinde ismi geçmesi ve bir emlak işi takipçiliği sonucu 1 milyon dolar aldığının ortaya çıkmasıyla tavan yapması aslında kimseyi şaşırtmamalı. Çünkü objektif olmak ve gördüğü yanlışları kamuoyunun lehine düzeltmenin aksine devletin jakoben kanadıyla içiçe olarak güce karşı zaafiyet gösteren bir medya gürûhuna sahibiz.
 </p>
 <p class="metin">
  Demokrasi, insan hakları, objektiflik, sosyal eşitlik gibi bir medya kuruluşunun temel felsefesini oluşturması gereken hiçbir özelliğin bizim plazalarımızın kapısının içerisinden girdiğine şahit olunmamıştır. Küçük bir güç gösterisi karşısında yayın toplantılarına, 'atanarak' devlet yönetiminde bulunan kişileri bile almaktan çekinmeyen görsel ve yazılı medyamızın patronlarının farklı alanları görmesi ise dikkat çekici ayrı bir nokta.
 </p>
 <p class="metin">
  Plazaların fildişi kulelerinde hakka ve halka rağmen birşeyler planlayanlar, sırf ticari çıkarları için medya dünyasında söz sahibi olanlar ilahi adalet dengesi kuralınca birer birer yüzlerinin kızaracağı aynalar ile karşılaşacaklardır kuşkusuz. Çok uzun değil belki de bir kaç yıl sonra Türkiye üzerinde etkin olmaya başlayan 'hukuk' olgusu yasalara rağmen gerçekleştirilen bütün kanunsuz işlerin ortaya çıkmasına sebep olacaktır. Enerji ihalelerinden komisyonculuğa, borsa oyunlarından hayali ihracata kadar birçok yolsuzluk olayında daha ne medya mensuplarının ismini görecek ülke insanı. Çok değil bir kaç yıl önce Korkmaz Yiğit gibi bir karanlık ismin Milliyet gibi bir köklü gazete ile Yeni Yüzyıl'ı aldığını ancak bir süre sonra yine aynı gazetelerde elleri kelepçeli resimleriyle haber konusu olduğunu... Medyanın pisliğini yine medya temizleyecek. Ancak bunun için de büyük çaba gerekecek kuşkusuz.
 </p>
 <p class="metin">
 </p>
 <p class="arabaslik">
  Yarınlar nelere gebe!
 </p>
 <p class="metin">
  Haftalık haber dergiciliğinin küçük nüanslarıyla gündemin gerisine düşme gibi bir risk taşıdığı bilinen bir gerçek. İşte böyle bir olayı geçtiğimiz hafta biz yaşadık. Emin Çölaşan'ın rüşvetci gazeteci iddiası üzerine biz de bir yazı kaleme aldık ve 'Çölaşan'ın açıklamadığı ismin kendi grubu bünyesinden olup olmadığını sorduk. Bizim baskıya girdiğimiz sırada Rauf Tamer ismi açıklandı. İsim komşu plazadan çıkmıştı. Daha sonra Taha Kıvanç müstear ismiyle yazan Fehmi Koru'nun Uğur Dündar'ın üzerine alındığı bazı iddiaları bir anda ortalığın yeniden karışmasına sebep oldu. İlk kez Akşam yazarı Yalçın Pekşen tarafından dile getirilen iddiada çok ünlü bir işadamının çok ünlü bir gazeteciye kendisiyle ilgili bir konuyu örtbas etmesi için 7 milyon dolar ödemek zorunda olduğu belirtilmişti. Pekşen tariften kaçınmıştı ama Kıvanç'ın yazısını üzerine alan Dündar ispat edilmesi halinde Star plaza önünde başına kurşun sıkacağını söyledi. Anlaşılan Korkmaz Yiğit'le başlayan, Rauf Tamer ile devam eden Dündar'ın isminin de karıştığı medyaya ait bu yakışıksız olaylar daha çok su götürecek gözüküyor. İddialara göre ismi yolsuzluklara karışan 10 gazeteci daha var. Basın Konseyi ve Gazeteciler Cemiyeti bu duruma acilen el atmalı yoksa zaten kamuoyu nezdinde yerlerde sürünen basına ait halkın güveni tamamen dibe vuracak. Bakalım yarınlar hangi medya mensubunun ismini çıkaracak gün yüzüne!
 </p>
 <p class="metin">
 </p>
 <p class="metin">
  GEÇTİĞİMİZ Pazar Günü Hürriyet Pazar'da ilginç bir haber yer aldı. Spordan Sorumlu Devlet Bakanı Fikret Ünlü, çocuklar mayo konusunda haklı diyordu. Röportajı okuyunca ne kadar densiz ve dengesiz bir ülke medyasına sahip olduğumuzu bir kez daha anladım. Mayosunda ay yıldız yok diye olimpiyat şampiyonu Harun Doğan'ı bir anda yerden yere vuran, güreşte irtica yaygaraları başlatan, günlerce kamuoyu oluşturan medya birden spor bakanı ile çark etmişti. Geçen süre içerisinde bakan ve medya nezdinde 'güreş ve irtica' konusunda ne değişti bilmiyoruz ama plaza medyası halk nezdinde kalan birazcık güvenirliliğini de minderde bıraktı.
 </p>
 <p class="metin">
  YAKLAŞIK bir ay önce Kanal 7'nin yüzde 70'inin sahibi olan Yimpaş'ın gazete çalışmaları içerisine girdiğini ilk kez bu köşeden okumuştunuz. Şirket bünyesinden böyle bir çalışmanın olmadığına dair bilgi geçilmesine rağmen, yıl sonuna kadar gazetenin faaliyete geçeceği ve 150 binlik bir —ortaklarından oluşan— abone sayısıyla iyi bir çıkış yapmayı amaçladığı söylentiler arasında.
 </p>
 <p class="metin">
  MİLLİYET Gazetesi Genel Yayın Yönetmeni Yalçın Doğan ve Yayın Koordinatörü Umur Talu istifa etti. Milliyet'in Yayın Yönetmenliği'ne Radikal Gazetesi Genel Yayın Yönetmeni Mehmet Y. Yılmaz getirildi. İstifa eden Doğan ve Talu ise Milliyet'teki yazılarına devam edecekler.
 </p>
 <p class="metin">
  İNTERSTAR televizyonu ile Star gazetesinin sahibi Uzan Ailesi'nin şirketlerini incelemeye alan Sermaye Piyasası Kurulu, Uzanlar'ın "emniyeti suiistimal" suçunu işlediklerine kanaat getirerek Cumhuriyet Savcılığı'na suç duyurusunda bulundu.
 </p>
 <p class="metin">
  RTÜK'ün geçen hafta yapılan toplantısında, üyelerin Başkan Nuri Kayış'ın televizyonlarda canlı yayınlara katılmasını eleştirmeleri üzerine çıkan tartışmanın kavgaya dönüştüğü belirtiliyor.
 </p>
 <br/>
 <center>
  <a class="anaorta" href="http://web.archive.org/web/20020527032649/mailto:r.yilmaz@zaman.com.tr">
   r.yilmaz@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/babitelli/1.htm), [web.archive.org (arşiv bağlantısı)](http://web.archive.org/web/20020527032649/http://www.aksiyon.com.tr:80/2000/307/babitelli/1.htm)
