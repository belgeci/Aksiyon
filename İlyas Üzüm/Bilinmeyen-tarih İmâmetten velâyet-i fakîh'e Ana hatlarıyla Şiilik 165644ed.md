# İmâmetten velâyet-i fakîh’e: Ana hatlarıyla Şiilik

*İlyas Üzüm Bilinmeyen-tarih*

<div>
 <p>
  <font>
   Kökü daha eskilere kadar gitmekle birlikte Humeynî fakihlerin doğrudan yönetim tesis etme görevinin bulunduğunu (velayet-i fakih) söylemiş
   <br/>
   <br/>
   ve bunu İran’da uygulamaya koyarak fakihin velayetine dayalı bir devlet tesis etmiştir. Ancak bu yaklaşım bütün Şii ulema tarafından tasvip görmemiş, yer yer ağır itirazlara maruz kalmıştır.
   <br>
    <br>
     Sözlükte taraftar, dost, yardımcı ve grup anlamına gelen Şia, terim anlamı bakımından İslâm toplumunda yönetimin Hz. Ali ve çocuklarına ait olduğu fikri etrafında birleşen grupları ifade eder. Başlangıçta, hilafetin Hz. Ali’ye sonra da çocuklarına geçmesi gerektiğini ileri sürmeye dayalı siyasi bir taraftarlık olan Şia, Hz. Hüseyin’in şehit edilmesinden sonra (680) zümreleşmeye başlamış, Kerbela’nın intikamını almak için girişilen ve başarısızlıkla sonuçlanan Tevvâbîn Hareketi’nden sonra (685) biraz daha belirgin hale gelmiş, hemen akabinde Emeviler’e karşı girişilen ve Kerbela faciasına adı karışan herkesin kılıçtan geçirildiği Muhtar es-Sakafî hareketi ile ilk Şii grup (Keysâniyye) ortaya çıkmıştır. Yine Emeviler’e karşı ayaklanan Hz Hüseyin’in torunu Zeyd b. Ali’nin (744) şehit edilmesi, sonra onu imam tanıyanların oğlu Yahya’ya biat etmesiyle diğer bir Şii fırka olan Zeydiyye zuhur etmiştir. Keysaniyye çok geçmeden tarihe karışmış olmasına karşılık Zeydiyye günümüzde Güney Yemen’in resmi mezhebi olarak varlığını sürdürmektedir.
     <br>
      <br>
       Şia, altıncı imam kabul edilen Ca’fer es-Sâdık’ın vefatından sonra (765) önemli bir ayrılık daha yaşamış, onun daha önce vefat eden oğlu İsmail’i imam tanıyanlar ayrı bir gruplaşmaya girmiş ve tamamen batınî bir karakter kazanmıştır. İsmailiyye diye anılan bu grup Hint Altkıtası ile Doğu Afrika’nın bazı yerlerinde değişik kollar halinde hayatını devam ettirmektedir. Her imamın vefatında sonra derin ihtilaflar yaşayan Şia on birinci imam kabul edilen Hasan el-Askeri’nin ölümünden sonra (874) yirmi civarında kola ayrılmış, bunlardan adı geçen imamın Muhammed isminde oğlu olduğu, gizlendiği ve onun mehdi olarak yeryüzüne yeniden döneceğini ileri süren kesim İsnâaşeriyye Şiası (Oniki İmam Şiiliği) olarak varlığını devam ettirmiş, hatta giderek Şia ile özdeşleşmiş, Şia deyince bu kesim akla gelir olmuştur.
       <br>
        <br>
         Genel Müslüman çoğunluğunun yüzde 6 veya yüzde 10’u arasında gösterilen bir orana sahip olan İmâmiyye-i İsnâaşeriyye Şiası, Büveyhiler döneminde (945-1055) büyük siyasi destek görmüş, ardından muhalefet dönemi yaşamış ve XVI. asrın başlarında Safevilik’le birlikte yeniden resmiyet kazanmış, XVIII. yüzyıldan itibaren tekrar inişli-çıkışlı bir tarihi seyirden sonra 1979 yılında İran’a tekrar devlet olmuştur.
         <br/>
         <br/>
         Ayrıca Şia’da adı geçen ana fırkalar arasından gâlî ve batınî nitelikli birçok fırka zuhur etmiş olup, söz gelimi, bunlardan Dürzilik ve Nusayrilik gibi kimileri bugüne kadar ulaşabilmiştir.
         <br/>
         <br/>
         İslam’ın ana gövdesinden ayrılan en büyük fırka olan Şiilik inanç yapısı itibariyle genel Müslüman çoğunluk gibi tevhid, nübüvvet ve ahiret inançları yanında adl prensibinden başka imameti iman esaslarından saymış; oniki imamın imametini kabul etmeyi mümin olmanın şartı kılmıştır. Ayrıca bir biçimde imamet inancıyla irtibatlı olarak ortaya çıkan bedâ, rec’at ve takiyye gibi konuları akidesine dahil etmiştir.
         <br/>
         <br/>
         Şia Hz. Peygamber gibi masum saydıkları oniki imamın sözlerini temel şer’i delillerden biri kabul edip Ca’ferilik adıyla bir fıkıh geliştirmiş; bu fıkıh söz gelimi, abdestte ayakların yıkanmayıp mesh edilmesi, namazda secde esnasında Kerbela toprağından yapılmış “mühür” üzerine secde edilmesi, ezana -aslında olmadığı halde- “Eşhedü enne Aliyyen veliyyullah” ibaresinin ilave edilmesi, geçici nikahın (müt’a) caiz görülmesi, ayette sadece ganimetlerden elde edilen mallarla ilgili olduğu halde (el-Enfal 41) ticari kazançlardan da humus (beşte birlik pay) verilmesi gibi hususları hükme bağlamıştır.
         <br/>
         <br/>
         Şüphesiz Şia’nın en ayırt edici özelliği onun siyasi düşüncelerinde yoğunlaşmıştır. İmamın gaybete çekildiğine inanıldığı küçük gizlilik döneminde (874-941) gâib imamın toplumla ilişkilerini ‘sefir’leri aracılığıyla sürdürdüğüne inanılmış, dördüncü sefirin ölümünden sonra imamın büyük gaybete çekildiği belirtilerek (941’den günümüze kadar) toplumun dini meselelerini imamlardan nakledilen rivayetler çerçevesinde çözmesi gerektiği belirtilmiştir. Bu çerçeve rivayetlere vâkıf olan ulema yahut fukaha “onun genel vekili” (niyabet-i amme sahibi) olarak kabul edilmiştir. Ancak ulemanın rivayetleri nasıl değerlendireceği, içtihat edip etmeyeceği konularında farklı iki ekol ortaya çıkmış, “ahbariler” daha skolastik bir düşünceyi benimserken “usuliler” içtihat müessesini kurmuş, fakihlerin görev ve yetkilerinin sınırlarını genişletmişlerdir.
         <br/>
         <br/>
         Kökü daha eskilere kadar gitmekle birlikte Humeynî fakihlerin doğrudan yönetim tesis etme görevinin bulunduğunu (velayet-i fakih) söylemiş ve bunu İran’da uygulamaya koyarak fakihin velayetine dayalı bir devlet tesis etmiştir (1979). Ancak bu yaklaşım bütün Şii ulema tarafından tasvip görmemiş, yer yer ağır itirazlara maruz kalmıştır. Zira bu ikinci gruba göre onikinci imam hayatta olduğuna ve günün birinde döneceğine göre ona ait olan ‘devlet yönetim’ini fukahanın deruhte etmesi doğru değildir. Fukahaya düşen başta kazâî konular olmak üzere humusun toplanması, kısıtlarının velayeti gibi konularla birlikte sınırlı düzeyde siyasi yapıya tavsiyelerde bulunmaktan ibarettir. Büyük müçtehitler tarafından savunulan bu ikinci görüşün yaşayan en büyük temsilcisi Irak Şiilerinin büyük çoğunluğu tarafından taklid mercii kabul edilen Ayetullah Sistânî’dir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 508 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19753), [web.archive.org (arşiv bağlantısı)](http://web.archive.org/web/20050226214929/http://www.aksiyon.com.tr:80/yazdir.php?id=19753)
