# Fatma Aliye ile yeniden

*Zeynep Çapanoğlu Bilinmeyen-tarih*

<div>
 <p>
  <font>
   Fatıma Aliye, Udi adlı eserinde, Bedia’nın şahsında aşk, evlilik ve iffet konusunu işliyor. Bekarlık günlerinde ağabeyinin kendisine hediye ettiği uda kazınmış olan “Aşkta hıyanetten başkası çekilir!” dizesi Bedia’nın kaderini anlatır sanki. Babasından aldığı musıkî sevgisi zamanla onun herşeyi olur. Ekmek kapısı bile. Roman’da Bedia’nın ud’la kurduğu ilişkinin yanı sıra başından geçen hazin bir evlilik hikayesi de anlatılıyor.
   <br/>
   <br/>
   Yaşadığı devirde -hem de bir kadın için- cesaret edilemeyecek konuları romanlarında işleyen Fatma Aliye, ilk kadın romancımız. Osmanlı devletinin üst düzey yöneticisi, hukukçu ve tarihçi Ahmet Cevdet Paşa, kızı Fatma Aliye’nin eğitimine çok önem verir; Avrupalı kadınların bile sahip olmadığı eğitim imkanları sunar. Konak eğitiminin yetiştirdiği ilk entelektüel kadınlardan biri olan Fatma Aliye Hanım’ın yetişme biçimi, hem yüksek bir Osmanlı bürokratının konağındaki yaşantıdan, hem de Tanzimat sonrası dönemin kültürel ortamından derin izler taşır. Onun Ahmet Mithat Efendi’nin rahle-i tedrisinden geçmiş olduğunu da hatırlatalım. Fatma Aliye’yi tanımıyor olmamızın altında kaderinde 2. Meşrutiyet’in derin izlerini taşıması yatıyor. 1908’de babasına yapılan hücumlara cevap vermeye çabalaması ama başarısız olması onun derin bir ümitsizliğe kapılmasına, bir daha dönmemek üzere “yazı”yı terk etmesine yol açıyor. Hayatının son 25 yılında eline kalem almayan Fatma Aliye, yazı hayatının ilk yıllarında Muhazarat, Ref’et, Enin, Udi, Hayal ve Hakikat gibi romanları yanında tarih, inceleme ve felsefe yazılarıyla adını duyurmuştu.  Osmanlı’nın son döneminde kadın yazar olmak pek kolay değildir. Roman ve hikaye yazmak, hele de bunları kadınların yazması pek iyi karşılanmazdı. Fatma Aliye ilk olarak; Georges Ohnet’in Volonte romanını “Meram” başlığı altında çevirerek “Bir Hanım” imzasıyla neşreder. Bu o dönem olay olur; bir kadının Fransızca bildiğine ve bu dilde eser tercüme edebileceğine kimse inanmaz. Böyle bir ihtimal varsa bu kadının kim olacağı tartışılır. Fatma Aliye bir müddet yazılarına “Mütercime-i Meram” imzasını koyar. Kendi adını ilk olarak 1892’de yazdığı “Muhazarat” romanında kullanır. Eserlerinin içinde Muhazarat en önemli olanıdır. Fatma Aliye’nin bütün romanları aynı yayınevinden çıkacak.
   <br/>
   <br/>
  </font>
 </p>
 <p>
  <font>
   (Bu yazı 586 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2000), [web.archive.org (arşiv bağlantısı)](http://web.archive.org/web/20050302051634/http://www.aksiyon.com.tr:80/yazdir.php?id=2000)
