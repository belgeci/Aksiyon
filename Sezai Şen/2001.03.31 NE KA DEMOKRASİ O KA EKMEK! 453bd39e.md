# NE KA DEMOKRASİ O KA EKMEK!

*Sezai Şen 2001.03.31*

<div>
 <p class="spot">
  Dünya Bankası'nın hazırlattığı  raporlar ve gelişmiş ülke  deneyimleri ülkenin refah  seviyesi ile demokrasi ve insan hakları arasında bire bir ilişki olduğunu ortaya  koyuyor. Raporlarda Sovyetler Birliği'nin ekonomik iflasının arkasında tek parti baskısının olduğu belirtilirken ABD ve Avrupa'daki gelişmenin  arkasında ise özgürlüklerin yattığı ifade ediliyor
 </p>
 <p class="metin">
 </p>
 <img border="0" src="/web/20020502032456im_/http://www.aksiyon.com.tr/2001/330/resimler/Ne.jpg"/>
 <p class="metin">
  Ekonomik kalkınmanın gerçekleşmesi ancak direkt olarak ekonomi ile alâkası olmayan insan haklarının ayrım yapılmadan herkese sağlanması, demokrasinin samimi olarak istenmesi ve hayata geçirilmesi, düşüncelerin korkusuzca açıklanması, vatandaşların kaale alınması ve siyasetin kendi doğal yapısı içinde şekillenmesi ile mümkün olabilir.
 </p>
 <p class="metin">
  Ekonominin dümeni, Dünya Bankası eski başkan yardımcısı Kemal Derviş'e teslim edilirken herkesin kafasında tek bir soru var: Ekonomi düzlüğe çıkar mı? Çıkarsa nasıl çıkar; biz çıktığı günü görebilecek miyiz?
 </p>
 <p class="metin">
  Aslında dümenini kime emanet ederseniz edin, Türk ekonomisinin başta ekonomi ile birebir alâkası olmayan nedenlerden dolayı rayına oturması oldukça zor. Yani ekonomi, sadece ekonomik sebepler ve sonuçlarla ilgili değil. Hatta diyebiliriz ki Türkiye'de ekonominin rayına oturması için önce ekonomi dışındaki alanlarda istikrarı sağlamak elzemdir. Bunlar gerçekleştirilmeden, ekonomide istikrarın sağlanması bir hayaldan ibarettir. Peki nedir bunlar?
 </p>
 <p class="arabaslik">
  Siyasi istikrar kasten bozuluyor
 </p>
 <p class="metin">
  Türkiye ölçeğinde ekonomiyi derinden etkileyen ve ekonomik olmayan en önemli etken siyaset. Gelişmiş ülke deneyimlerine baktığımızda gelişme ile siyasi istikrar arasında birebir bir ilişki olduğu ortaya çıkıyor. Bu açıdan Türkiye'de siyasi istikrar sağlanmadan, ekonomik istikrarın sağlanabileceğine inanmak yeni insanların, yeni programların ve yeni kaynakların israf edilmesinden başka hiçbir anlam ifade etmemektedir.
 </p>
 <p class="metin">
  Türkiye'deki siyasi ve ekonomik hayat, başta askeri darbelerin, daha sonra da beceriksiz ve kendi çevrelerinin menfaati için ülkenin menfaatlerini bir kenara bırakmaktan çekinmeyen siyasilerin tehdidi altında bulunmaktadır. 1960, 1971, 1980 ve 1997 yıllarında öyle ya da böyle askeri etkinlik artmış, siyasi düzlem zorla başka başka şekillere sokulmuştur. Artık halk tarafından çok oy almak iktidar olmak, iktidarda kanunun tanıdığı süre kadar kalmak için yeterli değildir. Partilerin de artık akredite olmaları gerekmektedir. Durum böyle olunca, partiler için halk tarafından en fazla oranda tercih edilmek değil, etkin güçlerin gözüne girmek önemli hâle gelmektedir. Bu hem vatandaşların siyasilere olan güvenlerinin azalmasına, dolayısı ile siyasilerin uyguladığı ekonomik etkinliklere destek vermemesine hem de siyasi partilerin halkı umursamamasına neden olmaktadır. Diğer yandan, siyasilerin halktan oyu alıp iktidarın nimetlerine kavuştuktan sonra halkı unutmaları, ülke menfaatine uygun işleri kendi yandaşlarının menfaatleri için bir kenara atmaları, siyasilere olan güvenin zedelenmesine, parlamentoların itibarını kaybetmesine neden oluyor.
 </p>
 <p class="metin">
  Siyasetteki istikrarsızlıkların bir ayağında da uzlaşı kültürünün olmayışı, kendilerinin veya mensuplarının kurtuluşu için gayr—i meşru şekillerde konsensus sağlayan siyasilerin ülke menfaati için konsensus sağlamaya yanaşmamaları yatıyor. Devamlı olarak birbirlerini aklamaları vatandaşı umutsuzluğa sevkediyor. Nitekim en son anketlere göre vatandaşların yarısı mevcut partilere oy vermekten korkar hâle gelmişlerdir.
 </p>
 <p class="arabaslik">
  Fazilet davası en büyük engel
 </p>
 <p class="metin">
  Siyasetteki istikrarsızlığın bir başka ayağını, öteden beri birilerinin etkin güç olmasını sağlayan ve adamına göre değişebilen kutsallarımız oluşturmaktadır. Bu kutsallar için bir şeyler yapıyor görünmek çoğu zaman adeta büyük bir kahramanlık olarak algılanmakta, bu nedenle kimi kamu görevlileri kendilerini "kutsalları korumakla görevli savaşçılar" gibi görebilmektedirler. Bu nedenle en basit konuşmalar nedeni ile siyasi parti mensupları hakkında garip soruşturmalar yapılıyor, söylenen sözler, söyleyenin niyetine göre değil davayı açanın şüphelerine göre değerlendiriliyor. Böyle bir tabloda sık sık siyasi partiler için kapatma davası açılıyor.
 </p>
 <p class="arabaslik">
  Demokrasi olmadan kalkınma olmaz
 </p>
 <p class="metin">
  Ekonomiyi etkileyen, ekonomik olmayan etmenlerden bir başkası da insan hakları ve demokrasi. Dünya Bankası'nın araştırmalarına göre bir ülke hangi oranda demokrasiyi içine sindirebilmiş ve insanlarına hangi oranda temel hak ve hürriyetleri sağlayabilmişse o oranda kalkınabiliyor. Bugün gelişmiş ülkelerin tamamı ve gelişmekte olan ülkelerin büyük çoğunluğu, Türkiye hariç, daha fazla demokrasinin, daha fazla hak ve özgürlüğü halkına vermenin mücadelesini veriyor. Türkiye ise kendi vatandaşlarını sindirmenin, düşüncesinden dolayı cezalandırmanın, giyinişinden dolayı haklarından mahrum bırakmanın peşinde. Bir ülkenin halkı kendisine değer verilmediğine inandığı takdirde asla verimli olamıyor. Kendisine değer verildiğini hissetmeyen toplumlar kalkınamıyor. Etkin güçlerin baskısının olduğu her yerde menfaatçiler başkalarını ihbar ederek geçimlerini sağlar, bu tür durumlar insanların birbirine şüphe ile bakmalarına, birbirinden korkar hâle gelmelerine ve kabiliyetlilerin boş yere harcanmasına neden oluyor.
 </p>
 <p class="arabaslik">
  Özgürlük üretken, baskı verimsiz yapar
 </p>
 <p class="metin">
  1990'lara kadar dünyanın iki süper gücünden biri olarak kabul edilen SSCB dağılırken diğer süper güç Amerika ise eskisinden daha güçlü bir pozisyonda. Baskılarla kendi halkını canından bezdiren SSCB'den geriye kalan en önemli parça Rusya'nın halkı, Mc Donald'slar önünde kuyruklar oluşturmaktadır. Dünyanın neresine giderseniz gidin Amerikan malları ile karşılaştığınız halde, Rus mallarının bit pazarlarında satıldığına şahit olursunuz. Özgürlükler ABD'yi dünya liderliğine yükseltirken, baskı SSCB'nin kısa sürede çökmesine neden olmuştur. Benzer şekilde, her türlü doğal zenginliğe rağmen sırf baskıcı ve dışa kapalı bir zihniyet ile yönetildikleri için geri kalan bir çok ülke vardır.
 </p>
 <p class="arabaslik">
  Demokratik istikrar programı
 </p>
 <p class="metin">
  Ekonominin dışında bulunan ancak ekonomiyi direkt olarak etkileyen bu hususlar bize şunu gösteriyor; ekonomik kalkınmanın olabilmesi için önce demokratik kalkınmanın gerçekleştirilmesi gerekmektedir. Bu nedenle ekonomik istikrar programları hazırlanmadan önce demokratik istikrar programlarının hazırlanması ve samimi olarak hayata geçirilmesi zorunludur. Bugüne kadar ekonomi alanında gerçekleştirilen bir çok program, demokratik istikrara gereken önem verilmediği için başarısızlığa uğramıştır. Turgut Özal'ın ekonomik alanda göreceli olarak daha başarılı olmasının ardında, onun döneminde demokratik atılımın kısmen gerçekleştirilmiş olması yatmaktadır.
 </p>
 <p class="arabaslik">
  Derviş ve yeni program
 </p>
 <p class="metin">
  Sayın Kemal Derviş, ABD'den gelmiş, Dünya Bankası Başkan Yardımcılığı görevlerinde de bulunmuş olsa, yurt dışından 15 milyar dolar civarında bir kaynak da bulacak olsak ekonomimiz düzelmeyecektir. Belli bir azınlığın durumunun düzelmesi, ekonominin düzelmesi anlamına gelmez. Türkiye'de ekonomiyi etkileyen ve direkt ekonomi ile bağlantısı olmayan konularda iyileşmeler sağlanmadan hangi program olursa olsun ve kim tarafından uygulamaya konulursa konulsun başarılı olamayacaktır. Bu nedenle para ve mali piyasalarda alınacak önlemlerle ekonimik sıkıntılardan kurtulma imkanı yoktur. Zaten şu ana kadar edindiğimiz izlenimlere göre; sadece Kemal Derviş farklı, onun eliyle uygulamaya konulmak istenen program, daha önceki Ekonomik İstikrar Programı'ndan sadece biraz farklıdır. Hâlâ geniş halk yığınlarının ızdıraplarını dindirip, üretimi artırmak, istihdamı çoğaltmak, vergileri düşürerek halkı bir nebze rahatlatmak, enerji girdilerini bir nebze olsun ucuzlatarak maaliyetleri düşürmek zihinlerde ve programlar yer edinebilmiş değildir.
 </p>
 <p class="arabaslik">
  Piyasa güvenilir olmalı
 </p>
 <p class="metin">
  Unutulmaması gereken bir nokta daha var: Her hafta bir bankaya el konulan bir piyasada, bankaların verdikleri ticari kredileri yüzde 2000'leri bulan faizlerle geri çağırdıkları, programa güvenmeyenlerin programa destek verenlere galip geldiği, en basit meselelerde bile kendi arzusu kabul edilmediği için istifa edeceğini söyleyen bakanların olduğu, insanlara ve kurumlara güvenin sıfırlandığı, endişe ve korkuların arttığı bir piyasada hiçbir konuda ilerleme sağlanamaz. Türkiye, hâlâ ileri değil geriye gidiyor; ne var ki birileri bunu bize ileri gitmek olarak yutturmaya çalışıyor. İş Bulma Kurumu'nun istatistiklerini takip edenler, ülkenin gerçekte nereye gittiğini görebilirler; işe yerleştirmeleri yüzde 51 seviyelerinde gerileyen bir kuruma işe yerleşmek için yapılan müracaatlar yüzde 22 artıyorsa o ülke makinaya bağlı olarak hayatını sürdürüyor demektir.
 </p>
 <br/>
 <center>
  <a class="anaorta" href="http://web.archive.org/web/20020502032456/mailto:sezaisen2000@yahoo.com">
   sezaisen2000@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/ekonomi/1.htm), [web.archive.org (arşiv bağlantısı)](http://web.archive.org/web/20020502032456/http://www.aksiyon.com.tr:80/2001/330/ekonomi/1.htm)
