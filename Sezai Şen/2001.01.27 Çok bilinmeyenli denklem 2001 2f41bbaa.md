# Çok bilinmeyenli denklem: 2001

*Sezai Şen 2001.01.27*

<div>
 <p class="spot">
  2002 yılına gelinceye kadar  mevcut istikrar programı ve  vergi politikaları açısından iki  cephe ile ilgili farklı  değerlendirmeler ortaya  çıkıyor. Birinci cephe halkı  ilgilendiriyor: Ekonomi  küçülecek, işsizlik artacak,  lüks tüketim azalacak. İkinci  cephe ise iyimser tablolarla  dolu: Enflasyon ve yolsuzluk  azalacak, özelleştirmeler  yapılacak, kamu borçlanma  gereği makul seviyelere  düşecek
 </p>
 <p class="metin">
 </p>
 <img border="0" src="/web/20020329050645im_/http://www.aksiyon.com.tr/2001/321/resimler/Cok.jpg"/>
 <p class="metin">
  İMF onaylı İstikrar Programı, birbiri ardına patlayan yolsuzluk dosyaları, euro—dolar paritesindeki değişiklikler ile alâkalı birbiri ardına patlayan gelişmeler kamuoyunun kafasını oldukça karıştırmışa benziyor. Ama deprem ya da savaş gibi olağanüstü bir şok gelişme olmadığı takdirde önümüzdeki bir yıl sonunda nasıl bir ekonomi bilançosu ile karşılaşacağımızı şimdiden kestirmek mümkün. Devletin deklare ettiği ve birtakım kurumların hazırlattığı raporlar çerçevesinde hazırladığımız bu dosya düz vatandaşa ve yatırımcıya ışık tutacak ipuçları veriyor:
 </p>
 <p class="metin">
  18 Aralık 2000 tarihinde IMF'e verilen 'Ek Niyet Mektubu'nda geçen şu ifadeler teker teker hayata geçirildi: "Dolaysız vergilerle ilgili olarak, peşin kurumlar vergisi oranını yüzde 20'den yüzde 25'e çıkararak, gelir ve kurumlar vergisinin üçer aylık dönemlerle peşin ödenmesi sistemi 2001'e uzatılacak; mevduat, repo ve yatırım ödenekleri üzerindeki stopaj oranları artırılacak; gelir vergisi dilimlerinin hedeflenen enflasyona endekslenmesi sürdürülecek; peşin gelir vergisi yeniden uygulanacaktır (hayat standartları temeline dayanarak). Dolaylı vergilere gelince, özel iletişim ve özel işlem vergilerinin süresi, özel işlem vergisinin oranı iki katına çıkartılarak, 2001—2002 yıllarını da kapsayacak şekilde uzatılacaktır; telefon hizmetleri ve doğalgazdaki KDV oranları artırılacak; motorlu taşıtlar üzerindeki vergi oranları ve düzeyleri artırılacak, diğer harçlarla beraber LPG kullanan araçlar üzerindeki vergiler artırılacaktır. Bu tedbirlerin GSMH'nın yüzde 1.2'si kadar gelir getirmesi beklenmektedir. Buna ilaveten, akaryakıt tüketim vergisi aylık artış oranı en az hedeflenen TÜFE enflasyonuna eşit olacak şekilde belirlenecektir."
 </p>
 <p class="metin">
  Herşey Ekonomik İstikrar Programı ile başladı
 </p>
 <p class="metin">
  Anlaşmaya göre Türkiye ilk yıl sonunda enflasyonu yüzde 25'e, daha sonraki yıl yüzde 10'a düşürecekti. Bütün bunların karşılığında Türkiye'nin alacağı para miktarı ise 4 milyar doları ancak buluyordu. Aslında burada Türkiye açısından 4 milyar dolar değil, IMF'in verdiği güvence ile uluslararası piyasalardan daha rahat borçlanabilmesi önemliydi. Yurt dışından borç bulunması, iç borçtaki çılgın faizlerin düşmesini sağlayacak, bu da maliyetleri düşürerek reel sektörün daha rahat çalışmasına neden olacaktı. Türkiye IMF ile daha önce bir çok kez benzer anlaşmalar imzalamış ancak hiçbirinde başarılı olamamıştı. Bu sefer hem IMF hem de Türkiye işi sıkı tutacak ve ücretlerin düşürülmesine, talebin daraltılmasına ve ülkenin reel olarak küçülmesine neden olacak bir programın uygulanmasında başarılı olacaktı. Türkiye'de 2000 yılı yeni umutlarla başlamıştı. Enflasyon birkaç ay sonra düşmeye başladı. Faizlerde de buna paralel düşüşler yaşanıyordu. Döviz üzerindeki baskı nedeni ile ihracat yeteri kadar artmıyor, ancak ithalat adeta bir patlama yaşıyordu. Euronun değer kaybetmesine rağmen TL'nin değer kazanması özellikle euro bölgesinden ithalatın yüksek oranlarda artmasına neden oldu. Geniş kesimlerin ücretlerinde yaşanan reel gerileme, ithal malların fiyatlarındaki reel gerileme ile birbirini dengelemeye başladı. Sene sonuna doğru enflasyon hedeflerinin tutturulamayacağı ortaya çıkarken, ücretli kesimlere öngörülen enflasyon oranında zam verilerek haksızlık edildiği de anlaşıldı. Yıl ortasından itibaren bankalar batmaya, vatandaşın cebinden alınması gereken para miktarı da artmaya başladı. Vatandaşların, kendilerinden toplanan vergilerle bankaların kayıplarının karşılanmaya çalışıldığına inanması, yavaş yavaş programdan desteğini çekmelerine neden oldu. Kamu bankalarının açıkları ile birlikte 30 milyar dolarlık bir paranın ortadan kaybolması moralleri bozdu.
 </p>
 <p class="metin">
  Ekonomik İstikrar Programı'nın başarıya ulaşması için halk desteği mutlak şart. Ancak bugünkü tabloya baktığımızda bunu görmek çok zor. Bunun ilk nedeni psikolojik. Yani vatandaşların önemli bir kesimi, birden bire düşen rakamlara inanamadı. Uzun yılların verdiği alışkanlık nedeni ile rakamların gerilemesine rağmen enflasyonun aslında yüksek olduğunu ileri sürmeye başladılar. Programa vatandaşın desteğinin azalmasında önemli olan etkenlerden bir diğeri ise koalisyon hükümetinin yanlış tutumları idi.
 </p>
 <p class="metin">
  Programa destek neden azalıyor?
 </p>
 <p class="metin">
  Üç yıllık zor bir programın halkın fedakârlıkları olmadan gerçekleşmesi mümkün değildi. Bu nedenle ekonomik yönden zarara uğrayacak vatandaşın hiç değilse manen moralinin korunması şarttı. Ne var ki Türkiye'de uygulanan politikalar neticesinde vatandaşın morali bozuldu, kalbi kırıldı. Hükümetin kanun hükmünde kararnameler ile memurları kısa yoldan meslekten atmanın yollarını araması, kendi memurlarını tedirgin etti. Bu yetmezmiş gibi toplumun ve Cumhurbaşkanı Ahmet Necdet Sezer'in dirençlerine rağmen tecavüzcüleri, hırsızları, dolandırıcıları affederek toplumun genel kanaatlerini dikkate almadığını ortaya koydu. Bu yanlış tutumlar nedeni ile toplumun geniş kesimleri tarafından ekonomik programa olan destek geri çekildi. IMF desteğinden ziyade halk desteği ile başarıya ulaşacak bir programın hayırlı bir şekilde sonuçlandırılabilmesi için hükümetin halkın gönlünü alacak politikalar izlemekten başka şansı yok. Türkiye hangi yönden bakarsanız bakın tam bir dönüm noktasında bulunmakta.
 </p>
 <p class="metin">
  İSO ve ASO'nun geçen yılın sonlarında kamuoyuna sunduğu enerji raporundaki verilere göre Türkiye, İngiltere ile birlikte dünyada en pahalı akaryakıt tüketen ülke konumunda. Türkiye'de bugünkü fiyatlarla 600 bin liradan satılan benzinin litresi ABD'de 180 bin lira. Örnek aldığımız İtalya'da ise 400 bin lira seviyesinde. Yine aynı rapora göre Türkiye, ABD'nin iki katına sanayicisine elektrik satmaktadır. Türkiye'deki sanayi elektrik fiyatları satınalma paritesine göre ABD'nin yaklaşık 5 katı fazladır ve en pahalı elektriği kullanan ikinci ülkedir. Hâkezâ doğalgazı da en pahalı kullanan 3—4 ülkeden biridir Türkiye.
 </p>
 <p class="metin">
  Maliyet artışları ihracatı vuruyor
 </p>
 <p class="metin">
  Elektrik, petrol ve doğalgaz. Bu üçlü üretim maaliyetlerini doğrudan etkileyen girdiler. Ve maalesef Türkiye'de, dış pazarlarda hiçbir yükselmenin olmadığı dönemlerde bu üç öğenin fiyatları yüksek enflasyon rakamlarının da üzerinde artırıldı. Bu girdilerin fiyatları arttıkça, artışlar maaliyetlere yansımaya başladı ve Türk sanayicisi, bu girdileri kendisine göre reel olarak çok daha ucuza kullananlar karşısında rekabet edemez duruma düşürüldü. İhracattaki çöküşün —bu arada hayali ihracattaki artışın— en büyük sebebi bu. IMF'in istediği ileri sürülen ve aralık ayı içinde ve ocak ayı başında elektriğe yapılan toplam yüzde 9 zam ile petrol ürünlerine yapılan ve yapılacak olan zamlarla üretim maaliyetlerinin daha da artacağı buradan çıkacak en basit sonuç. Üretim maaliyeti arttıkça da içte ve dışta Türkiye'de üretilen malların rekabet etme şansı azalacaktır.
 </p>
 <p class="metin">
  Vergi, vergi, vergi... Nereye kadar?
 </p>
 <p class="metin">
  Türkiye'de maliyetleri sadece enerji girdilerine yapılan zamlar etkilemiyor. Son yıllarda, halihazırda zaten yüksek olan vergi oranları sürekli yükseltiliyor. Depremden dolayı geçici olarak getirilen vergiler kalıcılaştırılıyor, KDV oranları birer ikişer puanla hızla yükseliyor. Faizlerdeki görece düşüşün ve KİT ürünlerine düşük oranda zam yapılmasının sağladığı avantajlar böylece artırılan vergi miktarları ile ortadan kaldırılmış oluyor. Vergi oranlarının yüksek oluşu yetmiyormuş gibi bir de geçmişe dönük olarak uygulanması, üretmek isteyenlerin moralini ve planlarını bozuyor. Vergiler öylesine artmış bulunuyor ki özellikle esnaf kesimi birer birer işyerlerinin kapısına kilit vuruyor. Bazı işyerlerinde KDV'ler fiyattan düşülerek alış—verişler gerçekleştirilirken, bazı işyerlerinde ise yazar kasaların fişlerinin çekildiğine, artık faturaların kesilmediğine şahit oluyoruz. Bu da gösteriyor ki, vergi oranları toplumun ödememek için türlü türlü yollar bulacağı kadar yükseltilmiş. Bunun sonunda olacak olan şudur: Daha fazla vergi toplamak için oran artırıldı, ancak vergi ödeyenlerin, kazananların oranı düşeceğinden daha az vergi toplanması durumu ile karşılaşılacaktır.
 </p>
 <p class="metin">
  Türkiye'de ekonominin gelişmesi için aslında zemin maliyet yönünden uygun değil. Bir ülkede ekonominin gelişebilmesi için öncelikle siyasi istikrar, daha sonra da maliyet yönünden uygunluk önem taşıyor. Türkiye'de, büyük kesimi asgari ücretle çalıştığı ve sendikalı olamadıkları için aslında işçilik ucuzdur. Ancak daha önce bahsettiğimiz gibi özellikle vergilerin ve enerji girdilerinin aşırı yüksek olması bu avantajı ortadan kaldırmaktadır. Tarım kesimine son yıllarda vurulan darbelerle, şehre göç eden veya göçmeye niyetlenen insan sayısı artırılmış ve sanayiciler için daha da ucuz bir iş gücü meydana getirilmiştir. Devletin ve hükümetin yetkilileri bilerek veya bilmeyerek sanayiciler için faydalı, ancak belediyeler ve kendisi için zararlı bir tasarrufta bulunmuşlardır. Önümüzdeki dönemlerde ticari faizlerde meydana gelecek ve kalıcı olacak düşüş ile sanayici ve tüccarlara birbaşka avantaj daha sağlanmış olabilecektir.
 </p>
 <p class="metin">
  Dar gelirli ve ücretlilere özel kâbus!
 </p>
 <p class="metin">
  Önümüzdeki iki yıl içinde uygulanacak ekonomik program sıradan vatandaşlar için pek hoş olmayan öğeler içeriyor. Bu öğelerin en başında tabii ki vergiler geliyor. Sanayiciler, tüccarlar, bankalar, şirketler zarar ettikleri takdirde vergi ödemiyorlar. Bu kesimlerin önemli bir bölümü bir çok harcama kalemini gider gösterip, vergiden düşebiliyorlar. Ancak, geniş halk kitleleri için böyle bir kaçış yolu bulunmuyor. Deprem dolayısı ile yürürlüğe giren vergiler kalıcı olurken, elektrik ve telefondaki sabit ücretler, elektrik, telefon ve benzin fiyatlarına yapılan zamlar vatandaşı çileden çıkaracak gibi görünüyor. Geniş yığınların durumunun kötüye gitmesi sanayicileri, zenginleri de bazı yönlerden derin düşüncelere itmektedir. Bunlardan birincisi fakirleşen kesimlerin zenginlere karşı her gün daha belirgin olumsuz bir tavır içine girmeleri ve zenginlerin mallarının her an tehlikeye düşebileceği izlenimleridir. Yılbaşı gecesi Taksim Meydanı'nda yaşananlar ve İTO Başkanı Yıldırım'ın daha sonra yaptığı açıklamalardan bu endişeyi kolayca farketmek mümkündür. İkincisi ise iç talebin daralması nedeni ile daha az üretmek ya da şu an şartların pek uygun olmadığı dış pazarlarda rekabet etmek zorunda kalmalarıdır.
 </p>
 <p class="metin">
  Askerin desteği şart
 </p>
 <p class="metin">
  Savunma harcamalarının azaltılması başta gelişmiş olmak üzere tüm dünyanın gündeminde bulunuyor. Silah üreticisi ülkeleri daha zenginleştirmek sevdasından vazgeçmeyi bizim de bir şekilde gündemimize almamız gerekiyor. 2001'de, bütçenin dörtte birine yakın bir kısmın ın savunma harcamalarında kullanılacağı ifade ediliyor.
 </p>
 <p class="metin">
  Türkiye'de askerin destek vermediği herhangi bir programın başarıya ulaşması mümkün olmamıştır. Bölücü teröre büyük bir darbe vuran silahlı kuvvetlerin, terörün oluşmasında en önemli etkenlerden birini oluşturan yoksulluğun ve gelir dağılımı bozukluğunun giderilmesi için ekonomik programa destek vermesi gerekmektedir. Bu topluma da moral verecektir.
 </p>
 <p class="metin">
  Çiftçiler en talihsiz kesim olacak
 </p>
 <p class="metin">
  2003 yılına kadar ekonomide planlanan uygulamaların en olumsuz etkileyeceği kesim ise istihdamımızın yüzde 40—45'ini sağlayan tarım kesimi olacak. Hükümetin 2000 yılında, daha önceden öngördüğü ancak tutturamadığı enflasyon oranı kadar taban fiyatları yükseltmesi, önümüzdeki dönem için de yüzde 12'den fazla fiyat vermeyeceğini IMF'e taahhüt etmesi tarımsal ve hayvansal üretimin daha da gerilemesine neden olacak. Tarım sektörünün en önemli girdisi olan mazotun fiyatının benzine yaklaştırılması ve devamlı zamlanması, gübre ve ilaç fiyatlarının astronomik oranlarda artırılması alım gücü düşen üreticileri toprağı işlemek, hayvan ve bitkileri yetiştirmekten vazgeçirebilir.
 </p>
 <p class="metin">
  Çalışanın geliri düşecek, işsizlik artacak
 </p>
 <p class="metin">
  IMF'e sunulan son ek niyet mektubuna göre "şeker pancarı kotası 12.5 milyon tondan, 11.5 milyon tona indirilecek, hububat destekleme alımlarının hacmi daraltılacak ve TMO tahıl stokları azaltılacak. KİT'lere, emekli olan personelin azami yüzde 15'i kadar personel alınacak, kurumlar arası transferler bu plana dahil edilecek. LPG'deki sübvansiyon Ocak 2001 sonuna kadar kaldırılacak ve bu tür araçlar üzerindeki vergiler artırılacak." Diğer yandan başta THY, Türk Telekom olmak üzere hedeflenen özelleştirmenin gerçekleştirilmesi durumunda bu kurumlardan bir çok çalışan çıkarılacak.
 </p>
 <p class="metin">
 </p>
 <p class="arabaslik">
  Umut veren gelişmeler de var
 </p>
 <p class="metin">
  EURO DEĞER KAZANIRSA YAŞADIK
 </p>
 <p class="metin">
  Euronun TL'ye ve ABD Dolarına karşı değer kazanması hem ihracatımızın artmasına, hem de Euro bölgesinden ithalatın kısmen düşmesine neden olabilecektir. Buna karşın bu bölgeden yaptığımız yatırım mallarının fiyatlarının artacak olması olumsuz bir gelişme olacaktır. Euronun bizim lehimize bir dengeye oturması, ülkede huzurun sağlanarak dışarıya karşın iyi bir izlenim verilmesi ve etkili bir tanıtımla turizmde de önemli kazanımlar sağlanabilecektir. Borçlanma gereği azalacak Özelleştirme Programı vaad edildiği gibi gerçekleştirildiği, enerji özelleştirmelerinde yeni bir sıkıntı yaşanmadığı, kamuda tasarrufa gidildiği takdirde borçlanma gereği azalacak. Borçlanma gereğinin azalması faizlerin düşmesine neden olacak.
 </p>
 <p class="metin">
  SEÇİME KADAR SABIR!
 </p>
 <p class="metin">
  Bazı umut ışıklarının olmasına rağmen Türkiye'yi zor bir yıl ve onun ardından bir başka yıl daha bekliyor. Zor iki yıl. Eğer bu süre zarfında IMF'in programı tutarsa, biz yaşam seviyemizi aşağılara çekerek, ülkemizi küçülterek enflasyon rakamlarını düşürmüş olacağız. Bu süre sonunda 'IMF istiyor' diyerek artırılan vergilerin ve yapılan zamların bankalardan hortumlanan paraların yerine konulduğunu görüp üzülmezsek, belki enflasyon oranımız nedeni ile utanç duymaktan kurtulacağız.
 </p>
 <p class="metin">
  Belki hedeflere ulaşılabilmesi için programın süresi bir miktar daha uzayacak ve 2003'e sarkacak. Ancak seçim dönemi yaklaştığı için hükümet muhtemelen 2003'te vergilerde kısmi bir düşüşe gidecek, işsiz sayısını azaltacak politikaları hayata geçirecek ve tarıma desteği, bugünkü yol ve yöntemlerden farklı bir şekilde de olsa artıracaktır. Eğer iki — iki buçuk yıl daha sabredebilirsek Türkiye'nin başkalarının hazırladığı programlarla ne kadar ileri gidip ne derece geri kaldığını anlama imkanına da sahip olacağız. Anlayacağımız bir başka şey de şu olacak:
 </p>
 <p class="metin">
  Milyonlarca vatandaşın maliyesinin ve moralinin bozulmasına neden olan bir program sonucu devletin Maliye'sinin durumu düzelecek mi, düzelmeyecek mi?
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329050645/mailto:sezaisen2000@yahoo.com">
   sezaisen2000@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/ekonomi/1.htm), [web.archive.org (arşiv bağlantısı)](http://web.archive.org/web/20020329050645/http://www.aksiyon.com.tr:80/2001/321/ekonomi/1.htm)
