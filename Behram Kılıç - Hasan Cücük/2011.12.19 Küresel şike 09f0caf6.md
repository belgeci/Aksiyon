# Küresel şike

*Behram Kılıç - Hasan Cücük 2011.12.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   3 Temmuz’dan beri yoğun bir şekilde Türkiye’nin gündeminde olan şike, yıllardır dünya sporuyla iç içe. FIFA, UEFA ve IOC, şike ve rüşvetin en fazla görüldüğü yerlerin başında geliyor. Sporda dönen para arttıkça şike ve rüşvet de artıyor.
  </font>
 </div>
 <div id="newsText">
  <font class="detail-text">
   <p>
    Türk futbolunun 3 Temmuz’da başlayan şike ile imtihanı devam ediyor. Birçok maçta şike yapıldığı savcının iddianamesinde yer aldı. Bu iddialar pek çok futbolsever gibi Cumhurbaşkanı Abdullah Gül’ü de futboldan soğuttu. Biz kendi sınırlarımız içinde bu sıkıntılarla boğuşurken, şikeye ‘sıfır tolerans’ tanıyan UEFA’nın en gözde organizasyonundaki iki maç kafaları karıştırdı. Bunlar Şampiyonlar Ligi’ndeki Ajax-Real Madrid ve Dinamo Zagreb-Lyon müsabakalarıydı. Son maçlar öncesi 8 puan ve +3 averajlı Ajax’ın ardından 5 puan ve -4 averajla 3. sırada yer alan Lyon, kendisine lazım olan 7 golü bularak adını bir üst tura yazdırdı. Real Madrid’e 3-0 yenilen Ajax’ın ise iki nizami golünün iptal edilmesi, tartışmayı alevlendirdi. Hollanda basını ve Ajax, maçlarla ilgili araştırma yapılmasını isterken; bazı yorumcular, UEFA Başkanı Michel Platini’nin Fransız ekibi Lyon’a yardım ettiğini öne sürdü. Ancak Platini, iddialar karşısında tek bir cümleyle konuyu kapattı: “Bazen kaleciler kötü gününde olabilir.”
   </p>
   <p>
    <img alt="" height="445" src="http://web.archive.org/web/20120430133828im_/http://medya.aksiyon.com.tr/aksiyon/2011/12/19/sike1.jpg">
     Futbolda buna benzer sis perdeleri her zaman olageldi. Hemen akıllara Almanya-Avusturya maçı geliyor. 1982’de İspanya’da düzenlenen Dünya Kupası maçı. Cezayir, ilk maçında Almanya’yı 2-1 yenerek kupaya mükemmel başlamıştı. Cezayir ikinci maçında Avusturya’ya yenildi. Son maçında ise Şili’yi 3-2 yenerek bir gün sonra oynanacak Almanya-Avusturya maçının sonucunu beklemeye başladı. Almanya, gruptan çıkması için ‘dostu’ Avusturya’yı yenmeliydi. Ama 3 farklı galip gelirse Avusturya elenecek, gruptan Cezayir ile Almanya çıkacaktı. Almanya, 10. dakikada Hrubesch’in attığı golle 1-0 öne geçti. Bu golden sonra ise topa sahip takım kendi sahasında top dolaştırmaya başladı. Maçı izleyenler iki takıma da tepki gösterdi. Almanların ARD televizyonu yorumcusu Eberhard Stanjek, ‘utanıyorum’ diyerek maçın bir bölümünden sonra yorumlamayı bıraktı. Avusturyalı spiker Robert Seeger de izleyicilerin televizyonlarını kapatmalarını istedi. Bu iki takımın kupa dışına çıkması gerektiğini savunan birkaç ülke FIFA’ya başvurdu. Bir sonuç çıkmadı. Almanlar ise “Kesinlikle bir anlaşma yok. Ancak sonuç bize yetiyordu ve enerjimizi de 2. tura saklamalıydık...” açıklaması yaptı. Maçı stadyumda izleyen bazı seyirciler organizasyon komitesine başvurup paralarını geri istedi.
    </img>
   </p>
   <p>
    Buna benzer bir olay ise İsveç ile Danimarka arasında yaşandı. 2004 Avrupa Şampiyonası’nda Danimarka, İsveç, İtalya ve Bulgaristan C Grubu’nda yer aldı. İlk iki maçlar sonunda Danimarka, Bulgaristan’ı yenip İtalya ile berabere kaldı. İsveç de Bulgaristan’ı yenip İtalya ile yenişemedi. Son maçlara çıkarken İtalya’nın 2 beraberliği vardı. Danimarka ve İsveç’in gruptan birlikte çıkması için en az 2-2 veya daha yüksek skorla berabere kalmaları gerekiyordu. Bu durumda İtalya, zayıf Bulgaristan’ı isterse 10-0 yensin İsveç ve Danimarka ile aynı puanda olmasına karşın elenip evine dönecekti. İtalyanlar, Danimarka-İsveç ortaklığının kendilerini saf dışı bırakacağını her mahfilde dile getirdi. Hatta İtalyan oyuncu Gattuso, “İsveç-Danimarka maçı en az 50 kamera ile çekilmeli!” diyerek muhtemel ‘hatır şikesine’ işaret etti. İtalyanların haksız olmadığı maçın 2-2 bitmesiyle tescillendi. Öyle ki Danimarka’nın gollerini 28 ve 66. dakikalarda Tomasson atarken, İsveç’in gollerini 47. dakikada Larsson penaltıdan ve 89. dakikada Jonson attı. İsveç’e beraberliği getiren golün pasını ise Danimarka kalecisi Sörensen verdi. Bu maçın görüntülerini YouTube’den arayacaklar için küçük bir not: Boşuna uğraşmayın. Hemen her türlü görüntünün olduğu YouTube’da bu maçın görüntüleri yok. Siyah ekranda “Maçın yayın hakkı UEFA’da” yazıyor!
   </p>
   <p>
    <strong>
     Bol sıfırlı şike olimpiyatları!
    </strong>
   </p>
   <p>
    Şike ve teşvik sadece spor sahalarında yaşanmıyor. FIFA, UEFA ve IOC (Uluslararası Olimpiyat Komitesi) gibi sporun en tepe noktasındaki kurumlarda, sahadakilere taş çıkartacak dolaplar dönüyor. Üstelik rüşvet de işin içine giriyor.
   </p>
   <p>
    Olimpiyatlar, dünyanın en prestijli spor olayı. Hele reklam ve televizyon gelirleriyle büyük bir pastaya döndüğü son yıllarda her ülke olimpiyatları düzenlemek istiyor. Ancak bunun bir bedeli var. Bu bedel dillendirilmese de IOC üyelerine ödenir. IOC üyeleri şartlar değişse, ülkelerindeki rejimler yıkılsa da değişmezler. IOC’nin hesapları da gizlidir. Bugün beş birleşik halka, parasal açıdan dünyanın değerli malları arasında yer alıyor. Bundan sadece çeyrek yüzyıl önce, daha az bulunan bir değerleri vardı. Satın alınamazlardı. “Olimpiyatlar bir iş değildir ve amaçları spordan para kazanmak olanları aramızda istemiyoruz. Bu kadar basit işte.” diyordu eski bir olimpiyat başkanı. Ama 1980’de İspanyol Juan Antonio Samaranch’ın başkan seçilmesiyle işler değişti. 1960 Roma Olimpiyatları’nda TV şirketlerinin olimpiyatlar için ödediği para sadece 1,2 milyon dolardı. Bu rakam 2008 Pekin Olimpiyatları için 1 milyar 737 milyon dolar olmuştu.
   </p>
   <p>
    Samaranch, İspanya’daki faşist Franco iktidarının spor bakanıydı. Medyanın sevgilisiydi ve multimilyonerdi. 1970’te spor bakanlığını kaybetti. 23 Nisan 1977’de 100 bin Barcelonalı, Samaranch için Katalan bölge binası önünde toplandı ve şöyle bağırdı: “Samaranch defol!” Çünkü o, hayatı boyunca Franco’yu desteklemişti. Ancak bu faşist spor adamı, ilişkilerini iyi kullanarak IOC Başkanı oldu. 1972 Münih Olimpiyatları’nda Horst Dassler ile tanıştı. Dassler, Adidas’ın patronuydu ve spor camiasında yükselmek isteyen, onun desteğini almak zorundaydı. Samaranch da öyle yaptı. 1980’de başkan seçildiğinde en büyük destekçisi Dassler’di. Samaranch bir keresinde “Dassler, IOC’ye yakındır; ama ben bunda sorun görmüyorum.” diyecekti. Dassler ise “Ben her şeyi olimpiyat hareketinin iyiliği için yaparım, hiçbir çıkar çalışması yoktur.” açıklamasında bulunacaktı. Dassler, bunu söylediğinde olimpiyatlara katılan sporcuların neredeyse tamamı Adidas markasını üzerinde taşıyordu.
   </p>
   <p>
    Barcelona, 1980’lerin başında 1992 Olimpiyatları için mücadelesine başladığında Samaranch bir İspanyol ve Katalan olarak bu yarışmada tarafsız kalacağını ilan etmişti. Ama bu iş için devreye Brezilyalı dostu Joao Havelange’yi soktu. Havelange, 1963’te IOC üyesi seçilmiş, 1974’te de FIFA’nın başkanı olmuştu. Havalenge, IOC’nin İspanyolca konuşan ülkelerini Barcelona için ikna etti.
   </p>
   <p>
    Samaranch, 1985’teki IOC toplantısını Doğu Berlin’de düzenledi. Toplantıyı Doğu Alman lider Erich Honecker açtı. Honecker, duvarın yıkılmasından sonra hapiste yatacaktı. Samaranch kendisine Altın Olimpiyat Madalyası’nı taktı. Altın madalyayı böyle birine vermek olimpik idealle alay etmekti. O yıl Olimpiyat Altını’nı ünlü biri daha aldı: ‘Bükreş Kasabı’ Nicolae Çavuşesku...
   </p>
   <p>
    Samaranch, 1987’de ise Bulgaristan’a gitti ve diktatör Todor Jivkov’a Altın Olimpiyat Madalyası verdi. Horst Dassler, 10 Nisan 1987’de 51 yaşında kanserden öldü. Öldüğü zaman Adidas’ın dünya satışları 2,2 milyar doları buluyordu. O da Samaranch’ın elinden Olimpiyat Şeref Madalyası aldı. Coca-Cola Başkanı Roberto Goizueta da 1988’de Samaracnch’tan Olimpiyat Nişanı almıştı.
   </p>
   <p>
    Samaranch, olimpiyatların amatör ruhunu iyice kirleten adamdı. Ona rakip de çıktı. Robert H. Helmick, ABD Olimpiyat Komitesi başkanı ve IOC Yönetim Kurulu üyesiydi. 1991’de Samaranch’ın koltuğuna göz dikti. Ancak olimpik hareketle anlaşma yapmak isteyen spor şirketlerinden, pazarlama ve TV şirketlerinden rüşvet aldığı ortaya çıktı. ABD Olimpiyat Komitesi’nden, sonra da IOC’den istifa etmek zorunda kaldı.
   </p>
   <p>
    <strong>
     Nerede para, orada şike!
    </strong>
   </p>
   <p>
    Olimpiyatlar ticari bir boyut kazanınca talip olan kentlerin sayısı da, IOC üyelerine verilen rüşvetler de hızla arttı. Aday kentlerin lobicilik faaliyeti adı altında IOC üyelerine rüşvet teklif ettikleri biliniyordu; ancak hemen her kent bu tür girişimlerde bulunduğu için ‘kral çıplak’ diyen çıkmıyordu. Samaranch dönemindeki yolsuzlukların iplik yumağı gibi sökülmesini, 2002 Kış Olimpiyatları’nı Salt Lake’in kazanmasını sağlayan ABD Olimpiyat Komitesi Başkan Yardımcısı Dave Johnson’un yasak ilişkide bulunduğu ve sonra da terk ettiği bir kadın sağladı. Eski IOC Asbaşkanı İsviçreli Marc Hodler’ın, Salt Lake’in üyelere yüzer bin dolar ve çocuklarına 400 bin dolar burs verdiğini doğrulayarak işin içine Atlanta 96, Nagano 98 ve Sydney 2000’i dâhil etmesi olimpizmi temelden sarstı ve aday kentlerin kaz gelecek yerden tavuğu esirgemedikleri ortaya çıktı.
   </p>
   <p>
    Bu açıklamalardan sonra Salt Lake’den rüşvet aldıkları belirlenen Malili Maline Keita, Ekvadorlu Agustin Arroyo, Kenyalı Charles Mukora, Sudanlı Abdel Gadir, Şilili Sergio Santander ve Kongolu Jean Claude Ganga’nın üyelikten ihraç edilmeleri kararlaştırıldı. Salt Lake’den 2 bin dolar değerinde tabanca (150 dolardan pahalı hediye almak ve vermek yasak) aldığı söylenen IOC Başkanı Samaranch da söylentileri doğruladı; ancak tabancanın rüşvet değil, hediye olduğunu belirterek istifa etmedi.
   </p>
   <p>
    Salt Lake’deki yolsuzlukların benzeri, 1998 Kış Olimpiyatları’nı organize edecek olan Japonya’nın Nagano kentinde de patlak verdi. Bazı üyelere rüşvet verildiği iddia edildi. Ardından Sydney 2000’deki yolsuzluklar da ortaya saçıldı. 1997’de Monte Carlo’da yapılan oylamada Pekin’e karşı 45-43 üstünlük sağlayan Sydney’in, oylamadan bir gün önce Kenyalı ve Ugandalı iki üyeye toplam 70 bin dolar rüşvet verdiği iddia edildi. Avustralya Olimpiyat Komitesi Başkanı John Coetes, bu iddiaları doğrulayarak “Ancak bu sadece her iki ülkede sporu finanse etmek içindi. Bu para rüşvet niteliği taşımıyordu.” dedikten sonra “Sadece biz vermedik. Diğer adaylar belki de bizden daha fazla verdi.” sözleriyle yolsuzluklara yeni bir boyut kazandırdı. Coetes, “Atlanta 96 adaylık komitesi de oy satın almak için seferberlik başlatmıştı; fakat hep hasıraltı edildi. 1992 Barcelona ve 1988 Seul Olimpiyatları’nda da öyle. Rüşvet şimdiye kadar gelenek hâline gelmişti. Herkes şimdi uyandı.” şeklinde konuşarak suçlarını azaltmaya çalıştı.
   </p>
   <p>
    Antonio Samaranch’ın son icraatı ise 2008 Olimpiyatları’nın Pekin’e verilmesi oldu. Oysa Çin, insan hakları ihlalleriyle sürekli dünya gündemindeydi. Çin aleyhtarı Tibetlilerin sürekli gösteri yapmasına rağmen bu ihlaller IOC’nin gündemine kesinlikle gelmedi. Çünkü, 1 milyar 250 milyonluk nüfusuyla Çin, dünyanın en büyük pazarıydı. Üstelik aç olan bir pazardı. Olimpiyatları finanse eden Coca-Cola ve McDonalds gibi büyük sermaye grupları, ev sahipliğinin ısrarla Pekin’e verilmesini istiyordu. Sonuçta istenen oldu ve 2008 Pekin’e verildi. Pekin, rakipleri Paris, Toronto, İstanbul ve Osaka’ya çok büyük fark attı. Bu sonuçla Çin’in globalleşme süreci de hızlanmış oldu.
   </p>
   <p>
    IOC’den sonra biraz da FIFA’ya bakalım. Merkezi Zürih’teki  FIFA’nın geliri sadece Dünya Kupası’ndandı ve 4 yıl bu parayla idare edilmek zorundaydı. 1974 seçimlerinde Brezilyalı Havelange, FIFA’nın Avrupalı hâkimiyetine meydan okudu ve kazandı. Horst Dassler, İngiliz Sir Stanley Rous için lobi faaliyetleri yaptı. Ancak Havelange 16 oy farkla koltuğa oturdu. Brezilyalı kazandıktan sonra da gücüne hayran kaldığı Dassler ile yakın işbirliği içine girdi. Hatta öyle ki “Bay Dassler’in FIFA politikalarında herhangi bir etkisi yoktur.” açıklamasını yaptı. Ancak Dassler, yeni genel sekreteri seçecek kadar FIFA’nın idaresini ele almıştı. Dassler, o günlerde Swiss Timing için çalışan Joseph Blatter’i genel sekreterliğe getirtti. Blatter, FIFA’ya girmeden önce Adidas’ın Landersheim’daki merkezinde eğitildi. Orada Horst’un yanında çalıştı, Adidas’ın dünyadaki operasyonları hakkında bilgi sahibi oldu.
   </p>
   <p>
    Dassler, ISL adında bir pazarlama şirketi kurdu. Hem Samaranch’a hem de Havelange’a olan yakınlığından dolayı hem IOC’nin hem de FIFA’nın organizasyonlarının reklam ve yayın pazarlamasını aldı. FIFA ve IOC, yıllarca piyasadaki pazarlama şirketlerinin ISL’ye alternatif paketler sunmalarına dahi izin vermedi.
   </p>
   <p>
    FIFA başkanlığına seçilmek için rüşvet verildiği tartışmaları Brezilyalı Havelange döneminde başladı. Dünya Kupası ev sahipliğine aday ülkelerin FIFA Yönetim Kurulu’na yüklü miktarda para verdiği hep konuşuldu; ama bir türlü ispat edilmedi. İngiliz gazeteci ve yazar Andrew Jenning, ‘Faul’ adlı kitabında FIFA koridorlarında dağıtılan ulufeleri kaleme aldı. “Ahlakın, çöküntünün en çok yaşandığı yerlerin başında FIFA geliyor.” yorumunu yapan Andrew, her Dünya Kupası öncesi üst düzey FIFA üyelerine önemli maçlar için 10-20 adet bedava bilet dağıtıldığını iddia etti. Andrew, 2002 Dünya Kupası’nda Brezilya ile Almanya arasında oynanan final maçı için FIFA üyelerine bedava bilet dağıtıldığını, bu biletlerin karaborsada satıldığını ve üyelerin cebine toplam 250 bin dolara yakın paranın girdiğini yazdı. Andrew, konunun bu kadar açık olmasına rağmen kimsenin olayların üzerine gitmemesini ise “Bunun tek ve yegâne sebebi, federasyonlara verilen rüşvettir.” şeklinde açıklamıştı.
   </p>
   <p>
    <strong>
     Dünya Kupası karşılığında şike!
    </strong>
   </p>
   <p>
    Adidas’ın operasyonlarında çalışan Joseph Blatter, 1998’de FIFA başkanı seçildi. Halen koltukta. Birçok  eleştiriye maruz kaldı. Geçen hafta Bayern Münih Başkanı Karl Heinz Rummenigge, Sepp Blatter’in ‘diktatör rejimin başındaki elle tutulamaz yılan balığına’ benzediğini söyledi.  Rummenigge, FIFA’nın şeffaf ve demokratik bir kurum olduğuna inanmadığını, yönetimin bazı yönlerden diktatörlüğü anımsattığını savundu.
   </p>
   <p>
    Sepp Blatter’e ilk ciddi suçlama ise 1998’de başkan seçildiğinde yapılmış, Afrika delegelerinin oylarını ‘rüşvet’ karşılığında aldığı iddia edilmişti. Blatter’in seçim sözü, o ana kadar Dünya Kupası’na ev sahipliği yapmayan Afrika’ya bu organizasyonu vermekti. Ancak 2006 Dünya Kupası ev sahipliği yarışında Almanya 1 oyla Güney Afrika’yı geride bırakınca Blatter zor durumda kaldı. Güney Afrika’yı ikna eden Blatter, 2010 Dünya Kupası’nı bu ülkeye vererek Afrika’nın desteğini sağladı ve 2007’deki seçimleri de kazandı.
   </p>
   <p>
    Blatter’e bir suçlamayı da FIFA Genel Sekreteri Michel Zen Ruffinen yaptı. Ruffinen, 2002’de hazırladığı raporda Blatter’in FIFA’nın ekonomik yardım bütçesini suiistimal ederek diktatörce kendi istediği doğrultuda kullandığını belgeleriyle açıkladı. Blatter raporu örtbas etti. Ruffinen’in görevine son vererek genel sekreterlik makamını da ortadan kaldırdı.
   </p>
   <p>
    Asya Futbol Konfederasyonu Başkanı Muhammed Bin Hammam, 1 Haziran 2011’de FIFA başkanlığı için aday olduğunu açıkladı. Sepp Blatter’e karşı ‘ciddi bir rakip’ çıktı yorumları yapılıyordu. Ancak Bin Hammam’ın adaylığını açıklamasından kısa bir süre sonra başkanlık koltuğunu rüşvetle almaya çalıştığı iddiaları gündeme geldi. İddialar üzerine FIFA Etik Kurulu(!), Bin Hammam’ı ömür boyu futboldan men cezasına çarptırdı. Blatter de sorunsuz bir şekilde tekrar başkan seçildi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=71C2C5C0396A5EBDA0BCB4073CA255DA?newsId=31321), [web.archive.org (arşiv bağlantısı)](http://web.archive.org/web/20120430133828/http://www.aksiyon.com.tr:80/aksiyon/newsDetail_getNewsById.action;jsessionid=71C2C5C0396A5EBDA0BCB4073CA255DA?newsId=31321)
