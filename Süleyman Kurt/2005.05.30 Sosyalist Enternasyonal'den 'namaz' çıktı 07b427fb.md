# Sosyalist Enternasyonal’den ‘namaz’ çıktı

*Süleyman Kurt 2005.05.30*

<div>
 <p>
  <font>
   CHP Genel Başkanı Deniz Baykal’ın Kubbetüssahra Camii’nde öğle namazını cemaatle kılması gündeme geldi. Peki, Deniz Baykal önceden hazırlıklı mıydı? CHP lideri Kudüs’e doğru yola çıkarken abdestini Tel-Aviv’deki otelden ayrılmadan önce aldı.
   <br/>
   <br/>
   Dünya solunu bir araya getiren Sosyalist Enternasyonal (SI) Konsey toplantısı, 23-24 Mayıs tarihlerinde İsrail’in Tel-Aviv ve Filistin’in Ramallah kentlerinde yapıldı. İsrail’de İşçi Partisi ve Yahad, Filistin’de ise Fetih, ev sahibi partilerdi. Dünya solunun temsilcileri, Tel Aviv’de İsrail Cumhurbaşkanı Moşe Katsavi, Ramallah’ta ise Filistin Devlet Başkanı Mahmut Abbas’ı dinledi. İki gün süren toplantıda tek bir nokta öne çıktı: “Artık, barış istiyoruz.” Belli ki, Filistin’de Mahmud Abbas’ın iş başına gelmesinin ardından ortaya çıkan olumlu havaya, ‘dünya solu’ da katkı vermek istiyordu.
   <br>
    <br>
     Nitekim, barış umutlarını artıran sahneler yaşandı. Filistinli siyasetçiler Tel-Aviv’de; İsrailliler Ramallah’ta görüşlerini aktarma fırsatı buldu. Filistin’in efsanevi lideri Yaser Arafat’ın kabrinin başında saygı duruşunda bulunanlar arasında İsrailli siyasetçiler de vardı. Filistin’in yeni lideri Mahmud Abbas, Filistin’de verdiği resepsiyonda, kürsüye bir İsrailli siyasetçiyi, Yahad Genel Başkanı Yossi Beilin’i çağırdı. Kimilerine göre Yahudi siyasetçi Beilin, “İsrail’de Filistinlilerin sesiydi.” 100’e yakın ülkeden gelen delegasyona hitap eden Beilin, “Barış için bundan önce çok fırsat kaçırdık. Önümüzde duran bu fırsatı kaçırmayalım. Bunun için birbirimize söz verelim.” dedi. Mahmud Abbas da, iki ülke arasında barışa giden yolun müzakereden geçtiğini ve kendilerinin bu yolu seçtiğini anlattı.
     <br>
      <br>
       Bütün görüşmeler ve müzakerelerin ardından bir karar metni yayımlandı. “Ortadoğu’da Demokrasi ve Barış” başlıklı metinde, Filistin’e destek verildi, İsrail’in Filistin topraklarında yeni yerleşim yerleri ve duvar yapımına son vermesi istendi. İsrail’in Gazze Şeridi ve Batı Şeria’nın kuzeyinden çekilmesinin yeni bir fırsat penceresi açtığına işaret edilirken, Avrupa Birliği’ne de sorunun çözümünde özel bir rol oynaması çağrısı yapıldı. Avrupa Birliği, son genişleme ardından bölge ülkeleri Lübnan ve Filistin’le ikili bir harekat planı uygulamaya koymuştu. Bölgesel işbirliğinin geliştirilmesinin uzun vadede barışı ve kalkınmayı garanti edeceğinin altının çizilmesi, bunun devamıydı.
       <br>
        <br>
         Sosyalist Enternasyonal toplantısının gündeminde yalnızca Filistin-İsrail sorunu yoktu. Irak’taki durum değerlendirilirken, “Gelecekteki Irak Anayasası ülkede yaşayan bütün insanlara eşit haklar vermeli. Kadınların rolü ve hakları özel bir öneme sahiptir.” dendi. Irak Cumhurbaşkanı Celal Talabani’nin partisi Kürdistan Yurtseverler Birliği (IKYB) de, Sosyalist Enternasyonal’in tam üyesi haline geldi. Karar metninde, Irak’ta ve İran’da yaşayan Kürtlerin durumuna da değinildi. “Irak Kürtleri, haklarını birleşik ve federal çerçevede kullanmalı. İran’daki Kürt sorununa da barışçı bir çözüm bulunmalı.” ifadeleri yer aldı. Metinde, Türkiye ile doğrudan ilgili herhangi bir ifade ise yer almadı. Türk delegasyonun, “Irak’taki Türkmenlerin haklarından da bahsedilsin” önerisi ise kabul görmedi.
         <br/>
         <br/>
         CHP Genel Başkanı Deniz Baykal, toplantıları, “Filistin’in geleceğine verilmiş en büyük destek. Artık bundan sonra İsrail’in buraya çatışma için uzanması imkanı kalmamıştır.’’ sözleriyle değerlendirdi. Sosyalist Enternasyonal Başkan Yardımcılığı görevini yürüten Deniz Baykal, delegelere yaptığı konuşmada ise “Osmanlı, bu toprakları yönetirken dinlere saygı göstermiştir. Kudüs ve diğer bölgeleri büyük bir dikkatle yönetmiştir. Müslüman olmayan halka, herhangi bir kültürel ve dinî değeri kabul ettirmeye çalışmamıştır.” diyordu.
         <br/>
         <br/>
         Türk siyasetine geçen fotoğraf
         <br/>
         <br/>
         Dünya soluna Osmanlı tarihini hatırlatan CHP lideri, bu konuşmanın bir gün öncesinde Türk siyasetine geçecek tarihî bir fotoğraf vermişti. Baykal, Küdüs’te Kubbetüssahra Camii’nde cemaatle birlikte öğle namazı kılmıştı. Son birkaç yıldır Bayram namazlarına giden, 20 yılı yakın bir süredir oruç tutan Baykal, ilk kez cenaze namazı dışında bu şekilde görüntülenecekti. Baykal, kimilerinin iddia ettiği gibi, Kudüs’ü görünce mi etkilenip namaza durmuştu, yoksa önceden hazırlıklı mıydı? Bu soruya cevap aramayı bir yana bırakıp, Türk solu açısından da bir ilki ifade eden ‘namaz’ hikayesine geçelim isterseniz.
         <br/>
         <br/>
         CHP lideri, Kudüs’e doğru yola çıkarken abdestini geceyi geçirdiği Tel-Aviv’deki otelden ayrılmadan önce aldı. Hazreti Muhammed’in (sas) Mirac’a yükseldiği kenti ziyaret edecekti, iki rekat şükür namazı kılmak istiyordu. Bir saate yakın bir yolculuktan sonra Kudüs göründü. Baykal, önce Zeytin Dağı’na çıktı yanında bulunanlarla birlikte. Kent, bütün ihtişamıyla karşıdaydı. Altın kubbesi ile Kubbetüssahra ve onun yanı başında Aksa Camii... Müslüman bölgesinin hemen arkasında ise, Yahudiler için kutsal kabul edilen Ağlama Duvarı, Hıristiyan inancına göre Hazreti İsa’nın çarmıha gerildiği kabul edilen tepeye inşa edilen Kıyam Kilisesi...
         <br/>
         <br/>
         Seyrine doyum olmayan Kudüs’ün içine girilecekti. Tarihî kente, Arslanlı Kapı’dan adımını attı Türk heyeti. Biraz yürüdükten sonra sola dönüldü. Zeytinlerin arasında Kubbetüssahra belirmişti. Deniz Baykal, camiye girmeden önce, Kudüs İslam Konseyi Başkanı Abdülazim Selah ve İslam Vakfı Başkanı Adnan Hüseyni ile sohbet etti. Bir acı kahve içtiler, beraberce geçirilen yüzlerce yılın hatırına. Abdülazim Selah, “Türkler buraya daha çok gelsin ve burada daha çok namaz kılsın, dua etsin.” diyordu, tam da öğle ezanı okunurken. Baykal, Selah ile birlikte kalktı, camiye yöneldi. Ön kapıdan içeri girdi. Dünyanın dört bir yanından gelen cemaat sünnete durmuştu. Baykal, en ön safta kıldı namazını. Namazdan sonra da caminin içinde bulunan Muallak Taşı’nı ziyaret etti, Hazreti Muhammed’in (sas) Mirac’ı hakkında bilgi aldı. Kubbetüssahra’dan çıktı, Aksa Camii’ni ziyaret etti. Kıyam Kilisesi’ni gezdi, uzaktan Ağlama Duvarını bir süre seyretti. Baykal, ilk kez geldiği Kudüs’ten güzel anılarla ayrıldı. Tarihe ‘namaz’ notu da düşerek.
         <br/>
         <br/>
         Baykal, kendisini izleyen Türk gazetecilere bir ara ‘Kudüs, hiçbir şey, diğer yandan her şey’ diyecekti. Buradaki mesajı ise haçlı seferlerinin ‘Kudüs kapışmasını’ anlatan ‘Cennetin Krallığı’ filmini izleyenler anlayacaktı sadece.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2563 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21808), [web.archive.org (arşiv bağlantısı)](http://web.archive.org/web/20060526221448/http://www.aksiyon.com.tr:80/yazdir.php?id=21808)
