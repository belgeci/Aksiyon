# Sıcak güğümden bakır kazana...

*Şule Altundağ 2003.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'un marka olmuş tatlıcılarından Taksim Sütiş, lezzetini getirmesi için yurtdışındanda davet alıyor. Bu lezzetin yurtdışına ne zaman açılacağı ise belli değil; çünkü firma İstanbul'un talebini bile zor karşılıyor.
  </font>
 </div>
 <div id="newsText">
  <font class="detail-text">
   Eski bir Osmanlı konağına giriyor gibisiniz. Tavandan sarkan, tahtadan sarı ışıklı avizeler ve duvarlardaki aynalar geleneksel eşyayı anımsatıyor. Masanızda tatlınız, sütlaç, kazandibi, aşure, tavuk göğsü olabilir, yanında belki bir bardak çay... Üst kattan İstiklal Caddesi'nin karları erimemiş yapılarını da seyredeceksiniz. Sütiş, yaklaşık elli senedir marka olduğunu ispatlamış bir kurum. Cep telefonlarının olmadığı zamanlarda adres olarak buranın adı verilirdi veya kumbaralı telefon sırasına giren müşteriler tatlı yemeye gelenlerle aynı sayıdaydı. Taksim Sütiş, şimdi eski müşterilerini ağırlarken yeni kuşağı da sofrasına buyur ediyor. Hamburgerin revaçtan düştüğü ve gelenekselin yerleştiği şu günlerde, onlar da süt ürünleri satılan asıl şubenin yanına müşterilerden gelen istek üzerine et yemekleri sunan bir mekan açıp tedbirlerini almışlar. Yani yemeğinizi yedikten sonra yan tarafa geçerek tatlınızı tadıyorsunuz.
   <br/>
   <br/>
   Peki tatlıcılıkta uzun yılların hikayesi ne? Sütiş Artvinli bir aile olan Kocadağlar tarafından kurulmuş. 1940'lı yıllarda üç akraba, İbrahim Kocadağ ve Cihan Kocadağ İstanbul'a gelip, fırıncılık, kasaplık, halcilik yaparak çalışma hayatına başlıyor. 1950'lerde ise Nişantaşı'nda ilk Sütiş hizmete giriyor. Üç ortağın çocuklarından Muhittin Kocadağ'ın, özellikle gıda sektörünün sütçülük ve kaymakçılık alanına yönelmesiyle babalarından işi devralan orta kuşak, çocuklarını da yanlarına alarak çekirdekten tatlıcı bir aile oluyorlar. Hakan Kocadağ, üçüncü kuşak temsilcisi; bulaşıkçılık, komilik ve tezgahtarlıktan geçerek bu işi öğrenmiş. 1980 sonrası piyasalardaki hareketlenmelerden kendilerinin de nasiplendiğini söylüyor. 1984'te, Nişantaşı'ndan sonra bir şube de Taksim'de açılıyor. Eskiden İstanbullu muhallebicilerde, sabahları bir kahvaltı ve yalnız tatlı çeşitleri olurmuş; muhallebi, kazandibi, tavuk göğsü, dondurma, kışın da salep... Zamanla değişen talepler bu sadeliği kırmış. Sütlü tatlıların yanında mönülere, sahanda yumurta çeşitlerinden dönere, tavuklu pilavdan, akşam çayında keke kadar birçok çeşit eklenmiş. Sütiş müşterilerini İstanbul'daki şubelerinde ağırlarken başka yerler açmamış. Çünkü taze olarak tüketilmesi gereken süt ürünlerinin bozulma ihtimali var. Bu da katkı maddeleriyle kaliteden ödün vermeyi getiriyor. Firmanın bu konudaki titizliği taklitlerini artırmış. Hakiki Sütiş'ler; Taksim, Pangaltı ve Kadıköy'de bulunan 3 şube.
   <br/>
   <br/>
   Elemanlarını ustaçırak ilişkisiyle yetiştiren Sütiş'in alameti farikası nedir? "Halden aldığımız malları kendi evimize alıyormuşuz gibi alıyoruz" diyorlar. "İstanbul'a yakın köylerden, Kağıthane'deki çiftliklerden, akşam belli vakitlerde sağılan süt sabaha karşı güğümler soğumadan sıcak sıcak firmanın mutfağına getiriliyor. Bakır kazanlarda pişirilerek tatlılar yapılıyor." Tosya'nın pirincini ise kendi değirmenlerinde öğütüyorlarmış. Sütlü tatlılar taze olsun diye akşamdan yapılıyor, sabahları börek ustaları ve poğaçacılar, öğlene doğru ise hamur işi tatlıcıları ve baklavacılar görevi devralıyorlar.
   <br/>
   <br/>
   Müşterilerin güveni onlar için çok önemli. İstanbul'dan Ankara'ya kazandibi siparişi veren Turgut Özal kadim müşterileriymiş. Ali Poyrazoğlu'nun tercihi ise su muhallebisi. Yerli müdavimleri olduğu gibi yabancıların da ilgi odağı. Yemek servisi yapılsa da Sütiş adı üstünde bir tatlıcı. Sütiş ayva tatlısını mutlaka denemelisiniz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B51F90AF742B814CD62B26B69075FC05?newsId=9296), [web.archive.org (arşiv bağlantısı)](http://web.archive.org/web/20120320220503/http://www.aksiyon.com.tr:80/aksiyon/newsDetail_getNewsById.action;jsessionid=B51F90AF742B814CD62B26B69075FC05?newsId=9296)
