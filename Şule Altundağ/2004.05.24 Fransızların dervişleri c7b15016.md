# Fransızların dervişleri

*Şule Altundağ 2004.05.24*

<div>
 <p>
  <font>
   "Aksak"ın ismine bakıp darbukalı, klarnetli bir müzik grubu sanmayın. Çünkü aksak.org"u ziyaret ettiğinizde karşınıza tekmili Fransızca bir site ve siyah-beyaz fotoğrafları olan "ciddi" müzisyenler çıkıyor...
   <br/>
   <br/>
   Batılı entelektüellerin ve genellikle Doğu"yu kendi değer çerçevelerinde değerlendirme yaklaşımı, bazı Batılı müzisyenlerin tercih ettiği bir şey değil. Çünkü insanın varolduğu bütün coğrafyalara müziğin anahtarıyla girebilmek, hayatı o açılarıyla kavrayabilmek bu müzisyenler için daha gerçekçi. Bir sazın ruhunu ve özünü anlamak bir insanı anlamaktan geçiyorsa, neyin nasıl ağladığını bilenler, bir insanın ağlayışını da inceden inceye sezebilir. Ya da zurnanın, kavalın bir düğünü, zeybeği nasıl şenlendirdiğini"
   <br>
    <br>
     İşte Aksak, derviş mizaçlı birkaç Fransız müzisyenin bir araya gelmesiyle kurulmuş "ince fikirli", "ince müzikli" bir grup. Kendi coğrafyalarından çıkıp ötekini anlamaya ve "yaşatmaya" yönelmişler. Yaş ortalamaları 30 olan Fransız müzisyenler, sanki uzun yıllardır Türk ve Balkan müziği dinliyor ve icra ediyorlarmış da, biz onları dinlemekten mahrum kalmışız gibi izlenim veriyor. Sazlarına hakim bir eda içerisindeler. İşlerini ciddiye alıyor ve bunun neşesini yaşıyorlar. Kimi ud, kimi kaval, kimi tambur, kimi def çalıyor. Özellikle etnik müzikler ve halk müziği ilgi-icra alanlarını oluşturuyor. Dinlediğinizde, gittikleri kültürleri özümsediklerini ve rahatça yansıtabildiklerini görüyorsunuz. Gayet mütevazı insanlar oluşlarını da bu noktada es geçmemek gerekir. Onları Marsilya"nın konservartuvarlarından Balkan coğrafyasına ve oradan da Anadolu"ya taşıyan sebep ise Osmanlı emaneti saydıkları müzikleri. Fransa sınırlarına hapsolmuş, hiç aksamayan, tek düze nağmelerden hoşlanmadıkları için bir açılım yapmak istemişler. Çünkü müzik ve hayat bu kadar sert değil; aksine, inişleri-çıkışları, dalgalanışları var. Aksak üyeleri, kendilerini Fransa"da bolca bulunan ve Balkan müzikleri icra eden birçok gruptan "Osmanlı müziğini emanet almanın" bilinciyle ayırdıklarını söylüyor.
     <br>
      <br>
       1989 yılında kurulan Aksak, ismini Türk müziğindeki "aksak" usûlünden alıyor. Bu ritim, Fransız müzik kültürüne de Türkiye"deki adıyla girmiş. Grup, bir aktör ve 5 müzisyenden oluşuyor. Matmazel Isabelle Courroy, kaval ve akordeon; Madam Christiane Ildevert, kontrbas ve def; Mösyö Lionel Romieu, gitar, ud, tambura, mandolin, trompet ve vurmalı sazlar; Mösyö Patrice Gabet, keman ve saksofon; Mösyö Philippe Franceschı: klarnet, telli bir saz türü bratsch ve vurmalı sazları çalıyor. Grup başkanı Isabelle, Bulgar kavalıyla yola çıktığında sazın kökeninin Anadolu"ya uzandığını görmüş. Bu fikri, Anadolu"nun kavalını sahiplenmeye ve neyle birlikte ilerletmeye kadar gitmiş. Kavalın Fransa"da çok bilinmediğini söylüyor Isabelle. Yan flütle başladığı müzikte kavalı eline aldığında gönlünde yatan sazı da bulmuş. O bir kaval âşığı. Ud gibi bir musiki aletini nasıl çaldıklarını sorduğumuzda, sazın ruhunu aldıktan sonra çok zor olmadığını söylüyorlar. Kültürler arası bir köprü olmak misyonunu üstlenen grup, Türk, Rumen, Yunan, Bulgar, Macar ve Ermeni ezgilerini kendi müzikleriyle harmanlıyor. Fransa"daki gençleri, yani konservatuvar öğrencilerini de Balkan müziği ve dansları konusunda eğitiyorlar. Ülkede Türk müziğine yönelik bölümler ise çok fazla değilmiş. Müziğin kendilerine verdiği cesaretle yola çıkan Aksak, bu yolda bombalardan ya da savaşlardan da sakınıp korkmuyor. Irak"ta yaşananların kendilerini etkilemediğini, oradan bir teklif gelse konser için gidebileceklerini söylüyorlar. İstanbul"da bombaların patladığı sırada bulunan Isabelle, müziğin evrenselliğinin onları Doğuda da Batıda da sardığını ve koruduğunu düşünüyor. Doğuya doğru geldikçe yaşanan güçlü akışı hissediyorlar. Türkiye"de müzisyenlerle bağlantı kurmaya çalışan grup, Burhan Öçal"la tanışmış. Galata Mevlevihanesi"nde ilk defa gördükleri yaylı tamburdan etkilendiklerini ve Türk kemanını araştırdıklarını söylüyor. Türkiyeli müzisyenlerle tanışmaya açıklar. Ney sazını dünyaca ünlenmiş saz diye tanıtan Isabelle, Kudsi Erguner"le Fransa"da tanışmış. Kaval sazında, Murat Toraman ve Sinan Selik ile irtibata geçmişler. Hatta İstanbul"da 4 Mayıs"ta verdikleri "Balkan, Balkan" konserinde kendisi Toraman"ın kavalını kullanmış. Zeybek, onlar için yaşayan bir müzik. Yunanistan aracılığıyla karşılaştıkları zeybeği, Anadolu"da bulmuşlar. Zeybeklerin baş kaldırıp dağa çıkan efelerin müziği olduğunu kavradıklarında işi dans boyutuna bile taşımışlar. Zeybeği kendi tavırlarından süzerek oynuyorlar.
       <br>
        <br>
         Türkleri çok uç duyguları bir arada yaşayan, canlı bir toplum olarak tarif eden grup üyelerinden bir aktör, Fransa"nın toplum olarak ya sakin ya da canlı olduğunu, bu ikisini kendi ülkelerinde bir arada göremeyeceklerini tespit etmiş. Camiyle kiliseyi yan yana görmelerinin de ciddi etkisinde kaldıklarını belirtiyorlar. Balkanlar"da ve Avrupa"da tanınan bir grup olan Aksak, yöresel müzikleri tanımak için daha çok seyahat edecek. Marsilya üzerinden Balkanlar"a ve İstanbul"dan güneye bir Akdeniz çemberi yaparak geri dönme projeleri var. Grup şimdiye kadar De l"Europe Centrale à la Méditerranée Orientale (Orta Avrupa"dan Doğu Akdeniz"e Doğru), Les Oiseaux Migrateurs (Göçmen Kuşlar), Noëls de Balkan (Balkanlarda Noel - Yılbaşı) ve Florina (Florina) adlı albümleri çıkartmış.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2658 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11511), [web.archive.org (arşiv bağlantısı)](http://web.archive.org/web/20060104142357/http://www.aksiyon.com.tr:80/yazdir.php?id=11511)
