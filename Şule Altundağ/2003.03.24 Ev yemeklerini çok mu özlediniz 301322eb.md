# Ev yemeklerini çok mu özlediniz?

*Şule Altundağ 2003.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Damak tadınıza uygun ev yemekleri, salata çeşitleri ve sabah kahvaltısı Hanımeli bu konuda iddialı, yeni şubeler açarak beğendiği lezzetleri farklı semtlere de taşıyacak.
  </font>
 </div>
 <div id="newsText">
  <font class="detail-text">
   Halkalı Meydanı'na varan İkitelli Caddesi üstünde, kendi halinde hanım hanımcık bir mekan Hanımeli. Kaldırımdan biraz aşağı iniyorsunuz efendim, açılıyor önünüze bir kapı, kapıdan içeri varıyorsunuz; sağa bakıyorsunuz bir hanım, sola bakıyorsunuz bir hanım Doğal olarak şaşırıyorsunuz, burası nasıl bir işletme diye. İşletmecisinden çalışanına -tabii Halkalı lokantalarının gülü, yaman çırağımız Eren hariç- hepsi kadın. Sağdaki hanım gözlemelerle meşgul, öylece yerleşmiş saç üstünde gözleme yapıyor. Bir yandan mayalı hamuru açıyor, bir yandan pişiriyor. Mutfaktaki hanımlar bilumum zeytinyağlı çeşitleri ve tatlılarla haşır neşir. Bir vitrin döşemişler ki, öyle bildiğiniz etli, yağlı yemeklerle dolu değil. Her çeşit zeytinyağlı yemek gözünüzü kamaştırarak tezgahta parıldıyor; zeytinyağlı kabak yemeği, zeytinyağlı bakla, zeytinyağlı pırasa, yaprak sarması, zeytinyağlı patlıcan, mantı  Hele o nar ekşili kısır var ya, hafiften buruk, en âlâ salata. Karnımız doyar mı doymaz mı demeyin, doyacak. Neden? Çünkü buna denir sağlıklı beslenme ve yaşamak.
   <br/>
   <br/>
   Latifesi bir yana, Hanımeli Gözleme ve Mantı Evi, Halkalı'nın banka, fabrika, işyerlerinin çok olduğu meydanında hanım elinin değdiği anlaşılan bir yer. Dışarıda el yazısıyla yazılmış tabeladan, mekana ilk girdiğinizde de zarif dekorasyondan bunu anlıyorsunuz. Elif Doğan, annesi Saadet Doğan'la birlikte mekanı işletiyor. Tekstille uğraşan Saadet Hanım ek iş olarak yemekle uğraşmayı çok istediğinden burayı açmış. Bölgede istatistikler çıkarıp en çok neler yenildiğini tespit etmişler ve civarda denenmemiş tatları oluşturmaya başlamışlar. Mantıları özellikle çok seviliyor. Yiyenler yaprak sarmayı da öve öve bitiremiyor. Önünüze gelen karışık tabağa baktığınızda görüntüden bile lezzeti anlayabilirsiniz. İlk önce mercimek çorbası, ardından gelsin zeytinyağlı çeşniler  Burayı en çok kimler ziyaret ediyor dersiniz? Hanımeli'ne gelenler, bankacılar, ev hanımları, askerler, hastane çalışanları ve fabrika çalışanları. Öğrenciler nadiren geliyor. Özellikle toplu konutlarda oturan ve çalışan hanımlar işten dönerken evlerine mantı ya da istedikleri çeşitten götürüyorlar. Eşleri daha sonra gelip, "Eşim sizden yemek almıştı, çok güzel yapmışsınız, elinize sağlık" diyorlarmış. Baştan içeri girmeye çekinenler de şimdilerde müdavim olmuş belli ki. Yaza müdavimleri yeni yemekler bekliyor; kumpir ve dondurma sırada. Mutfakta çalışan ustalardan biri Adanalı biri de Kayserili. Gözlemeci Ankaralı. Mantının ve kebapların memleketinin üstün birleşimi bu mutfakta! Kiminin ilk iş deneyimi, kimi daha önce çalışmış. Ama hepsi de evlerindeki lezzeti Hanımeli'ne taşımakta usta. Tereyağı, zeytinyağı ve ayçiçek yağı kullanmak Figen Hanım'la Sultan Hanım'ın tercihi. Ev baklavası, revani, mozaik tatlılar, kurabiyeler tatlı çeşitleri arasında yer alıyor. Her gün bir çeşit sebze ve et yemeği çıkarıp canı isteyenlere de haksızlık etmiyorlarmış. Güneşe bakan yüzüyle günün her saati aydınlık olan mekanın dekorasyonu ise Elif Doğan'ın babasına ait. Duvarlarda gravürler ve tablolar, masaların üstündeki dekoratif mumlar, tek camekanlardaki ince işlemeli tüller Saadet Doğan'ın işi. Çiçekli saksıların olduğu kasa tarafını görmezseniz sanki ev  Akşam saatleri 6'dan sonra aileler sıkça geliyorlar. Hanımeli'nde fiyatlar ucuz, zeytinyağlıların bir porsiyonu yedi yüz elli bin lira, et yemekleri, köfte ve ciğer 2 milyon, gözlemeler 1 milyon iki yüz elli bin, mantının kilosu 2.5 milyon. Kasım 2002'de açılan Hanımeli'nin şimdiden müdavimleri var, bu hafif lezzetleri tadarken siz de zeytinyağlıların varlığına dua edeceksiniz!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9278-34-ev-yemeklerini-cok-mu-ozlediniz.html), [web.archive.org (arşiv bağlantısı)](http://web.archive.org/web/20130530113604/http://www.aksiyon.com.tr:80/aksiyon/haber-9278-34-ev-yemeklerini-cok-mu-ozlediniz.html)
