# Taç eserlere usta eli değdi

*Şule Altundağ 2004.07.05*

<div>
 <p>
  <font>
   Şehmus Okur, Tokyo Camii için bir vaaz kürsüsü yaptı. Kürsü caminin en güzel köşesine kondu. Japonlar, kürsüyü gördüklerinde sanata hayranlıklarını gizleyemiyor ancak zanaatkâr, kendi toplumundaki ilgisizlikten dertli...
   <br/>
   <br/>
   Şehmus Okur, İstanbul Teknik Üniversitesi Türkoloji Bölümü öğrencilerine canla başla Türkçenin güzelliklerini öğretiyor. Retorik, güzel konuşma ve güzel yazma üzerine ders veriyor. Ancak hocanın, onu farklı kılan, en yakınındaki pek çok öğrencisinin bile haberdar olmadığı başka maharetleri de var. Ders vakitleri dışındaki tüm zamanlarını atölyesinde ‘taç’ eserler arasında geçiriyor. Türk ve İslam tarihinde önemli şahsiyetler için yapılmış dünyaca ünlü eserleri yeni baştan ortaya koyuyor. Bu işi, “kuyumculukla marangozluk arasında bir zanaat” diye niteleyen Okur, müzik aletleri de üretiyor. Fransızca ve Farsçadan edebi eser çevirileri var. Ud taksimleri çalıyor.
   <br>
    <br>
     Japonlar bizden daha ilgili...
     <br>
      <br>
       Bu kadar maharet bir arada ama hocanın asıl gönül verdiği iş ‘taç’ eser yapmak. Önce dünyadaki müzeleri gezerek geçmişte yapılmış bu medeniyet taçlarına ulaşıyor. Türk İslam Eserleri Müzesi, Paris Louvre Müzesi, British Museum, Dolmabahçe Sarayı gezdiği yerlerden birkaçı. Sonrasında, yerinde veya İstanbul Sıraselviler’deki atölyesinde bu eserleri yeniden çalışmaya başlıyor. Yapıldığı yüzyılın tekniğini ve kıymetli malzemeleri eserde kullanıyor. Ancak, yapıya ehlinin anlayabileceği ince motif zenginlikleri katıyor. İşçilikte ise daha bir titiz davranıyor. Çalıştığı önemli eserler arasında, Topkapı Sarayı’ndaki 4. Murat’ın tahtı, Tokyo Camiisi’ndeki vaaz kürsüsü, Türk İslam Eserleri Müzesi’ndeki kalemdanlar ve 18. yy’a ait bir Kur’an mahfazası ve 35 saz var. Kalemdanları işlerken, eserin aslındaki sedef kaplamayı kullanmış fakat sedefin üstüne malzemeyi dağıtmadan çiviler çakmış. “Zaten esere farklılık katmazsanız aynısı olur. Sanatta tekamül yaşanmaz” diyor.
       <br>
        <br>
         4. Murat’ın tahtını çalışmak, söylediğine göre Okur’un 15 yıllık rüyası imiş. Tokyo Camii’nin mimarı olan Hilmi Şenalp, camiyi tamamlayacak olan ve tasarımını yaptığı vaaz kürsüsünü yaptırmak için bir usta bulamayınca kendisiyle tanışmış. O da 5 yıllık bir çalışma sonucunda, yaklaşık 2.5 milyon parçadan mürekkep bu kürsüyü tamamlamış. Kürsünün merdivenleri camiyle ve eserle bir bütünlük arz ediyor. Okur, “Gittiğimde Japonların esere olan hayranlığını gözlerimle görüyorum. Bizi tanıdıkça kültürümüze olan saygıları da artıyor. Fakat burada tabağa konulan şekerlere daha çok ilgi gösterdiler” diyor.
         <br/>
         <br/>
         Eserleri, 15—16 yıllık el emeği ve göz nurunun ürünü. Üretimde, dünyanın çeşitli bölgelerinde yetişen nadir ağaçlardan ve kıymetli madenlerden faydalanıyor. Sedef, zebercet, zümrüt, yakut, altın, fildişi, mor kalp ağacı bunlardan birkaçı. Ayrıca sedef, ahşap kakma ve oyma, kündekari gibi birçok teknik bir arada kullanılıyor. Çalışmaları arasında eski ve yeni hat üstatlarımızdan Necmeddin Okyay ve Ali Toy’a ait yazılar da özel malzemelerle ahşaba aktarılmış.
         <br/>
         <br/>
         Başarılı çalışmaları Şehmus Okur’un ününün ülke sınırlarını aşmasında etkili olmuş ve Türki cumhuriyetlerden, Arap ve Avrupa ülkelerinden teklif almış. Ürdün, Kuveyt, Japonya, ABD, İngiltere ve Kanada bu ülkelerden birkaçı. Daha çok aristokrat ve burjuva kesime hitap eden çalışmalar, Avrupa’daki şato ve malikanelerden, Türk sanayicileri ve koleksiyonerlerden talep görüyor.
         <br/>
         <br/>
         Eğitimci gözüyle zanaat felsefesi...
         <br/>
         <br/>
         Peki Şehmus Okur’un bu sanata ilgisi nereden geliyor? Okur, 6 yaşından beri dayısının marangoz atölyesinde ve babasının kitapları arasında yetişmiş. Restorasyon işine olan ilgisinden dolayı çocukluk oyunlarından bile vazgeçmiş. “Benim cumartesi pazarlarım yoktu” diyor. Üniversite eğitimi sırasında kendi kurduğu atölyesinde çalışmalarını sürdürmüş. Çalışırken teknik ayrıntılara titizlenmek kadar, yapılan zanaatin cevherini de bilmek gerektiğini söylüyor. Osmanlıca, İslam felsefesi ile Türk kültür ve dilinin inceliklerini bilmek, eseri tekamül ettirmede bir bütünün parçaları. Öğrenmekte acele edenlere, can—ı gönülden sevmeden hiçbir şey yapamayacaklarını söylüyor; “Biz sahip olduğumuz zenginliklerden haberdar değiliz. Yeni yetişen nesillerimiz kendi kültürü ve kimliğinden bihaber. Böyle olunca, farkında olmadan ya da adı konulmamış bir aşağılık kompleksi, zevksizlik toplumda yaygınlaşıyor. Dolayısıyla kendimizi hep yoksul ve güçsüz hissediyoruz” diyor. Okur’a göre İslam ve medeniyetimiz adına söyleyeceğimiz söze sınırlar çizmemeliyiz. “Kendine bir çember çizip onun içinden İslamı tarif değil, dinin güzelliklerini çemberin içine yerleştireceğiniz sembollerle yansıtmak marifet. Mevlânâ da böyle yapmamış mıydı?” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2775 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11943), [web.archive.org (arşiv bağlantısı)](http://web.archive.org/web/20060104143122/http://www.aksiyon.com.tr:80/yazdir.php?id=11943)
