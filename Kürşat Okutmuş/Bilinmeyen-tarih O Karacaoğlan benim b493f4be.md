# O Karacaoğlan benim

*Kürşat Okutmuş Bilinmeyen-tarih*

<div>
 <p>
  <font>
   Yücel Arzen’le konuştuk bu hafta. İsminden çıkarabileceğinizi sanmıyoruz. İddialı sözlerini ve ağızlara sakız olan bestelerini  duymuştuk sadece. “Zincirin son halkasıyım” diyen sanatçı bütün tarzlarda beste yapabildiğini söylüyor: Pop, arabesk, fantezi, protest, halk müziği... Nasılsa hepsinin içinde varolabiliyor
   <br/>
   <br/>
   Yine müzik piyasasının kalbinin attığı Unkapanı’ndayız... O kadar güzel melodileri üreten bu çarşı neden şarkılardan etkilenip kendine bir çeki düzen vermez, bilinmez! Yoksa burası, kötü şarkıların sayısı  iyi şarkıları geçtikten sonra mı bu hale geldi? Birbirlerine çok yakın olan dükkanlardan, dışarıya feryat figan akın eden rakip melodiler, aralarında bir uyum sağlayamamanın çirkinliğiyle  dağılıyorlar soğuk koridorlara... Müzik tüccarları, beste avcıları, fiziğine yenik düşmüş kadınları, sırasını bekleyen bıçkın delikanlıları ile  Unkapanı işte burası...
   <br>
    <br>
     “Seni yaşlı cadaloz” dediği İstanbul’a 1988 yılında gelmiş ve “Alacağın olsun İstanbul, beni değil kendini vur” demesi içinse 14 yıl geçmesi gerekmişti. Müzik eğitimi adına ne gerekiyorsa donanmış Yücel Arzen. Aslına bakarsanız bugüne kadar yaptıkları da, zamanının çoğunu bu işin mutfağında geçirdiğini kanıtlıyor zaten.
     <br>
      <br>
       Şiir kaseti furyasının ne kadarını takip edebildiniz bilmemiyoruz, peki hiç bu kasetlerin başarısındaki asıl payın melodilerde olduğunu düşündünüz mü? Peki kimler vardı bu kasetlerin arkaplanında, melodilerin kalitesini sağlama almada? Tılsım da diyebiliriz buna; öyle ki şiir kasetlerinde bulunan bütün sözler şairler tarafından eleştiri bombardımanına tutulmuş, yine de bu sözlerin altlarından geçip giden melodilere kimsenin diyecek bir sözü olmamıştı, hatta bu kasetler belki de  zeminlerindeki bu müzikal yapı ile devranlarını sürdürmeye devam etmişlerdi. Sözü Yücel Arzen’e getireceğiz; işte bu şiir kasetlerinin bir çoğunun müziğini o yaptı, en başta İbrahim Sadri’nin şiirlerinin müziklerini... Arzen sadece Sadri’ye çalışmadı kuşkusuz, İstanbul Büyükşehir Belediyesi’nin hazırladığı “Şiir Şehir İstanbul” ve bir de o meşhur “Hep Kahır” adlı şiir kasedinin müzikleri de sanatçıya aitti.
       <br>
        <br>
         “Ah le yar” gerçekten çok tutulmuş olacak ki  Yücel Arzen’i tanıtırken bu şarkının ismini söylemek yeterli oluyor. Eminiz artık siz de tanımış oldunuz. Yaptığı besteler arasında dillere sakız olan şarkılar “Ah le yar”la sınırlı değil; Nazlıcan, Allah Korusun, Varlığın Yeter, Hazan Oldu, Cemalim, Naze... Bir de Necip Fazıl Kısakürek’in o meşhur şiiri “Kaldırımlar”ı bestelemiş, Funda Arar da söylemişti.
         <br/>
         <br/>
         Sözlerine klasik şarkıcı duygusallığında “On altı yıl önce abimin onüç bin liraya aldığı bağlamamla başlayan bu yolculuk bilmiyorum daha ne kadar sürecek” diyerek başlayan Yücel Arzen; aslına bakarsanız müzik piyasasının kendine has oyunlarını iyi biliyor: “Bütün tarzlarda beste yapabiliyorum; pop, arabesk, fantezi, protest, halk müziği... Ve bunu da problem olarak görmüyorum, çünkü sonuçta hepsinin içinde ben oluyorum.” Yaptığı müziği postmodern ya da karmaşa\hesaplaşma gibi görüyor fakat bunu belirli bir adlandırmaya sokmaya da pek niyetli görünmüyor. “Gece” yıllar önce çıkardığı ve kimselerin pek bilmediği ilk albümün adı, yeni albümün ismi ise “Kimseler Bilmez”... Yücel Arzen de Adanalı ve o da gizemli olmayı seviyor: “Kimseler bilmez, bir kişi için yapılmıştır, adını söylemeyeceğim, kimseler bilmez!”
         <br/>
         <br/>
         Niye besteci olarak devam etmedin diye sormak istiyoruz, neden  beste yapanlar bir yerden sonra yorumlamak da isterler?  “Mozart, Bethoeven  Anadolu’da yaşamış olsalardı, asla besteci olmazlardı, öyle lanse etmezlerdi kendilerini. Bizim topraklarımızda herkes kendi eserlerini okumuştur.” Yücel Arzen türkü dağarcığımızdaki bütün büyük isimleri sayıyor: “...Karacaoğlan, Pir Sultan Abdal, Aşık Veysel ve ben. Zincirin son halkası benim” diyor. İşte bu yüzden Yücel Arzen sorumluluğunun farkında olduğunu söylüyor. Zincirin son halkası olarak başkaları da kendilerini görebilirler mi yoksa bu durum sadece Yücel Arzen için mi geçerli? “Herkesin bu olaya böyle bakması lazım, insan beynine ihanet ediyorlar. Müzisyenler neden hep eksik, neden müzisyenlerin içinden entellektüel çok az çıkıyor? Sanatçı aldığı birikimleri bir borç olarak topluma ödemeli. Benim çok borcum var diye düşünüyorum, hepsini ödeyeceğim.”
         <br/>
         <br/>
         Yeni bir beste için çalışmaya başlamadan önce; evrensellik\çağdaşlık gibi tanımlamaları tekrar kendi içinde yeni tariflerle yoğurmaya çalışan Yücel Arzen, deyim yerindeyse adeta hesaplaşıyormuş bir şeylerle. Olaylara ve kavramlara soyut yaklaşması, anlaşılmamak için değil aksine daha iyi anlaşılabilmek içinmiş: “Ben aslında Karacaoğlan’ım, o eski Karacaoğlan da bendim.”
         <br/>
         <br/>
         “Her şiir müzik olmak istediği gibi, her müzik de şarkı olmak ister.” İşte bu söze inandığı için devamlı şiirlerle, müzikle uğraşıyor Yücel Arzen. Şarkılarını okuyan Bülent Ersoy, Onur Akın, Alişan, Haluk Levent, Kıraç ve Funda Arar’ın Yücel Arzen hakkında söylediklerini ayrı ayrı yazmaya gerek duymadık, çünkü hep güzel şeyler söylüyorlar. Albüme gelince, biz “Alacağın olsun İstanbul” adlı şarkı dillere pelesenk olacak diyoruz, dinledik, beğendik...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12014), [web.archive.org (arşiv bağlantısı)](http://web.archive.org/web/20050228022928/http://www.aksiyon.com.tr:80/yazdir.php?id=12014)
