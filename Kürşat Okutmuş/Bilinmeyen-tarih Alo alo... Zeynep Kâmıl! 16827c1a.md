# Alo alo... Zeynep Kâmıl!

*Kürşat Okutmuş Bilinmeyen-tarih*

<div>
 <p>
  <font>
   O eskilerden beri süregelip anlatılan aşk öyküleri aklınızda mı hâlâ? O öykülerdeki sevdalar neden hep büyüleyiciydi? Neden o öykülerdeki kahramanlar sevince gözleri başka bir şey görmez ve sevdiklerini kimselere yar etmezlerdi? Sevdiklerinin baktığı yere gül diker, ha dedikleri yere han kurarlardı! Bunları nasıl becerirlerdi sahiden! Yaşamayacaksak o öyküleri, neden ağzımız açık ayran delileri gibi dinlemiştik! Neden artık iki taraf da anlatılan öykülerdeki kahramanlara benzemiyor? Ve neden şarkılar, türküler eskisi kadar sevdayı güzel anlatmıyor?
   <br/>
   <br/>
   İsimleri ve hatıraları tek bir güne sıkıştırma gayretimiz, nihayetinde en asil olan duyguları da kapsamı altına almayı başardı. Sevgiden yoksun ve yorgun düşmüş insanlık, bir yıllık eksikliğini bir günde gidermeye çalışacak. 14 Şubat öncesi, bütün sokaklar ve vitrinler kırmızılara boyanıp, kalpler heyacanla çarpar gibi yapacak! Sevgiyi hiç bilmeyen çocuklar, sevgilinin hatırı için zorla karanfiller satacak ve yirmibirinci yüzyılın sevdaları, kurdelalı karton kutular ve simetrik maskelerle ayakta kalmaya çalışacak. Ki bunlar yaşanırken, anaların anlattığı öykülerde takılıp kalanlar hâlâ sevdayı, arefe akşamı başucuna koyulan parlak siyah ya da kırmızı rugan ayakkabılar gibi, sabaha giymeyi beklerkenki uyuyamayışlar sanacaklar... O hep aynı kalmışlığıyla ayrılışların resmi tutanağını andıran tren istasyonunun, inadına ayrılık saatini beynine hançer gibi saplayan kocaman saatin altında sevdiğine el sallayan, el sallamaktan gözyaşlarını yarım yamalak silen sevgilinin, bitmek tükenmek bilmeyen sabrı diye hatırlayacaklar... Camlara sevdiğinin ismini yazarken cama göre düz, sevdiği adama göre ters yazdığını, hiç görmese de tesadüflerin yalnız filmlerde olmadığını bilen, yazarken heceleyen, seven ama aynı kişi tarafından ömür boyu sevilen insanların var olduğunu anımsayacaklar...
   <br>
    <br>
     Günümüz sevdaları ise yaşanmadan vurulmaya devam edecek: Umuda zamanın kalmadığı, korkunun dağları aşamadığı ve her yanını korkuların sardığı günümüz sevdaları... İşte bunun için yine 14 Şubat’ta; Kerem, Mecnun, Ferhat ve hatta Romeo hatırlanacak hafta boyunca; Aslı, Şirin, Leyla ve Juliet oturtulacak yanlarına... Yetmedi mektuplar çıkarılacak sandıklardan, yazarların aşkları dökülecek ortalara... Atatürk konuşulacak belki en çok, Fikriye için yine hüzünlenilecek sonra; Adnan Menderes’in idamdan 3 gün önce Yassıada’dan eşine gönderdiği mektuplar yayınlanacak belki... Yaşayamadıklarımızı yaşayanların gölgesinde arayacak ve günümüz sevdalarını “bayağı” bulacağız hatta... İşte sevgililer gününde kitaplara konu olan ve gerçek sevgiyi anlatan iki öykü...
     <br>
      <br>
       ***
       <br>
        <br>
         “Derler ki, Divan–ı Hümayun’da katiplik yapan Yusuf Kamil Bey bir gece rüyasında, Mısır Valisi Mehmet Ali Paşa’yla birlikte çimenler üstünde otururken görür kendisini. Mehmet Ali Paşa giderken enfiye kutusunu unutur oturduğu yerde. Yusuf Kamil Bey de, kutuyu alıp Paşa’ya takdim eder. Bunun üzerine de övgü dolu sözler alır Mehmet Ali Paşa’dan. Yusuf Kamil Paşa’nın bu rüya üzerine kalkıp Mısır’a gittiğine inanılır.
         <br/>
         <br/>
         Kahire’de doğan üçüncü kızı son derece zeki ve yardımsever olduğundan, Mehmet Ali Paşa onun kendisi gibi duyarlı biriyle evlenmesini çok istemekte ve bunun için de özel katipliğini yapan Yusuf Kamil Bey’i uygun görmektedir. Paşa’nın öngörüsü isabetli çıkar ve birbiriyle tanışan Yusuf Kamil Bey’le kızı arasında bir aşk filizlenir. İki sevgili evlendiklerinde hasret dolu günler de kapı eşiğindedir; Mehmet Ali Paşa’nın ölümünden sonra Mısır’a vali olarak atanan Abbas Hilmi Paşa, Yusuf Kamil Bey’i Fransız taraftarı olduğu iddiasıyla sürdürmekle kalmaz, eşinden de boşanmasını sağlar. Paris’te yayınlanan Debbas gazetesi ile, İllustration dergisine abone olan ve esir ticaretini yasaklayan fermanı yayınlatarak, Kapalıçarşı’daki esir pazarını yıktırtan dönemin padişahı Abdülmecit, Yusuf Kamil Bey’in başvurusunu kabul ederek İstanbul’a gelmesine izin verir. Yusuf Kamil Paşa, ayrılmak zorunda bırakıldığı eşini de İstanbul’a çağırır ve iki sevgili sarayda yeniden evlenir. Zamanında aşkları dillerden düşmeyen iki sevgilinin hiç çocukları olmaz. Kendilerine önerilen hiç bir hayır işini geri çevirmezler. Bu yüzden kısa sürede tüm kentin saydığı, sevdiği insanlar olurlar. Onların adları günümüzde de İstanbul’da unutulmamıştır. Ama, “14 Şubat Sevgililer Günü”nde kimse semtine uğramaz onların. Daha doğrusu, semtlerine uğrayanlar, gittikleri yerin adını bu iki sevgiliden aldığını bilmezler. İstanbul’a zamanında armağan olarak zürafa gönderen Mehmet Ali Paşa’nın kızının adı Zeynep Hanım’dır. Zeynep Hanım’la Kamil Bey, Üsküdar’da satın aldıkları arsaya yüz yataklı bir hastahane kurarlar. Bahçesindeki türbede iki sevgilinin yanyana yattıkları hastahane, bulunduğu semte de adını verecek olan “Zeynep Kamil”dir.”
         <br/>
         <br/>
         <br/>
         <br/>
         ***
         <br/>
         <br/>
         Zeynep ile Kamil’in yaşadıkları sevginin tılsımından sıyrılıp 18. yüzyılın başlarına, Boston’un arka sokaklarına dönüyoruz. Sokaklarda eğleşen insanları görmezlikten gelip, daha çok depo görünümlü,  tozlu, darmadağınık ve karanlık bir atölyeye giriyoruz. İçerde insan sesini elektrik telinden geçirmeye mufavvak olmak için didinen uzun boylu, sıska bir genç karşılıyor bizi: “Bell, Aleksandre Graham Bell...”
         <br/>
         <br/>
         Kitaplar Graham Bell’den bahsederken hep “İnsan sesini elektrik telinden geçirmeye çalışıyordu” diye yazmışlardır. Ama hiç kimse bunu sevgilisinin sesini duymak için başarmak isteyebileceğini düşünmemişti!  Öldüğünde onun saygısına bütün telefonlar iki dakika susmuş ve dünyada telefon ağı bir hayli ilerlemişti... Bütün dünya “Alo” “Alo” diye inliyor, hatlar birbirine karışıyor, bir hengamedir gidiyordu.
         <br/>
         <br/>
         Bu büyük buluşa imza atan uzun boylu ve sıska genç, mucidi olduğu ilk telefon hattını herkesi atlatarak sevgilisinin evine çekmişti bir çırpıda. Kimileri “zaten muhteremin derdi keşif yaparak tarihe geçmek değil, sevgilisinin sesini duymaktı” dese de, bunun Graham Bell’e haksızlık olacağı söylenebilir. Genç Graham her telefon açışta sevdiğinin adını söylemekte zorlanmaya başlar zamanla, çünkü kızın adı bir hayli uzundur: “Alessandra Lolita Oswaldo...” Graham zamanla sevdiğiyle arasında oluşan samimi ortamdan da güç alarak bu ismi daha da şirinleştirmeyi başarır: “Ale Lol Os”... Ve bugüne gelinceye kadar genç Graham’ın buluşunu neredeyse oyuncak haline getirip gün boyu oynayanlar bu söylemi daha kısaltırlar: “ALO”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 19 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12143), [web.archive.org (arşiv bağlantısı)](http://web.archive.org/web/20050301152124/http://www.aksiyon.com.tr:80/yazdir.php?id=12143)
