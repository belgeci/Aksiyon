# Devrik başkan

*Kürşat Okutmuş Bilinmeyen-tarih*

<div>
 <font>
  <img border="0" height="1" src="/web/20050227030614im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050227030614im_/http://www.aksiyon.com.tr/resim/373/10.jpg" vspace="5"/>
  </p>
 </font>
 <font class="content">
  Devrik başkanla, devrildiği kıyıdan, yani Salacak’tan baktık İstanbul’a: İstanbul’u bulmaya çalıştık önce saklandığı köşelerden Kaptan Custo gibi, her 62’yi tavşan yapma sevgisini, doğum günü kutlamalarını 1980’den beri ertelemesini; sonra kendilerini toplumdan soyutlayan yazarların dedikodusunu yaptık lafın gelişi ve daha derine daldıkça vurgun yiyen İstanbul sevenlerini... İstanbul’un dağılan saçlarını bir toka gibi toplayan Kız Kulesi dinledi bizi... Derken meddahlığa soyunduğu gösterisine gittik Sunay Akın’ın, sahnede hepimiz onu beklerken, elinde az önce ona dair anlattığımız kıyısında biriktirdikleriyle Kız Kulesi çıkageldi...
 </font>
 <br/>
 <p>
  <font class="content">
   Kız Kulesi’ne “Şiir Cumhuriyeti” adını taktığı için Şair Sunay Akın’a Kız Kulesi’nin Cumhurbaşkanı diye hitap ediyorlar. Bu yüzden bir devrik başkan o şimdi. Burjuvazi olamayan Türk kapitalizmi(!) şu an Kız Kulesi’nde, karşısındakinden tuzu uzatmasını rica ederken, devrik başkan gidemediği ülkesine ancak kıyıdan dokunmak için elini uzatmakla yetiniyor! “ Bir ülkenin turizm gelirini kültür politikası belirler” sözü şimdi daha anlamlı. Devrik başkanın bir cebinde Japonya dönüşü derin uykuya yatan Ertuğrul Fikkateyni’nin kaptanı Ali Bey’in eşine yazdığı aşk mektupları, diğer cebinde de ilk yazının sahipleri Sümerlerin 261 nolu tabletindeki bir kadın tarafından krala yazılmış aşk dizeleri... Devrik başkan Kız Kulesi’ndeki çatal-bıçak seslerinin dinmesini bekliyor Salacak’ta şimdi, bütün bu mektupların ve aşk dizelerinin bir gün Kız Kulesi’nde yankılanması için...
   <br>
    <br>
     Şair Sunay Akın’la donuk bir cumartesinin, erken saatlerinde buluştuk Salacak kıyısında. Daha Salacak’a adım atmıştık ki, ikisi arasındaki muhabbet başlayıvermişti: “Pulsuz zarf gibisin üstünde adresi, evde kaldın n’aber kız kulesi.” Sonra bize dönüp tanıştırma merasimine geçiyordu: “Boğazdan geçen gemilere engel olmasın diye İstanbul’un saçlarını toplayan beyaz bir tokadır Kız Kulesi.” Kıyıda düşmeden gezinenleri işaret ederek de gözlemini aktarıyor: Tokayı “açmak isteyenler, Salacak’tan uzanayım derken, düşerler denize.” Aynı zamanda da “karanlıktan korkan çocukların müzik kutusudur, kapağı açıldığında dansa başlayan balerinin, hınzır martıların şakalarıyla ıslanır elbisesi.” Varsa yoksa Kız Kulesi!
     <br>
      <br>
       Nefes almadan anlatmaya devam ettiği için araya girememenin çaresizliğiyle dinliyoruz onu! Gülümsüyor gözükse de tüm devrik başkanların ruh hali gibi, gizli bir hüzün taşıyor aslında: “Çocuğunu asma köprüde sallayan bir annedir İstanbul, ki onun içi süt dolu biberonudur Kız Kulesi, soğusun diye suya tutulan.” Sonra ‘doğum günü pastasıdır özgürlüğün Kız Kulesi’, ‘denize düşen bir oyuncaktır’, ‘nice kırıklığı yapıştıran denizin rafında unuttuğumuz beyaz tutkaldır’ diye başlayıp uzayıp gidiyor dizeler. Koca şaire karşı “devrik, devrik” diye tempo tutamayacağımızdan, biz de intikamımızı “ama Kız Kulesi’ne gidemiyorsun artık” diyerek alıyoruz! Fakat kabul etmiyor Sunay Akın. Oraya gitmenin, orada mönülerden yemek seçip salt yemek yemenin, arkadaşlarla buluşmanın hiç bir anlamı ve güzelliği olmadığına inanıyor. Çünkü içine girdiğinizde Kız Kulesi’ni göremiyorsunuz ki zaten. Yani Sunay Akın’a göre İstanbul’da İstanbul’u sevdireceğiniz en çirkin yer Kız Kulesi’dir, çünkü yalnızca oradan baktığınızda Kız Kulesi’nin güzelliğini göremiyorsunuz. Ne kadar insanı yozlaştıran, İstanbul’a sırt çeviren bir bakış açısıdır, bunu anlayamıyor şair: “Berberden hiç çıkmayan bir kadın gibi Paris, bigudisini tutan pens yerine saçlarına takar Eyfel’i, ve sokakta oynayan yaramaz çocuğu İstanbul’un Kız Kulesi diye bilinir alçıya alınan kırık eli.” Sanat, kültür ve her şeyi yok eden, her şeyi para olarak gören anlayışa yüzyıllar boyunca karşı durmuştur Kız Kulesi, akıntıya durduğu gibi. Şaire göre uygarlık tarihi boyunca bunu yakalayabilmiş yegane mimari yapıdır. Konuyu değiştirmek için Sunay Akın’ı Kız Kulesi’nden uzaklaştırmamız gerektiğini fark ettiğimizde neredeyse ikindi vakti olmuştu! O hâlâ akşamı beklememiz gerektiğine direniyor ve şöyle diyordu: “Cemal Süreyya vapuru akşamüstleri giyince ışıklı elbisesini, ince bir duman savurarak havaya dansa kaldırır kız kulesini..”
       <br/>
       <br/>
       62’leri tavşan yapan Sunay Akın’dır!
       <br/>
       <br/>
       Onu Salacak kıyısından koparmayı kişisel başarımıza değil, daha çok Altunizade Kültür Merkezi’ndeki gösteri saatinin yaklaşmasına borçluyduk. Ama yeni bir dert edinmiştik: 62’leri tavşan yapma sevgisi! 62 nolu apartmanlar, 62 sefer sayılı(!) otobüsler; hepsi Sunay Akın’ın içindeki tavşan yapma dürtüsünü ortaya çıkarıyor; şair bir adam, tırmanmış apartmanın giriş kapısına, elindeki kalemle kapı numarası olan 62’yi tavşana çeviriyor, biz de altta canımız çıkmış halde onu tutuyoruz! Bu sevgi şairin 1962 doğumlu olmasından kaynaklanıyor. 1962 doğumlular aynı sevdanın peşine boşuna sürüklenmesinler, çünkü memleket sathında tavşana dönüştürülecek bir tek 62 dahi kalmamıştır! Bizden söylemesi; tavşana dönüşmüş bütün 62’lerinizden Sunay Akın sorumludur! “Öğrendim saat kulelerini kibrit kutularından, bağışla beni, iki dünya savaşının yaşanıldığı yüzyılda nüfus cüzdanımdaki 62’den öğrendiğim tavşan.”
       <br/>
       <br/>
       1980’den beri ise doğum günlerini kutlamıyor Sunay Akın, çünkü doğum tarihi 12 Eylül.
       <br/>
       <br/>
       Sunay Akın anlatıyor...
       <br/>
       <br/>
       Sunay Akın şu günlerde kendi deyimiyle ‘hangi sahnede boş yer buluyorsa’ İstanbul’u anlatmak için seyirci karşısına çıkıyor. Yeni bir şey olarak kabul etmiyor bu durumu, kendini bildi bileli anlatıyormuş zaten. “Bu seferki biraz daha içerikli, biraz daha organize bir şey” diye ifade ediyor gösterisini. Yazar, çizer adamlarının sanki toplumdan yavaş yavaş kendilerini soyutladıklarını fark eden şair, aksine toplumla daha da iç içe olmaları gerektiğini savunuyor. Araştırmacı şair ve benzeri tanımlamaları ise komik buluyor, araştırmadan şair mi olunurmuş! Bildiklerini, öğrendiklerini, gördüklerini kitap dışında da halkla, insanlarla paylaşmalı yazar; kahvede, sokakta ya da bir salonda.  İstanbul’u ilk defa yedi yaşındayken ailece gezmeye geldiklerinde görmüş. Bol bol fotoğraflar çekilmiş ve Trabzon’a geri dönülmüş. Fotoğraflar bir albümde toplanmış ve yalnızca misafir geldiğinde açılan salondaki sehpanın üstüne konmuş. Hemen hemen her karede küçük Sunay’ın olduğu fotoğraflar... Bugün şiirlerinde, yazılarında yaptığının da o fotoğraf albümündeki kareleri harekete geçirmek olduğunu söylüyor şair: “İstanbul’la bütün hesaplaşmam bitti aslında. Ama İstanbul bilfiil satranç oyunu; taşlar durmadan hareket etmiş, yerleri değişmiş, daha önce bu satranç oyununda yapılan hamlelerin ne olduğunu öğrenmek adına, geçmişe dönük çalışmaları var. “Bugünkü İstanbul’la hesaplaşmam yok ama geçmişteki İstanbul’da ortaya çıkaracağım pek çok hamle var daha. Bunları yazıyorum, bunları anlatıyorum ve bunların peşindeyim.”
       <br/>
       <br/>
       Örneğin, son kitabının adı “İstanbul’da Bir Zürafa.” Bu kitap İstanbul’daki hayvan tarihini ele alıyor ve İstanbul’lu hayvan üzerine kurulan ilk kitap olma özelliğini taşıyor. İstanbul’da yaşamak, onun için İstanbul’la konuşmak gibi. İstanbul’un bütün sırlarını anlattığını, İstanbul’la arkadaş olduğunu övünerek söylüyor. Aslında İstanbul sırlarını herkese anlatıyor. Kızılderili reisinin dediği gibi “Ağaçların konuştuğunu bilir misiniz? Evet konuşurlar; ama siz birarada birbirinizi bile dinlemiyorsunuz ki; ağaçların konuştuğunu nereden duyacaksınız.” İşte Sunay Akın da Kızılderili’nin bu sözüyle ilgili bizlere diyor ki, İstanbul konuşur; ama İstanbul’da yaşayanlar birbirini bile dinlemiyorlar ki onun anlattıklarını nereden duyacaklar?
       <br/>
       <br/>
       İstanbul kaşiflerin şehri olmalıymış...
       <br/>
       <br/>
       Şairin Kız Kulesi ve Salacak’tan sonra en çok sevdiği yerler arasında Harem’deki çiçekçi bölgesi, set üstündeki sokaklar ve binalar geliyor: “İki apartman arasından İstanbul bir gözükür bir gözükmez, bir gözükür bir gözükmez; köşe kapmaca oynar sanki İstanbul. Örneğin Kasımpaşa’daki Cezayirli Hasan Paşa Kışlası’nın kapısının yanında bir betonun üstünde yuvarlak bir demir halka vardır; o Cezayirli Hasan Paşa’nın aslanını bağladığı halkadır. Hâlâ durur. Ben hep gider onu görürüm. İstanbul’u böyle belli bir rotaya hiçbir zaman koyamıyorum. Ama örneğin, neden Eyüp’teki Defterdar Camii’ne gitmeyelim. Defterdar Camii küçük, tek minareli bir camidir. Minarenin tepesinde hani hilal olur ya, hilal bile yok. Nazım Mehmet Efendi yaptırıyor ve minarenin tepesine 1544 yılında bir hokka, bir de kalem koyduruyor. Yeryüzünde başka böyle hiçbir tapınak yoktur, ilk yazı araç gereçlerinin konulduğu...”
       <br/>
       <br/>
       İstanbul ve sırları dışında bir çok konuyu da kapsayan anlatılarına devam ediyor Sunay Akın. Ertuğrul firkateyni'nden miras kalan aşk mektuplarını, Dumlupınar denizaltısının bilinmeyen anısını, Ay'a giden bayrağımızı ve bayrağımızın gerçek anlamını, ilk bilim kurgu eserinin Urfa’da yazılışını, İkinci Dünya Savaşı’ndan bisikletiyle kaçan şairi, Galata köprüsünün dramını, Atatürk’ün neden sadece uçakta fotoğrafı olmadığını, Pearl Harbour’dan geriye kalan tek kalıntıyı ve daha bir çok ayrıntıyı... Anlatı boyunca kimi zaman güldüren, kimi zaman düşündüren ama hepsinde gizli bir hüznü vurgulayan Sunay Akın’ı, seçilen müzikler ve ilginç fotoğraflar da destekliyor. 8.sini bu akşam Beyoğlu Muammer Karaca Tiyatrosu’nda saat 21.00’de gerçekleştirecek olan şair, Şubat ayı içerisinde de 8 Şubat’ta Akatlar Kültür Merkezi'nde, 15 Şubat’ta da Maltepe Yayla Sanat Merkezi’nde anlatmaya ve paylaşmaya devam edecek.
       <br/>
       <br/>
       kursadokutmus@mynet.com
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12205), [web.archive.org (arşiv bağlantısı)](http://web.archive.org/web/20050227030614/http://www.aksiyon.com.tr:80/detay.php?id=12205)
