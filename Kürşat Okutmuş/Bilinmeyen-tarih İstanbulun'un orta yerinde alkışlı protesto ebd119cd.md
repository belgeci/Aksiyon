# İstanbulun'un orta yerinde alkışlı protesto

*Kürşat Okutmuş Bilinmeyen-tarih*

<div>
 <p>
  <font>
   İstanbul’da 9 serçe, 15 güvercin, 19 bülbül, 7 martı, 26 kanarya, 2 karga, 1 karabatak kalmıştır! Yüreğiniz sızladıysa ne âlâ. Şükür ki bu sayılar kuşlarımızın değil, bu kuşların isimlerinin verildiği sokak adlarının sayılarıdır. Yelkovan kuşlarını ise unutmuştur Büyükşehir Belediyesi. Orhan Veli ise es geçmemiştir onları: “Gün olur alır başımı giderim, denizden yeni çıkmış ağların kokusunda, şu ada senin bu ada benim, yelkovan kuşlarının peşi sıra...”
   <br/>
   <br/>
   Yaşanan büyükşehir hengamesinden bir an sıkılarak, insan ve motor uğultusu dışında sesler aranmaya başladığınızda fark edebilirsiniz ancak, hayvanların hayatımızdan çekilip gittiğini. İnsan kulağına en iyi bülbül sesinin geldiği söylenir, bülbül seslilere her yerde rastlayabiliriz ama bugün gerçek bir bülbül bulabilir miyiz acaba? Benzeri ciyaklamalarla donatılmış oyuncakçı dükkanlarındansa, Mısır Çarşısı’nda bulunan hayvan pazarı daha evladır muhakkak. Papağanlar, maymunlar, güvercinler, köpekler, kediler ve horozlardan oluşan bu pazarda dahi azalan hayvan hayatının izlerini sürebilirsiniz. Yine bu sayfalarda “Oltalar Vurmuyor Artık” başlığı altında, denizlerimizin yok olmaya yüz tutan balık haritasını çizmiştik bir zaman önce; ama foklardan bahsetmemiştik. 40 yıl öncesine kadar İstanbul’un kıyılarında hatırlanan fok balıklarından eser yok şimdi, ayak seslerinin çoğalması fokların hayatımızdan çekilip gitmesini mi gerektirirdi? En son Yaşar adlı bir foktan bahsetmiş gazeteler, “Sarıyer’li Yaşar” kıyıya yanaşan bir tekne tarafından ezilmiş ve en son hatırlanan fok olarak gazetelerin tozlu sayfalarında yerini almıştı. “Oltalar Vurmuyor Artık”ta olduğu gibi tekrar denizlere takılırsak o zaman bir de “İhtiyar adam ve deniz” adlı kitabında bir balıkçıyla kılıçbalığı arasındaki öyküyü anlatan Hemingway’in, bu öyküyü İstanbul’da kaldığı 1922-23 yılları arasında boğazda gördüğü kılıçbalıklarından etkilenerek yazıp yazmadığına da değinmemiz gerekir ki, bu da asıl konumuzu bir hayli dağıtır o zaman!
   <br>
    <br>
     İyisi mi yanaşalım kıyıya ve umuttur diyerek iyice bir bakınalım etrafa. Tarih boyunca İstanbul’a ya da imparatorluğa hediye edilen hayvanlar listesine göz attığımızda zürafa, fil, deve, arslan, gergedan, kanguru ve parsa dahi rastlayabiliyoruz. Hürriyet geyiği adında bir geyik bile İstanbul’da gezinmiştir zamanında. Daha da eskilere gidersek 634-424 yılları arasında yaşayan Kapadokya’lı Philomorgius, İstanbul’da gördüğü bir zürafadan söz eder. Kont Morcellin de, 439’da İmparator Anastasius’a Hindistan’dan armağan olarak bir fil ve iki zürafa gönderildiğini kaydeder.
     <br>
      <br>
       En son faytonlar eşliğinde görebildiğimiz atlar mesela; şehri kirletiyorlar bahanesiyle (dolmuşçuların hatlarının genişlemesiydi asıl sebep) faytonları hayatın içinden çeken yöneticiler, atları Veliefendi’ye hapsettiklerinin de farkındaydılar aslında. Şehri kirleten faytonlarlardan bugün birkaç tane adalarda ve İzmir’de kalmış durumda. Faytonların pisliğinden kurtulan İstanbul ise artık çöp dağlarının kokularıyla burun buruna! Toplama kamplarına tıkılan köpekleri ve kedileri de saymazsak İstanbul’un hayvan hayatı hakkında bahsedeceğimiz neler kalır ki geriye?
       <br>
        <br>
         ***
         <br/>
         <br/>
         İstanbul anılarında İngiliz yazar Julia Pardeo şöyle bir cümle kurar: “Martılar, kümes hayvanları gibi birbirleriyle oynaşarak, bir bulut öbeği gibi gemimizin çevresinde uçuşuyorlardı. Yunusbalığı sürüleri ise, beyaz karınlarını göstererek, büyük şehrin çeşitli sesleri ve canlılığı içinde, sanki hiç bir korku sezmiyorlarmış gibi, güven içinde oynaşarak yuvarlanıyorlardı.” İtalyan Yazar Edmondo de Amicis de İstanbul’dan bahsederken hayvanları unutmayanlardan: “Türklerin çok sevip korudukları her cinsten sayısız kuş yüzünden İstanbul’un kendine mahsus bir neşesi ve zarafeti vardır. Camiler, eski surlar, bahçeler, saraylar, her şey şarkı söyler, dem çeker, cıvıldar, öter, şakır; her tarafta kanatların teması hissedilir, her tarafta hayat ve ahenk vardır. Serçeler evlere cesaretle girip çocuklarla kadınların ellerinden yem yer; kırlangıçlar yuvalarını kahve kapılarının üstüne, çarşı kubbelerinin üstüne yapar; sultanların ve şahısların hayratıyla beslenen sayılamayacak kadar çok güvercin sürüsü kubbelerin saçakları boyunca ve şerefelerin etrafında beyazlı siyahlı halkalar meydana getirir; martılar sevinçle uçuşur, binlerce kumru mezarlık selvilerinin arasında sevişir; Yedikule’de kargalar öter, akbabalar daireler çizerek uçar; deniz kırlangıçları uzun diziler halinde Karadeniz ile Marmara arasında gidip gelir ve leylekler ıssız türbelerin kümbetleri üzerinde lak lak ederler...”
         <br/>
         <br/>
         Günümüzde İstanbul başlıklı bir kitapta benzeri cümleleri kurmak, bir hayli ütopik kaçacaktır muhakkak. Bütün Türkiye sel olup İstanbul yollarına düşmeye başladığında kenti sarıp sarmalayan insan kalabalığı karşısında bu yüzlerce çeşit kuş, şaşkınlıkla olup biteni anlamaya gayret etmişlerdir herhalde. Sahil kenarlarını, adacıkları, meydanları, dağları, taşı toprağı altındır diye gelen gurbetçilere kaptıran kuşların yüzlerindeki endişe, “kalabalağın arasına, tek tük serpilmiş insan yüzlerinde de görülmüştür muhakkak” diye not düşmüştür şairler.
         <br/>
         <br/>
         Güvercinler en çok hatıra fotoğrafı çektirirken hatırlanırlar; Taksim, Beyazıt (Hürriyet), Özgürlük, Beşiktaş, Eminönü ve Üsküdar meydanlarına dikkatlice bakarsanız insan kalabalığı ve seyyar satıcıların çokluğunun güvercinleri yeni yer arayışlarına ittiğini gözleyebilirsiniz. Fotoğraflarımızın bu vazgeçilmez figüranları için Şair Ahmet Haşim, “çok seçicilerdir” der. Herkesle fotoğraf çektirmedikleri gibi çirkin yapılara da tünemezlermiş hiç bir zaman; işte bu yüzden Ahmet Haşim, güzel sanatlar kuruluna bir güvercinin de üye seçilmesini önerir zamanın birinde, ardından eklediği küçük bir kahkaha eşliğinde! Melih Cevdet Anday’ın “Pencerede kopan alkış”ı güvercinlerin verdiği ilhamla yazılır: Güvercinlerin simitlerin fırından çıkış saatlerini bildikleri gibi, akşam simitçinin evine gitmeden önce tablasını silkelemesini de büyük bir heyecanla beklediklerini nakleder Sunay Akın. Cemal Süreyya’nın da bu eğlenceye “Üvercinka’da değindiğini anımsatır; “Üvercinka” güvercin kanadının kısıltılmasından elde edilmiştir.
         <br/>
         <br/>
         Kanaryalar ise eski zamandan itibaren en çok berber salonlarında anımsanır, bugün kanarya sesi bir çok ev ve büroda özel zevk adı altında dinlenilir. 1826’da II. Mahmud Yeniçeri Ocaklarını kapatıncaya kadar, yeniçeri kahvelerinin vazgeçilmez kuşlarıymış kanaryalar. Yeni açılan bir yeniçeri kahvehanesine herkes birer kanarya hediye edermiş, o kahvehanelerdeki kanarya sesleri arasındaki muhabbetleri de varın siz düşünün artık! Bugün ne kanaryalı berberler kaldı, ne de yeniçeri kahvehaneleri...
         <br/>
         <br/>
         Kartal, şahin ve doğanı avcıların vicdanlarına bırakıp, Anadolu’daki kilimlerin bir çoğunu motif olarak süsleyen tavuskuşuna değinelim biraz da. En son tavuskuşunu Aksiyon ekibiyle Çatalca Belediye Başkanını ziyaretimizde başkanın meyve ağaçlarıyla donatılmış bahçesinde izlemiştik hayret dolu gözlerle! Osmanlı saraylarını süsleyen bu kuş, “Tabutta Röveşata” filminin finalinde Ahmet Uğurlu tarafından yenilme tehlikesi geçirdiğinden beri, İstanbul sınırlarında bir daha görülmemiştir!
         <br/>
         <br/>
         Şair Akgün Akova “hayvanların protesto ve grev hakları yoktur” demiştir ama bizce yanılıyor; bugün İstanbul semalarında protestonun âlâsı yaşanmakta; hem de alkışlı protesto! Haliç’te biraz canlanmalar olduğunu yazıyor gazeteler, İzmir sahiline soğuktan kaçan Pelikan sürüsünün vurduğunu ve bir de Yeşilköy’de petrolden zehirlenen kuşların canhıraş bir halde kendilerini sahile bıraktıklarını yazıyor. Hadi kaldırın başınızı semaya, hayvan hayatının tükendiği büyük şehirlerde kuşların alkışlı protestolarına siz de tanık olun. Sonra da; ister Alcatraz Kuşçusu’nu tekrar okuyun, ister pencerenizin kenarına konan telaşlı kuşların seyrine koyulun.
         <br/>
         <br/>
         kursadokutmus@mynet.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12101), [web.archive.org (arşiv bağlantısı)](http://web.archive.org/web/20050228023418/http://www.aksiyon.com.tr:80/yazdir.php?id=12101)
