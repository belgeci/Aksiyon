# Post kavgası

*Kürşat Okutmuş 2001.10.20*

<div class="pNewsDetailMainContent" itemprop="articleBody">
 Mantar gibi çoğalan hayvansever dernekleri gazetelerin ikinci sayfalarına taşınan enterasan kavga haberleriyle gündemde bir hayli yer almaya başladı. Sayıları, Türkiye genelinde yüze yaklaşan hayvansever dernekleri birbirleri hakkında hiç de iyi konuşmuyor. Karşılıklı olarak, yapılan çalışmalar beğenilmiyor, pis kokular çıktığından bahsediliyor ve herkes birbiri hakkında kötü şeyler söylüyor. İyi niyetlerle kurulduğu düşünülen bir derneği başka bir derneğe sorduğumuz zaman hiç de iyi şeyler öğrenmiyoruz. Kişisel kavgalar, rant iddiaları, hayvan kaçakçılığı... Biraz araştırdığımız zaman, oldukça ilginç ilişki ve kişilere rastlıyor, derneklerin yurt dışı bağlantılarına şahit oluyoruz. Aşağıda birbirini tanıyan ancak hepsinin ayrı derneği olan üç kişinin öyküsünü bulacaksınız. Üçü de hayvansever, ama üçü de birbirini sevmiyor. İşte iddialar, suçlamalar, kazanılan paralar ve yurt dışına çıkarılan hayvanların kısa bir öyküsü.
 <br/>
 <br/>
 Paralı, tekstilci ve İngiliz...
 <br/>
 <br/>
 Sahipsiz Hayvanları Koruma Derneği İktisadi İşletmesi Başkanı İngiliz tekstilci Robert Smith harcadığı paranın sadece hayvanlara değil insanlara da yararı olduğunu belirtip, köpek sorunu olmadığı zaman insanların daha huzurlu yaşayabileceğini iddia ediyor. Neden Türkiye? Çünkü Robert Smith'e göre maddi imkanlar yönünden uygun olan Türkiye'de daha iyi çalışmalar yapılabilirmiş. İngiltere'de zaten bu tür çalışmaların ve hayvanlara olan sevginin 100 yıla yakın bir zamandır var olduğunu, Türkiye'de ise bilinçlenme ve hayvan sevgisi yönünden gelişmenin daha yeni yeni başladığını gözlemlemiş Smith. Başkanı olduğu derneğin aynı zamanda da şirket (iktisadi işletme) oluşunun nedenlerini merak ettiğimizi ilettiğimizde ise, sadece çeşitli çalışmalar için bunun gerekli olduğunu ve bu durumun prosedürden kaynaklandığını açıklıyor. Dernek her türlü yoldan bağış topluyor; banka, özel hesap ve hatta posta kutusu. Posta kutusuyla bağış toplamak kanuni mi? Robert Smith dahi cevabını tam net olarak bilmiyor bu sorunun ama, kutuya gelen bağışlar her ay yaklaşık 6 bin doları buluyor. Son üç ayda posta kutusu vasıtasıyla 18 bin dolar bağış toplanmış. Dünya çapında hiç bir örgüt ya da kuruluşa üye olmadıklarını, onun için de hiç bir yerden para almadıklarını, fakat geçtiğimiz Eylül ayında İngiltere'de ölen İtalyan bir ressamın mirasını ülkesinde bir vakfa bağışladığını, bu vakfın da Türkiye'deki derneğine yardım yaptığını, bunun dışında ise hiç bir yerden düzenli bir para yardımı almadıklarını söylüyor.
 <br/>
 <br/>
 "Barbar Türklerden kurtaralım!"
 <br/>
 <br/>
 Avrupa'ya ve hatta Amerika'ya köpek gönderdiği biliniyor bu derneğin. Avrupa'da bu kadar sıkı karantinalar varken, köpek ve kediler nasıl çıkartılıyor? Avrupa ülkeleri Türkiye'den giden bakımsız ya da sakat hayvanları niye ve neden sahipleniyor? Hesap ettik, mesela bir köpeğin Almanya'ya gidişi kafes hariç 200 dolar civarında bir masraf gerektiriyor. Kazanılan miktar ne kadar ki, bu masraf göze alınıyor? Kazanılan hiç bir şey yoksa bu masrafı kim karşılıyor ya da hangi misyonla bu iş gerçekleştiriliyor? Bir de yurt dışına çıkarılan hayvanların sofralara mönü olabildiğini ya da kobay olarak kullanılabildiklerini örneklerinden biliyoruz. Robert Smith hayvan gönderdiği Avrupa'daki bu derneklerden ne kadar emin acaba? Smith, bugüne kadar Amerika'ya bir kangal, Almanya ve Hollanda'ya da 200 küsur köpek göndertmiş. Ona göre göndermese kendisi barınaklarında bakmak zorunda kalacakmış, bir köpeğin aylık bakımı 150 dolarmış, ya bu masrafı karşılayacak ya da yollayacakmış!
 <br/>
 <br/>
 Hayvansever derneği kurmak, bağış toplamak, belediyelerden ihale almak, barınaklar oluşturmak vesaire, o zaman bunlar neden? Hollanda'da Corina ve Vilma, Almanya'da ise Renata Plaumann Avrupa bağlantılarını gerçekleştiren isimler. Robert Smith'e göre bu kişiler ve dernekleri Türkiye'den giden hayvanları satmıyorlar, sadece gümrük işlemleri için sahiplendirdikleri ailelerden 100 mark gibi bir bağış talep ediyorlar. Bize ulaşan iddialara göre Almanya'da Bayan Renata Plaumann, yerel bir kanalda her hafta bir saat canlı yayınla hayvanları sahiplendiriyormuş ve bu programlarda Türkiye'den giden hayvanların tanıtımında ise 'Bunlar barbar Türk'lerin sokaklara attıkları hayvanlar' gibi cümleler sarfediyormuş. Bu iddiaya Robert Smith'in cevabı net ama şüpheli; "Bu programlar oldukça verimli, Romanya'da da barınağım var, oradan da gönderdim. Renata böyle şeyler söylemez. Eğer bu sözler sarfedilmişse benim için büyük bir sürpriz olur.." Bu söylentiler neden çıkartılıyor o zaman? "34 yıl kadar önce Renata Türkiye'ye gelip sokak köpekleri ile ilgili bir çekim yapmıştı, herhalde sebep bu program olmalı"...
 <br/>
 <br/>
 "Ülkenizdeki vahşetten haberdar mısınız?"
 <br/>
 <br/>
 İşte burada dönüyoruz Almanya'ya, iddiaların hedefi olan Renata Plaumann'a sorular yöneltiyoruz fakat Bayan Plaumann sorularımızı cevaplamak istemediğini, gerekçe olarak da bizi tanımadığını öne sürüyor. "Dostane selamlarımla" diye bitirdiği mektubunun ardından daha üçdört saat geçmiyor ki, Almanya'dan yeni bir mektup geliyor; anlaşılan o ki Bayan Plaumann cevaplamaya değer bulmadığı sorularımızı başka bir derneğe daha ulaştırmış! (Tierhilfe Vier Pfötchen e.V.) "Bayan Plaumann'a yönelttiğiniz, Türkiye'den getirilen hayvanların dağıtımıyla ilgili sorular Türkiye'deki hayvanların korunmasıyla ilgilenen derneğimize de ulaştı" diye başlayan mektup sorulara cevap vermekten uzak ve düşünülmeden(!), sinirle(!), hızla yazılmış bir mektup havası içeriyordu! Oysa sorularımız oldukça doğaldı; Bugüne kadar size Türkiye'den ne kadar hayvan geldi ve bu hayvanların akıbeti hakkında bilgi verebilir misiniz? Sizin ve derneğinizin Türkiye'deki hayvanseverlere, derneklere ve sokak köpeklerine bakış açısını anlatır mısınız? Yurtdışına çıkarılan hayvanların kobay olarak kullanılabileceğini örneklerinden biliyoruz, bu konudaki görüşleriniz ne? Bu sorulara oldukça makul ve mantıklı ya da bilgilendirici cevaplar verilebilirdi ama nedense verilmemiş. "Ülkenizde sürekli küçük köpekler yok ediliyor, hayvanlar sadece ölmeyi bekledikleri sözde barınaklarda toplanıyor. Zehirli yem atılıyor, ömür boyu kısa zincirlere bağlanıyor ve daha neler neler. Yabancı hayvan koruma derneklerinin çalışmalarını sorgulamadan da ülkenizde yaşanan vahşetle ilgili bir tablo çizebilirsiniz." Mektubun sonuna doğru ise dernek yöneticisi biraz daha agresifleşiyor ve "Hayvan koruma faaliyetlerinden gelir elde edilebilir mi?" sorumuzdan yola çıkarak şöyle diyor; "Kendiniz kolayca cevaplandırabilirdiniz, özellikle bu sorunuzu ve diğerlerini tutarsız ve görülmemiş bir küstahlık olarak kabul ediyor ve aynen iade ediyoruz."
 <br/>
 <br/>
 "Egoların tatmini, hayvanlardan daha önemli"
 <br/>
 <br/>
 Robert Smith'in Almanya'da bağlantılı olduğu kişilerin tavırları işte böyle; dönüyoruz tekrar kendisine. 2000 yılının Ekim ayında gerçekleşen Bakırköy Hayvan Hastahanesi ihalesinde 51 milyar muhammen bedele karşılık nasıl olur da 4 milyara kadar inebilmişti? "Bu barınağı ziyaretimde açlıktan ölen köpekleri görmüştüm, dayanamadım, duygusal davrandım ve sadece iki aylık olduğu için aldım." Hâlâ devam eden ve Mayıs'ta yenilenen kontratta ise her ay için 9 milyar 200 milyon muhammen bedel öngörülmüş. Belediyelerle problem yaşadığından, paraların ödenmediğinden sıkıntı çektiğini anlatan Robert Smith'e 'Yoksa bu işleri bırakıyor musunuz?' diye soruyoruz; "Gidersem eski hale düşerler diye korkuyorum, onun için devam etmek istiyorum" diyor. Son olarak da hayvansever derneklerinin aralarında çıkan tartışmalara çekiyoruz konuyu, bu konuda da oldukça dertli Robert Smith, ayrıca bir de teklifi var: "Çok sayıda dernek var, bunlar birbirleriyle çalışamıyor ve kıskançlık var. Belediye, devlet, kişi ve dernek birbirine giriyor. Hayvanseverler kendi egolarını tatmin etmeyi, hayvanlardan daha çok seviyorlar. Birlikte çalışmaya başlamak zorundayız."
 <br/>
 <br/>
 "Masraflı olan köpekleri uyutuyorlar"
 <br/>
 <br/>
 "1991'den beri bu davalar yüzünden 3 dairemi sattım ve bugün borç batağındayım. Belediyeden har ay 15 milyar aldığım söyleniyor, kim kime niye verir bu parayı? Hayvanseverliği kullanarak müteahhitlerden para yemişim, bir kadını kandırıp arsasına konmuşum ve daha neler neler. Hakaretler mi yemedim, iftiralara mı uğramadım, çekmediğim kalmadı." Bu sözler Süsen Erkuş'a ait; kendisi şu an Bakırköy Belediyesi başkan danışmanlarından, kimi bu danışmanlık için köpeklerden sorumlu danışmanlık diyor ama kendisi katılmıyor, çevre diye düzeltiyor. Doğa ve Sokak Hayvanlarını Yaşatma Derneği'nin de başkanı olan Süsen Erkuş'un belediyedeki görevinin karşılığında aldığı parayı belgelemek için maaş bordrosuna baktık. Bordroda unvanı 'geçici işçi' olarak geçen Süsen Erkuş'un en son Eylül ayında aldığı maaş 595.738.000 Türk Lirası. Özellikle Robert Smith ve Yuli Weston'la kavga halinde olan bir çok mahkemesi bulunan Süsen Erkuş'a göre Robert Smith'in derneği aynı zamanda paravan bir şirket. Robert Smith için; "Yurtdışına kedi ve köpek gönderiyor, yuvalandırma diyorlar ama ben inanmıyorum" diyor. Masraflı olan köpekler uyutuluyor, bakılmıyor. Zamanında 700 köpekle teslim ettikleri hastahane için "Şimdi 400 köpek bile yok" iddiasında bulunuyor. Ve yine Süsen Erkuş'a göre Robert Smith, Dünya Sağlık Örgütü ve diğer uluslararası şirketlerden Türkiye'deki hayvanları aşılamak ve kısırlaştırmak için milyarlarca dolar alıyor. İhalelerle ilgili ise belediyenin içinden biri olarak oldukça ilginç iddialarda bulunuyor; 'Belediyenin içinden adamlar satın aldılar, işlerini götürüyorlar".. Yine bu tür hesaplaşmalardan olsa gerek Yuli Weston'la olan kavgasını da şöyle anlatıyor: "Saç saça birbirimize girdik, yanındakilerden birine nasıl olduysa bir yumruk atmışım, davacı olduk işte.."
 <br/>
 <br/>
 Bu dosya bitmedi
 <br/>
 <br/>
 Yuli Weston, belki de bu dönen olaylarla ilgili en çok bilgiye sahip olanlardan, fakat nedense ağzını bıçak açmıyor. Konuşsa bile teybimizi kapatıyor! Onun da bir derneği var artık; o da sahiplendirme yapıyor, kokteyller düzenliyor. Robert Smith'le yollarını ayıran Yuli Weston gerekçe olarak çok yorulduğunu ifade ediyor; "Ben ne icraat yapmaya çalışsam önüme taş koydular. Yıllardır bu pislik işlerin içindeyim ve bunaldım." Bizce bu söz bile yeterli her şeyi anlatmak için ama gazetecilik daha fazlasını istiyor! Doğrusunu söylemek gerekirse daha isminin geçmesi gereken onlarca kişi vardı bu dosyada ve irdelenmesi gereken onlarca gizemli ilişki; bir çoğunu biliyoruz ve bir çoğunu da araştırmaya devam ediyoruz.. Kısacası bu dosya daha bitmedi; gerçek bir hayvanseverseniz ve elinizde belge, bilgi ya da doküman varsa, bize ulaşın. Ve bir uyarı, hayvanlarınıza dikkat edin ve her hayvansever derneğine de güvenmeyin.
 <br/>
 <br/>
 email: okutmus@yahoo.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/post-kavgasi_507684), [web.archive.org (arşiv bağlantısı)](http://web.archive.org/web/20150912013157/http://www.aksiyon.com.tr:80/dosyalar/post-kavgasi_507684)
