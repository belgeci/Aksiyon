# İstanbul Açık Hava Hat Müzesi

*Süleyman Berk Bilinmeyen-tarih*

<div>
 <font>
  <img border="0" height="1" src="/web/20030624161716im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20030624161716im_/http://www.aksiyon.com.tr/resim/440/52.jpg" vspace="5"/>
  </p>
 </font>
 <font class="content">
  Hem çağdaş ve hem geleneksel sanatlarla ilgili pek çok sergiyi gezme imkanınız var. Ama hiçbir sergiye gitmeden sadece İstanbul'u gezdiğinizde de sizi olanca güzelliği ve paha biçilmezliğiyle açık hava hat sergisi karşılayacaktır. İşte bir gezintinin izleri...
 </font>
 <p>
  <font class="content">
   İslâm dünyasında meşhur olmuş bir söz var: “Kur’ân-ı Kerîm Mekke’de nâzil oldu, Mısır’da okundu, İstanbul’da yazıldı.” Şüphesiz, İslâm yazısının estetik endişeler içerisinde yazılması Osmanlı hattatlarının en büyük gâyesi olmuştur. Osmanlı’da Fâtih Sultan Mehmed’den itibâren Şeyh Hamdullah (1429-1520), Hâfız Osman (1642-1698), Ahmed Karahisâri (?- 1556), İsmâil Zühdî (?- 1806), Mustafa Râkım (1758-1826), Sâmi Efendi (1838-1912), Kâmil Akdik (1861-1941), İsmâil Hakkı Altunbezer	(1873-1946), Hulûsi Efendi ( 1869-1940), Halim Özyazıcı (1898-1964), Hâmid Aytaç (1893-1982) yüzlerce hat sanatkârımızdan, hemen bir çırpıda aklımıza gelenlerdir. Bugün hâlâ, İslâm dünyasının dört bir yanından hat sanatını öğrenmek isteyenler akın akın İstanbul’a gelmektedir. Halbuki Türkiye’de, İslâm harflerinin günlük hayattan kaldırılmasının üzerinden yaklaşık yetmiş beş yıl geçmiştir. Şüphesiz bunda, sanat olarak yazının ana kaynaklarının, örneklerinin İstanbul’da bulunması ve yaklaşık beş yüz yıllık geleneğin büyük tesiri vardır. Ve şunu gururla söyleyebiliriz ki, bugün hâlâ İslâm yazısı en güzel şekilde İstanbul’da yazılmaktadır.
   <br/>
   <br/>
   Topkapı Sarayı Müzesi, Türk ve İslâm Eserleri Müzesi, Vakıflar Türk Hat Sanatları Müzesi, Divan Edebiyatı Müzesi ve Süleymâniye Kütüphânesi gibi yerlerde bulunan nâdide yazmalar yanında, İstanbul’un çeşitli yerlerindeki eserler üzerinde, hat sanatının önemli örnekleri bulunuyor. Özellikle mezarlıklarımızda bulunan eski mezar taşı kitâbeleri, hüsn-i hat ve yapı olarak çok önemli eserlerdir. İslâm’ın heykele hoş bakmamasından dolayı Osmanlı’da heykeltıraşlığın olmadığından çokça söz edilir ama, kimsenin aklına mezarlıklara göz atmak gelmez. Sadece mezar taşları mı? Osmanlı arması taş işçiliği açısından az şey midir? Taş işçiliği açısından öyle muhteşem mezar taşı kitâbeleri vardır ki, insan bu taşlardaki sanata hayret etmektedir. Ve bunlar İstanbul’un orta yerinde, eski mezarlıklarda bol miktarda bulunmaktadır.
   <br/>
   <br/>
   Eyüpsultan Mezarlığı, Edirnekapı Mezarlığı, Çemberlitaş Sultan İkinci Mahmud Haziresi, Merkezefendi Mezarlığı ve Üsküdar Karacaahmed Mezarlığı yazı ve taş işçiliği bakımından çok önemli mezar taşı kitâbelerini barındırmaktadır. Ne yazık ki bütün bu şâheserler, zamanın ve insanların acımasız davranışlarına maruz kalmışlardır.
   <br/>
   <br/>
   Bugün Topkapı’dan sur içi İstanbul’una giren bir insan, irili ufaklı bir çok eski eser üzerinde hüsn-i hattın çok önemli örneklerine rastlayabilir. Meselâ Topkapı’da Merkezefendi Mezarlığı ile Yenikapı Mevlevihânesi Hâmuşanı’nda Sâmi Efendi, Şevki Efendi, İsmâil Hakkı Altunbezer, Hamid Aytaç, Bakkal Ahmed Ârif Efendi, Halim Özyazıcı, Beşiktaşlı Nuri Korman gibi Osmanlının önemli hat sanatkârlarının mermere kazınmış şâheserlerini görebilir. Aksaray’da meydanın bir köşesinde bulunan Murat Paşa Camii duvarındaki çeşmenin üzerinde, Osmanlı’dan Cumhuriyet’e intikal etmiş önemli hattatımız Macid Ayral’a (1891-1961) ait celî sülüs hat çeşidi ile yazılmış ve mermere kazınmış, altınla varaklanmış “Onların Rabbi kendilerine tertemiz içecek ikram etmiştir” mânâsındaki İnsan Sûresi 21. âyeti acaba kaçımızın dikkatini çekmektedir? Az ileride, Aksaray Vâlide Camii ana kapısında hattat Abdülfettah Efendi’ye ait nefis celî talik kitâbe ve üzerindeki Sultan Aziz tuğrası hepimizi durmadan selâmlamaktadır. Ordu Caddesi’ne tırmanınca, Lâleli Camii kapıları üzerindeki âyetler yeni varaklanmış halleri ile göze çarparlar. Caminin karşısında, Râgıp Paşa Kütüphânesi ana girişi üzerindeki celi sülüs hat ile “İçinde, kesin hükümler bulunan kitaplar vardır” manasını ihtiva eden Beyyine Sûresi 3. âyeti göze girmek için bekler durur. Bugün Merit Oteli olan, eskinin Harikzedegân (yangınzede) Apartmanı’nın üzerinde, iki adet madalyon şeklinde, Ömer Vasfi Efendi’nin (1880-1928) celî sülüsle yazdığı “Yâ Hafîz (Ey Koruyucu Allahım manasına Cenâb-ı Hakk’ın sıfatı)” yazısına göz atan var mıdır acaba?
   <br/>
   <br/>
   İstanbul Üniversitesi ana giriş kapısı üzerindeki nefis celî sülüsle yazılmış “Dâire-i Umûru Askeriye (Askeri İşler Dairesi)” ve bu yazının iki yanında Fetih Sûresi’nin ilk âyetlerini, altından geçen binlerce öğrenci ve öğretim üyesi acaba sanat açısından değerlendiriyor mudur? Halbuki Osmanlının önemli hattatı Mehmed Şefik Bey’e ait olan bu anıt yazılar, bir insan boyu olan elifleri ile gerçekten dikkat çekici güzellik ve özellikte. Bu yazıların üzeri, harf inkılâbından sonra mermer ile kapatılmış; ancak 1949 yılında Prof. Dr. Süheyl Ünver’in delâleti ile Rektör Sıddık Sâmi Onar tarafından açığa çıkarılmıştır. Sadece, T.C. yazısının altındaki hattat Abdülfettah Efendi’ye ait Sultan Aziz tuğrası kapalı kalmıştır ki bugün de kapalıdır. Tuğranın ortaya çıkarılması için yapılan birkaç girişim maalesef başarılı olamamıştır. Üniversite bahçesindeki yangın kulesinin üzerinde Yesârizâde’nin nefis celî ta’lik kitâbesi duruyor bugün.
   <br/>
   <br/>
   Bâyezid Camii’nin, meydanın üç tarafına bakan kapıları üzerinde bulunan celî sülüs yazıları Sultan ikinci Bâyezid döneminden günümüze gelebilmiş nâdir yazı örneklerinden. Kezâ caminin kıble cihetindeki hazirenin Çarşıkapı Meydanı’na bakan kısmında bulunan çeşmenin üzerinde Mâcid Ayral’ın celî sülüsle yazdığı “Biz her şeyi sudan yarattık” meâlindeki Enbiyâ Sûresi 30. âyeti, artık suyu akmayan çeşmenin insanlara mana akıtan tek menbaı olmuştur. Yüz adım ileride, Merzifonlu Kara Mustafa Paşa Medresesi kitâbesi ve hemen karşısında Çorlulu Ali Paşa Medresesi kapısı üzerinde mermere mahkûk, Türk ta’lik yazısının önemli ismi Durmuşzâde Ahmed Efendi’ye ait celî ta’lik kitâbe, medresenin haziresinde bulunan eski mezar taşı kitâbeleri ile uzanacak bir himmet eli beklemektedir.
   <br/>
   <br/>
   Aksaray’da Ordu Caddesi olarak başlayan bu uzun cadde, Çarşıkapı’da Yeniçeriler Caddesi olur, Çemberlitaş’ta ise Divanyolu’na döner. Yeniçeriler Caddesi sonuna doğru Çemberlitaş’ın yanındaki Atikali Paşa Camii giriş kapısı üzerinde, celî sülüs yazı ile hattat Sami Efendi’nin “Namaz şüphesiz, inananlara belirli vakitlerde farz kılınmıştır” meâlindeki Nisâ Sûresi 103. âyeti parıldar. Hattat Sâmi Efendi, Osmanlı’nın celî sülüste hâlâ geçilememiş önemli sanatkârıdır; yazı çalışanlar bugün de onu örnek almaktadırlar. Aynı cadde üzerinde, Çemberlitaş karşısında, Köprülü Camii giriş kapısı üzerindeki hattat Köprülüzâde Mehmed Efendi’ye ait celî sülüs yazıya selâm verip yolumuza devam edelim; az ileride solda, Sultan II. Abdülhamid Türbesi ve Haziresi yahut Sultan II. Mahmud Türbesi ve Haziresi... Osmanlı son dönem önemli devlet ricâlinin medfun olduğu bu haziredeki mezar taşı kitâbeleri gerek taş işçiliği, gerek yazı sanatı açısından son derece önemlidir. Ziya Gökalp, Said Halim Paşa, Hattat Abdülfettah Efendi, Osmanlıda müzeciliğin kurucusu sayılan Ahmet Fethi Paşa bunlardan sadece birkaçı. Bu hazirede Şevki Efendi, Sâmi Efendi, Bakkal Ârif Efendi, Abdülfettâh Efendi, Hâmid Aytaç, İsmâil Hakkı Altunbezer gibi Osmanlı ve Cumhuriyetin kudretli hat sanatkârlarının yazıları ziyaretçilerini beklemektedir. Hazirenin sağ ve sol iki giriş kapısı üzerinde ise Yesârizâde Mustafa İzzet Efendi’nin nefis celî ta’lik, tarih kitâbesi bulunmaktadır.
   <br/>
   <br/>
   Divanyolu’nun sonunda, Sultanahmed meydanının bir köşesinde, biblo gibi duran Firuzağa Camii giriş kapısı üzerinde bulunan celî sülüs kitâbenin yaklaşık beş yüz yıllık tarihi olduğunu acaba kaçımız biliriz? Bu kitâbe, Osmanlı hattatlığının kurucusu ve Sultan II. Bâyezid’in de hat hocası olan hattat Şeyh Hamdullah’a aittir. Bu şirin cami, yaz kış huzurlu, feyizli ve temiz ortamıyla bânisinin rûhunu şâd etmekte.
   <br/>
   <br/>
   Ayasofya önünden Topkapı Sarayı’na doğru ilerleyelim, Topkapı Sarayı’nın ilk kapısı olan Bâb-ı Hümâyun bütün ihtişâmıyla sizi karşılayacaktır. Kapı önünde Sultan Üçüncü Ahmed Çeşmesi ise bakanı büyüleyen güzelliktedir. Bu çeşmede mermer âdeta ağaç gibi işlenmiştir. Çeşmenin Ayasofya’ya bakan yüzündeki celî sülüs, “Aç Besmeleyle iç suyu, hân-ı Ahmed’e eyle duâ” yazısı, bizzat padişahın kendi hatt-ı destidir. Bilindiği gibi Sultan Üçüncü Ahmed, şehzâdeliğinde hattat Hâfız Osman’dan yazı meşki almış, hânedânın nâdir hattatlarındandır. Yazının sol alt köşesinde istifli bir şekilde, yazının hattatı olarak “Ahmed Hân” imzası bulunur. Çeşmenin celî ta’lik yazıları ise Üsküdar Gülnûş Emetullah Camii (Yeni Vâlide Camii) celî sülüs yazılarının hattatı Mehmed b. Mustafa el-Bursevî’dir. Sultan Üçüncü Ahmed’in Üsküdar Meydan Çeşmesi de yapı ve yazı olarak anlayanlara çok şey ifâde eder.
   <br/>
   <br/>
   Topkapı Sarayı Bâb-ı Hümâyun girişinin ön ve arka kısmındaki celî sülüs yazılar ve iki tarafta bulunan tuğra birer sanat şâheseridir. Ayasofya yönünde, kapının en üst kısmında müsennâ celî sülüs hat ile Hicr Sûresi 45-48. âyetleri yazılmıştır. Bu kitâbenin alt kısmında yine celî sülüs hat ile tarih kitâbesi vardır. Bu yazıları Fatih döneminin önemli hattatı Ali b. Yahya Sûfi yazmıştır. Fatih Camii ana kapısı üzerinde bulunan tarih kitâbeleri de Ali b. Yahya Sûfi’nindir. Kapının kilit taşı üzerinde ise hattat Mustafa Râkım’a ait Sultan II. Mahmud Tuğrası bulunmaktadır. Bundan da anlaşılıyor ki kapı, Sultan II. Mahmud döneminde tamir görmüştür. Kapının saraya bakan yönünde yine en üstte Hicr Sûresi’nin 45-48. âyetleri yazılmış. Alt kısma celî sülüs hat ile “Ey Muhammed, Allah’ın fetih ve yardımının yakın olduğunu müminlere müjdele!” ibâresi yerleştirilmiştir. Bu yazının alt orta kısmında hattat Abdülfettah Efendi’nin imzası, kapının kilit taşı üzerinde ise Sultan Aziz tuğrası bulunmaktadır. Kapının bu ciheti Sultan Aziz döneminde tamir görmüştür. Bu âbidevi kapıdaki bütün yazılar, bu yıl başında temizlenerek altınlanmıştır. Gönül bütün eserlerin bu şekilde elden geçirilmesini arzu etmektedir.
   <br/>
   <br/>
   Sur İstanbulu dışında Tophane’ye uzanalım isterseniz… Mimar Sinan eseri Kılıç Ali Paşa Camii ile Ampir üslûbun önemli yapısı Nusretiye Camii arasında I. Mahmud Meydan Çeşmesi’nin yalnızlık ve ilgisizlikten dolayı boynunun büküldüğünü görürsünüz. Taşın dantel gibi işlendiği bu çeşmenin yazı ve yapı güzelliği yanında bugünkü perişan hâli acaba, önünden geçen milyonları hiç ilgilendiriyor mu? Çeşmenin az ilerisinde, Sultan II. Mahmud’un, adına yaptırdığı Nusretiye Camii’nin, hattat Mustafa Râkım’ın celî sülüs yazılarını barındırdığını kaçımız biliriz ve ziyâret etmek aklımıza gelir? Yine, caminin sebil, Muvakkithâne ve kapı üstü celî ta’lîk yazıları ise devrin önemli hattatı Yesârizâde Mustafa İzzet Efendi’nindir. Bu iki üstattan biri celî sülüs, diğeri ise celî ta’likte yazının pîri olarak, aynı caminin yazılarına imza atmışlardır. Caminin zarif iki minaresi ise tesbih ustalarına, tesbih imâmesi olarak ilham kaynağı olmuştur.
   <br/>
   <br/>
   Nusretiye Camii’ne veda edip biraz ilerleyince, bugün Mimar Sinan Üniversitesi olan binanın duvarında, Zevki Kadın Sıbyan Mektebi ve Çeşmesi kitâbelerini, yüksek kültür sahibi bu insanlar acaba fark edebilmişler midir? Hiç zannetmem! Eğer farkında olsalardı o güzelim çeşme ve kitâbeler bu halde mi olurlardı.
   <br/>
   <br/>
   Dolmabahçe Camii ve Sarayı, Beşiktaş Sinan Paşa Camii ve haziresi, Yıldız Küçük Mecidiye Camii ve hemen yanı başında o cennet misâli ortamı ile Yahya Efendi Camii ve haziresi, Rumeli Hisarı Mezarlığı derken, Yahya Kemal’e ilham kaynağı olan Emirgan Camii yanı başında Çınaraltı’nda karar kılalım. Az evvel, isimlerini anarak hızla geçtiğimiz yerlerdeki tarihi güzellikleri ve yazıları anlatmak ciltler alır. Aslında, cennet misali ortamıyla Yahya Efendi Hankâhı’ndan ayrılmak ne mümkün! Hazretin ruhâniyeti insanı daha kapıda sarıverir. Hazirede ise, mezar taşlarında taş işleme sanatını, hat sanatını, ibârelerdeki edebî inceliği görmek mümkün. Sâmi Efendi o nefis celî ta’likini, hocası Ali Haydar Bey için yazdığı taşa nakşetmiş. Yine aynı hazirede Bakkal Ârif, Çarşanbalı Ârif ve Mahmud Celâleddin gibi önemli hattatların yazıları göze çarpacaktır. Ama bu eserlere gösterilen ilgisizliğin  sakın sizi girdiğiniz mânevi ortamdan çıkarmasına müsaade etmeyin.
   <br/>
   <br/>
   Emirgan, Çınaraltı meydan çeşmesinin celî sülüs yazılarının Divân-ı Hümâyun hocalarından hattat Emin Efendi’ye ait olduğunu imzasından öğreniyoruz. Çeşme üzerindeki nefis celî ta’likler ise Yesâri Mehmed Es’ad Yesâri Efendi’ye aittir. Hazret yazılarının altına nefis bir şekilde imzasını da yerleştirmiştir. Hattat Yesâri, lakabından da anlaşıldığı gibi, sol eliyle yazan bir hattattır. Bu nâdide sanatkârımızın sağ tarafı doğuştan felçli, sol eli ise çolaktır. Bu hali ile ders almak istediği ilk hocası, onu talebeliğe kabul etmemiştir. İkinci hocası ise başlangıçta tereddüd etse de sonra kabul eder ve daha ilk derste kabiliyeti karşısında hayrete düşer. Diploma merasiminde, onu talebeliğe kabul etmeyen ilk hocası Şeyhülislâm Veliyüddin Efendi “Bu şeref bize ait olacaktı ama kaçırdık” diyerek hayıflanmıştır.
   <br/>
   <br/>
   Yesârizâde, ta’lik yazıya işlerlik kazandırarak, hayatının sonuna doğru bir üslup oluşturmuştur. Yolundan giden oğlu ise, yeni bir ekolün sahibi olmuştur. Aynı yerdeki muvakkithânenin üzerinde bulunan ta’lik yazılar ise, hattat Ahmed Re’fet Efendi’ye aittir. Buradaki eserler, herhalde üstad Yahya Kemâl’e ilham vermenin hürmetine nisbeten bakımlı bir haldedir. Boğaz’ın ve Çınaraltı’nın keyfini Osmanlı eserleriyle birlikte çıkarmak isteyenlerin zevk alacakları yerdir burası.
   <br/>
   <br/>
   İstanbul’un ruhâniyetli bir beldesi de Eyüpsultan’dır. Ölüm hiçbir yerde, insana buradaki kadar sevimli gelmez. Eyüp bana daima kutlu belde Medine’yi hatırlatır. Eyüp bu özelliği sebebiyle Osmanlı’da özel alâkaya mazhar olmuş bir beldedir ve lebâleb Osmanlı eserleriyle doludur. Mezarlıklar, taş işçiliği ve hat sanatının nâdîde örnekleri ile doludur. Kezâ Eyüpsultan’daki eserlerin çoğunda, devrinin önemli hattatlarının nefis yazıları bulunmaktadır. Eyüp’te bir sokak yoktur ki, sürpriz bir eserle karşılaşmayasınız. Bugünlerde Irak’taki kültür varlıklarının hazin durumu tartışma konusu. Şüphesiz Irak’ta insanlığın ortak mirası, yağmalanmış, ayrıca bombardımanda da tahrip olmuştur. Ancak üzülerek ifade edelim ki, ülkemizde her dönemden eserler de, zamanın ve insanların tahribine karşı ilgisiz ve korumasız. Bırakın açık havada bulunan eserleri, müzelerde bulunan eserler bile yeterli koruma ve ilgiden mahrum bugün.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2559), [web.archive.org (arşiv bağlantısı)](http://web.archive.org/web/20030624161716/http://www.aksiyon.com.tr:80/detay.php?id=2559)
