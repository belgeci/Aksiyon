# Arap kızı artık camdan bakmıyor!

*Mustafa Yüksel 2007.05.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı döneminde çoğunluğu İngilizlerce getirilen Afrika kökenliler, tam anlamıyla 'Türkiyeli' olmuş. Bir dernek çatısı altında birleşip Afrika'daki köklerini de aramaya başlayan siyahi Türklerin ilginç hikâyesi
  </font>
 </div>
 <div id="newsText">
  <font class="detail-text">
   'Yağmur yağıyor, seller akıyor, Arap kızı camdan bakıyor' tekerlemesinin hikâyesini kaç kişi biliyor? Peki tekerlemedeki Arap kızlarının gerçekte Arap olmadığını?... Hikâye aslında bir buçuk asır kadar öteye uzanıyor. İstanbul sokaklarında biriken yağmur sularında ayaklarını yere vurarak oynayan çocukların ürettiği bir tekerlemeydi Arap kızı. Şair Sunay Akın, o dönemde İstanbulluların 'Arap' olarak adlandırdığı Afrikalı köle çocuklarının diğer çocuklarla oynama şansının bulunmadığını hatırlatıyor: "Tekerlemelere yansıyan Arap kızları, kölelerin çocuklarıydı. Yaşıtları yağmur sularıyla oynarken onlar camdan bakmakla yetiniyorlardı. Çünkü onlar köle çocuğuydu; diğer çocuklar gibi sokağa çıkıp oynama şansları yoktu. 'Yağmur yağıyor, seller akıyor, Arap kızı camdan bakıyor' tekerlemesinin çıkış hikâyesi de böyle oluşuyordu." Evliya Çelebi'nin Seyahatnamesi'nde Çemberlitaş'taki 300 odalı Esir Han'dan söz ettiğini de hatırlatan Akın, ilginç bir anekdot daha aktarıyor: "İstanbul'daki köleler sarayın izniyle yılda bir gün Çamlıca Tepesi'nde toplanıyorlardı. Hasbihal ediyor, kendi şarkılarını söylüyor ve eğleniyorlardı. Sonraları Çırpıcı Çayırı'nda toplanmaya başladılar."
   <br/>
   <br/>
   MELEZLEŞEN AFRO-TÜRKLER
   <br/>
   <br/>
   Osmanlı zamanında ülkemiz topraklarına getirilen siyahi Afrikalı kölelerin torunları şimdilerde yüzde yüz Türk vatandaşı olmuş, hatta bir dernek etrafında bir araya gelmiş durumda. Afrikalılar Kültür ve Dayanışma Derneği Başkanı Mustafa Olpak, Arap kızı tekerlemesine çocukken çok üzüldüklerini açıkça ifade etmekten çekinmiyor. Olpak'a göre bu, özellikle kırsal kesimde yaşayan Afrika kökenli insanların zaman içerisinde kendi kabuğuna çekilmesine bile sebep oldu.
   <br/>
   <br/>
   Türkiye'de yaşadıkları bölgelerin insanıyla son derece barışık olan Afrika kökenli vatandaşlarımız kendilerine Arap ya da zenci denmesinden ise şiddetle rahatsız oluyor. Atalarının Türkiye'ye köle olarak getirildiğinden bahsedilmemesini isteyen İzmir'deki Afrika kökenli vatandaşlar, araya hatırı sayılır kişiler girmedikçe gazetecilere de konuşmuyor. Köleliği kabul etmiyor, atalarının Türkiye'ye para kazanmak için geldiğini savunuyorlar. Bu noktada bazı Afrikalıların köle, bazılarının da işçi olarak geldiğini hatırlatmakta yarar var.
   <br/>
   <br/>
   Tülay Sümer, 19. yüzyılda İzmir civarında işçi olarak pamuk tarlalarında çalıştırılan siyahi ailelerden birine mensup. Aile uzun süredir İzmir'de yaşıyor. For Kabilesi'ne mensup dedesi ve akrabalarının İngilizler tarafından Libya'dan İzmir'e esir olarak getirilerek özellikle pamuk ve tütün yetiştirilen kesimlere yerleştirildiğini söylüyor. Afrika kıtasından binlerce siyahinin köle olarak İzmir ve Adana'ya getirildiğini dile getiren Sümer, birçok ailenin daha sonra Aydın, Söke, Torbalı, Tamaşalık, Çimentepe, Ballıkuyu ve Beştepe gibi yerlere yerleştirildiğini anlatıyor: "Birçok akrabamızla birlikte o dönemde İzmir'e gelmişiz. Ailelerimiz pamuk tarlalarında zorla çalıştırılmışlar. Buradan kaçmak isteyen aileler cezalandırılmış. O nedenle çoğu burada kalmak zorunda kalmış. Geçen sürede ailem gibi zenci kökenli insanlar dağıldı. Kalanların birçoğu ise benim de yaptığım gibi beyaz ırktan insanlarla evlenip hayatlarını sürdürmeye devam etti. Böylece melez bir toplum oluşmaya başladı. Bu nedenle zenci ırkların birçoğu melezleşip zencilerin sayısı azalmış oldu."
   <br/>
   <br/>
   Siyahi vatandaşlarımızın atalarının toplu gelişlerinde esas büyük rolü İngilizler oynar. Osmanlı'nın son zamanlarında dev pamuk tarlaları açan İngilizler, ucuz işçi olarak Afrikalı siyahileri Anadolu'ya getirir. Bu insanlar daha sonra hayatlarını Türkiye'de idame ettirmek zorunda kalır. Dokuz Eylül Üniversitesi Tarih Öğretmenliği Bölümü'nden Yard. Doç. Sabri Yetkin, İngilizlerin Osmanlı topraklarına yönelmesinin esas sebebini ABD'ye bağlıyor. 19. yüzyılda İngilizler, en büyük rakipleri ABD'den ucuz hammadde alamayınca rota değiştirmek zorunda kalmış. Yetkin, sadece Batı Anadolu değil, Çukurova bölgesine de bu kölelerden getirildiğini, o dönemde İngilizlerin ne kadar siyahiyi yurtlarından ettiğinin bilinmediğini vurguluyor: "Ancak şunu kesin bir ifade ile ayırt etmek lazım ki, Osmanlı'da zencilere has pamuk ekimi yapılmadı. Osmanlı topraklarında her milletin ve dinin mensubu olanlar tarım yapabildi."
   <br/>
   <br/>
   MUĞLA'DAKİ TREN GARININ SIRRI
   <br/>
   <br/>
   İngilizler kadar olmasa da Abbas Hilmi Paşa da Afrika-Anadolu hattındaki 'göç'te rol oynamış. Mısır'ın son hidivi olan Abbas Hilmi Paşa, Dalaman Çiftliği'ne yerleşince Mısır'dan ziraatçılıkta uzman bir kadro ve çok sayıda Afrika kökenli işçi Dalaman'a getirilmiş. Muğla'nın Ortaca ilçesinde yayımlanan Güney Ege Gazetesi'nin yazarı İbrahim Aydınlı, kendi atalarının Türkiye'ye köle olarak getirilmediğini söylüyor. 1905 yılında Abbas Hilmi Paşa'nın Anadolu'ya geçip, kendine hediye edilen Dalaman Tigem Çiftliği'ne 300 kadar Sudanlı ve Mısırlıyı işçi olarak getirttiğini dile getiriyor: "Paşa, İngilizlere Mısır'daki arazisi ve Dalaman'daki çiftliği için iki proje hazırlattı. Projeler karışınca Mısır'da yapılacak tren garı yanlışlıkla Dalaman'daki çiftliğin içine, Mısır'a da av evi yapıldı. Bundan dolayıdır ki, dünyada tren yolu olmayan tek gar buradadır. Abbas Hilmi Paşa, Türk Sanayi ve Ticaret Bankası'ndan aldığı krediyi ödeyemediği için çiftliğe el koyulur ve Mısır'a dönmek zorunda kalır. İşçilerin çoğu ise Dalaman'da kalır."
   <br/>
   <br/>
   Ege Üniversitesi İletişim Fakültesi Radyo Televizyon Sinema Bölümü Öğretim Üyesi Prof. Konca Yumlu, siyahilerin ülkemizde hiçbir zaman ABD ve Avrupa'daki gibi ikinci sınıf insan muamelesi görmediğini vurguluyor. Prof. Yumlu, bir zamanlar adı ırkçılıkla anılan ABD'nin 'negro-zenci' kelimesi yerine 'siyah-black' sıfatını kullandığına dikkat çekiyor.
   <br/>
   <br/>
   Türk insanının siyahilere karşı 'önyargısı' ise "alışık olmamasından" kaynaklanıyor. Tıpkı Tülay Sümer'in ev sahibesi gibi. Hayatta hiç siyahi görmeyen ev sahibesinin ilk zamanlardaki çekinken tavırları, zaman içinde sıkı bir dostluğa dönüşmüş. Sadece ev sahibi değil, komşularının da 'önyargıları' oluyormuş Sümer'e: "37 senedir oturduğum Eskiizmir semtine ilk geldiğimizde komşum beni görünce çok korkmuştu. Hiç zenci görmemiş. Daha sonra beni tanıyarak üzerindeki önyargıyı attı. Bugüne kadar çevremdekilerle hiç bir sorun yaşamadım."
   <br/>
   <br/>
   Afrika kökenli traktör tamircisi Muzaffer Sezer ise siyah-beyaz ayrımı yapılması bir yana, konuşulmasından bile rahatsızlık duyuyor. "Biz, aynı kahvede oturuyor, aynı sorunları konuşuyoruz." diyor İzmirli iki çocuk babası Muzaffer Sezer.
   <br/>
   <br/>
   CAM DUVARLAR ÇOKTAN YIKILDI
   <br/>
   <br/>
   İzmir Torbalı'nın Naime köyünde oturan 62 yaşındaki Muammer Türkeş de Afrika kökenli vatandaşlarımızdan. Kendisi siyahi olmasına karşın Torbalılı Nuray Hanım'la evlenmiş. Ailesinin Afrika'dan ne zaman geldiğini bilmeyen Türkeş, "Annem Libyalı, babam da Afganistanlı. Benim ve ailemin vatanı Türkiye." diyerek tartışmalara nokta koymak ister gibiydi.
   <br/>
   <br/>
   Afrika kökenli siyahi vatandaşlarımız, beyaz bir toplumda dışlanmadan yaşadıkları için çok memnunlar. Türk insanının bu konuda gösterdiği hassasiyete şükran duyuyorlar. Tekerlemedeki "Arap kızı" ile özdeşleşen onların çocukları da artık diğer çocuklara 'camdan' bakmıyor. Müslüman Türk insanı, Osmanlı'dan on yıllar sonra 'cam duvarları' çoktan devirmiş. Tam da yeri gelmişken, tekrar Sunay Akın'a dönüyoruz. Bu noktada Osmanlı konusunda yanlış hüküm çıkarılmaması gerektiğine vurgu yapan Sunay Akın, köle ticaretinin evrensel olduğu o dönemde "kölelerin en insani muamele gördüğü ülkenin Osmanlı İmparatorluğu olduğunu" özellikle dile getiriyor. Afrikalılar Kültür ve Dayanışma Derneği Başkanı Mustafa Olpak da aynı görüşte: "Osmanlı İmparatorluğu'nun hiçbir döneminde bizim anladığımız anlamda ırkçılık olmamıştır."
   <br/>
   <br/>
   ARAP KIZI EKRANDAN DA BAKTI!
   <br/>
   <br/>
   Türkiye'deki siyahi vatandaşlar, geçtiğimiz yıl sonunda Afrikalılar Kültür ve Dayanışma Derneği çatısı altında toplandılar. Genel Başkan Mustafa Olpak, "Cumhuriyet dönemi öncesinde kölelik olgusuyla getirilen on binlerce kişinin torunlarını kaynaştırmak" diye açıklıyor amaçlarını. Afrika'daki köklerini de arayacaklarını anlatan Olpak devam ediyor: "Bu insanların yardımlaşma ve dayanışma içerisinde olmasını arzuluyoruz. Atalarımızın kültür ve geleneklerini ortaya çıkartacağız." Balıkesir Ayvalık merkezli dernek, Afrika kökenli insanlarımız için eğitim, sağlık ve sosyal projeler de üretecek. Derneği kuruluş aşamasına getirebilmek için yaklaşık 5 yıl uğraş veren Mustafa Olpak'ın, kendi annesini anlattığı "Arap Kadın Kemale" ve atalarının Kenya'dan geliş hikâyesini satırlara döken 'Köle' adlı iki kitabı var. Köle kitabında anlatılanlar, geçtiğimiz aylarda TRT-2'de "Arap Kızı Camdan Bakıyor" belgeseliyle ekranlara geldi.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### Onur Özdem, 28 May 2007, 00:00
> Ben siyahi insanların tarih boyunca köle yada ikinci sınıf insan olarak görülmesinin onların kara bir yazgısı olduğunu düşünüyorum. Bu aslında o dönemlerin insanlarının yobaz bir cehaletinin göstergesidir. Oysa siyahi insanların beyazlara göre daha güçlü metabolizmaları var. Bir çok konuda beyazlard...

Kaynak: [www.aksiyon.com.tr](http://www.aksiyon.com.tr:80/aksiyon/haber-18079-34-arap-kizi-artik-camdan-bakmiyor.html), [web.archive.org (arşiv bağlantısı)](http://web.archive.org/web/20130105124156/http://www.aksiyon.com.tr:80/aksiyon/haber-18079-34-arap-kizi-artik-camdan-bakmiyor.html)
