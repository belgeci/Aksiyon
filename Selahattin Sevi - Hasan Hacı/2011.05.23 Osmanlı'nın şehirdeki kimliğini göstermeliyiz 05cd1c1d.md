# Osmanlı’nın şehirdeki kimliğini göstermeliyiz

*Selahattin Sevi - Hasan Hacı 2011.05.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şehrin çokkültürlü yönünü öne çıkarmak için çalışmalar başlatan Selanik’in sıradışı belediye başkanı Yannis Butaris, şehirdeki Osmanlı izlerini görmek ve yatırım için Türkleri davet ediyor. Bu hafta başlayacak THY seferlerini önemsiyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Selanik’in sıradışı belediye başkanı Yannis Butaris, bir asır önceki ruhunu arayan şehirle ilgili sorularımızı cevaplandırdı.
    </p>
    <p class="MsoNormal">
     -Şehir çokkültürlü yapısını nasıl kaybetti?
    </p>
    <p class="MsoNormal">
     1912 sonrası Kuzey Yunanistan’ın entegresi adına Balkan savaşlarının etkisiyle şehirler ikiye bölündü. Sınırlar belirlenirken, halklar bölünürken, o gerginlik ortamında bir denge oluşturmak çok zordu. Tarihî bir gerçeklik olarak nerede nüfus değişimleri olmuşsa bu sadece kötülük ve problem getirdi. 1923’te imzalanan Lozan Antlaşması’na göre yapılan nüfus mübadelesi dinî temele göre gerçekleşti. Ta o zamandan beri Türkiye ile ilişkilerimizde acı çekiyoruz. O zaman Türklere Türk, Yunanlara Yunan denmiş olsaydı problem olmayacaktı.
    </p>
    <p class="MsoNormal">
     -Geçen yılın sonunda yapılan yerel seçimlerde listenizden iki Yunan vatandaşı Yahudi’ye yönetimde yer verdiniz.
    </p>
    <p class="MsoNormal">
     Din ve köken ayrımı yapmıyoruz. Belli hedefler ve şehrin iyiliği için çalışmaya söz verdikten sonra köken ve din hiçbir rol oynamaz. Yahudi, Türk, Yunan veya Slav fark etmez.
    </p>
    <p class="MsoNormal">
     -Şehrin çokkültürlü yönünü öne çıkarma konusunda adım atacağınızı söylemeniz bazı kesimlerin tepkisini çekmişti...
    </p>
    <p class="MsoNormal">
     Şehir, 25 yıl boyunca tutucu-muhafazakâr yönetimler tarafından yönetildi. Tutuculukta çok uçlara kaydıklarını da ilave etmeliyim.
     <span>
     </span>
     Sonuçta şehir bizi seçti ve bu da bir umut oldu. Bize güven duyan halkı yanıltamayız, gerçekten bir şeyleri değiştirme başarısı göstermeliyiz.
    </p>
    <p class="MsoNormal">
     -Türk-Yunan işbirliğini geliştirme ve Selanik adına düşündüğünüz girişimler neler?
    </p>
    <p class="MsoNormal">
     Yunanistan ve Türkiye arasındaki ekonomik ilişkiler, kaçınılmaz ve arzu edilen bir şeydir. Tipik bir örnek olarak Yunan Ulusal Bank’ın Finansbank’ı satın alması verilebilir. Bu tip girişimleri taklit etmeliyiz. İki ülke arasındaki iş ilişkileri sadece iyilik getirir. Ben, Selanik’e yapılması planlanan ‘Şehiriçi Deniz Ulaşımı’ ihalesine Türk şirketlerin katılmasından mutluluk duyacağım. Genel olarak Selanik’te faaliyet gösterecek yabancı firmaları getirmekle ilgileniyorum. Taşımacılık, şehrin ve bölgenin kalkınmasına yardımcı olacak bir sektördür. Bu sektörde Türkiye’nin çok gelişmiş olduğunu biliyorum. Selanik, Avrupa ve Balkanlar için merkez olabilecek bütün perspektiflere sahip bir şehirdir. Limanı ve Türkiye’ye kadar uzanan Egnatia otobanı var vs... Türkiye, sadece ekonomisini kalkındırmakla yetinmiyor, atağa da geçiyor. Bu çabasında mükemmel turizm dinamizmi olan Selanik’e destek olabilir. Bu ekonomik atakları içinde Selanik’in de hedefleri arasında olması güzel olurdu. Zaten Selanik’ten ne fayda temin edebilirim diye hesaplamasaydı Türk Hava Yolları’nın (THY) doğrudan İstanbul-Selanik seferleri başlatılmazdı (27 Mayıs’ta başlıyor).
    </p>
    <p class="MsoNormal">
     -Selanik’te ayakta kalan önemli Osmanlı eserleri var. Bunların bir kısmı restore edildi, bir bölümünün restorasyonu da devam ediyor. Türk turistlerin daha iyi tanıması adına tanıtımlar yapmayı düşünüyor musunuz?
    </p>
    <p class="MsoNormal">
     Şehirde Yeni Cami, Alaca İmaret, Bey (Cennet) ve Yahudi hamamları, Beyaz Kule gibi restore edilen ve kültürel faaliyetler için kullanılan Osmanlı eserleri var. Restorasyonu devam eden en eski camilerden Hamza Bey var. Metro çalışmalarında çıkan antik eserlerin sergileneceği bir müzeye dönüştürülmesi planlanıyor. Şehirde 15 tane Osmanlı eseri var. Bunların Osmanlı’nın şehirdeki kimliği olduğunu göstermemiz gerekir. Tabii ki mesele sadece bu eserlerin restoresi değil; kullanılması ve finans kaynakları için de yollar bulunması gerekir. Ayrıca Selanik Turizm Tanıtım ve Pazarlama Ajansı, Selanik’teki Osmanlı eserlerinin tanıtılması ve teşvik edilmesi için bir program üzerinde çalışıyor. Bu kapsamda hazırlanacak broşür ve materyallerin yaz sonuna kadar basılacağını umuyorum.
    </p>
    <p class="MsoNormal">
     -Türk Dışişleri Bakanı Ahmet Davutoğlu ile makamınızda bir görüşme yapmıştınız. Bu görüşmenizi değerlendirir misiniz?
    </p>
    <p class="MsoNormal">
     Davutoğlu ile görüşmemiz çok yapıcıydı. Sadece bakan olarak değil, insan olarak da çok üst düzey ve kaliteli bir kişi. THY’nin 27 Mayıs’ta yeniden başlayacak olan ilk seferiyle gelip Aristotelio Üniversite’sinde bir konferans vereceğini söylemişti. Üniversiteden öğrendiğime göre gelmesi bekleniyormuş. Bir şeyler yapmak için istek var. Bunların sözde kalmaması için çok çalışmamız gerekiyor. Devamı da gelmeli.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29467-osmanlinin-sehirdeki-kimligini-gostermeliyiz.html), [web.archive.org (arşiv bağlantısı)](http://web.archive.org/web/20121020082929/http://www.aksiyon.com.tr:80/aksiyon/haber-29467-osmanlinin-sehirdeki-kimligini-gostermeliyiz.html)
