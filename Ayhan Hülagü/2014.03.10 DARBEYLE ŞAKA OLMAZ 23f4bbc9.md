# DARBEYLE ŞAKA OLMAZ

*Ayhan Hülagü 2014.03.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir inek yanlışlıkla Atatürk büstünü kırar ve olan olur. Yaşanmış bu olayı perdeye taşıyan Sürgün İnek’in senaristi ve başrol oyuncusu Serkan Öztürk ile ineğin sürgününü konuştuk.
  </font>
 </div>
 <div id="newsText">
  <font class="detail-text">
   <p>
    28 Şubat döneminde Atatürk büstünü kırdığı için sürgün edilen bir ineğin hikâyesini anlatan Sürgün İnek vizyonda. Serkan Öztürk’ün senaryosunu yazdığı ve başrollerden birini canlandırdığı film, son dönemin yıldızı en bol yapımlarından. Kimler yok ki? Eşref Kolçak, Hasan Kaçan, Şebnem Sönmez, Fırat Tanış, Vildan Atasever… 2009 yılında Malatya’da yaşanan bir olaydan esinlenerek çekilen filmin perde arkasını Öztürk’ten dinleyelim.
   </p>
   <p>
    <strong>
     -Nasıl başladı Sürgün İnek’in hikâyesi?
    </strong>
   </p>
   <p>
    2009’da zannedersem CNN Türk’te bir haber gördüm. Gülsüm ineğin başına gelenler ironik bir müzikle veriliyordu. Skeç gibi: İnek, Atatürk büstünü kırmış. Sahipleri soruşturma açılınca korkmuş, ineği İnekpınar adlı bir köye sürgün etmiş. Ahmet Altan, Gülsüm inek metaforundan yola çıkarak hâlimizi anlatan bir yazı kaleme almıştı. Vesayetin sebep olduğu korkunun bizler üzerindeki bir izdüşümünü anlatıyordu. Dedim ki; bu bir Aziz Nesin hikâyesi, Beynelmilel gibi bir film konusu olabilir. Sinopsisini yazdım, bilgisayarımda filmler için oluşturduğum klasöre attım.
   </p>
   <p>
    <strong>
     -Ete kemiğe bürünme süreci nasıl gelişti?
    </strong>
   </p>
   <p>
    Atmosfer Film’le tanıştıktan sonra oturduk, bir şeyler yapalım dedik. O dönem cebimde ne var ne yok döktüm. Aslında önce farklı bir hikâyeyle yola çıktık. Sonra projeden haberdar olan bir arkadaşın ‘28 Şubat cuma gününe denk geliyor. Bu sene yapalım.’ demesi üzerine bunun çok büyük bir sinyal olduğunu düşünüp ‘tamam’ dedik. 28 Şubat’ı bir atmosfer olarak kullanmak istedim. Tarihlerin bir önemi yok aslında. Bu 12 Eylül de olabilirdi. ‘28 Şubat’ın insanlar üzerinde neler yaptığını anlatmak istiyoruz’ gibi koca bir sloganımız yok. 28 Şubat bizim için bir fondu. 27 Mayıs, 12 Eylül’de olduğu gibi insanlara yapılan bir zulüm vardı. İster dindar ister solcu olsun, insanlar bir sıkıntı yaşıyor. Bu sıkıntıya temas etmek için Şevket, Cemile ve Sarıkız üzerinden bu hikâyeyi anlatmak istedik.
   </p>
   <p>
    <strong>
     -‘28 Şubat komedisi’ denince bu işin şakası olmaz demiştim…
    </strong>
   </p>
   <p>
    Bazı olayların sıcağı sıcağına şakası olmuyor hakikaten. Acısı daha çok ortaya çıkıyor. Bizim genlerimizde şöyle bir şey var: Olay sakinliğe erdikten sonra mizahını yapmayı seviyoruz. Mizahını yapmak, o olayla dalga geçmek, onu hafife almak demek. Gündüz cenaze olur, akşam ölen kişinin hatıralarını anlatıp gülmeye başlanır. Bu olay ‘güleriz ağlanacak hâlimize’ durumu olduğu için dikkatimi çekti. 28 Şubat’ın şimdiye kadar filminin yapılmamış olması hata.
   </p>
   <p>
    <strong>
     -Neden yapılmadı?
    </strong>
   </p>
   <p>
    Korkuların sanat camiasında da olduğunu düşünüyorum. Kimilerince dava devam ediyor. Bir şey yaparsak tarafımızı belli ederiz gibi bir algı var. 80 darbesi olmamalıydı ama 28 Şubat darbesi gerekiyordu gibi algıya sahip olanlar da var. Çekiniyor, ötekileştirilmekten korkuyorlar. Günümüzde ne olursa olsun politik mizah seyirciye ulaşmış değil. ‘Niye yapmıyorsun?’ diye kimseyi sorgulamıyorum. Bundan lezzet almıyorlardır, o ayrı mesele. Sanatçı ister sağcı ister solcu olsun, bir yere çekiştirilmek istemiyor. Mesela Recep İvedik afişlerinde 1-2-3 işaretini yaptı ama 4 yapmadı. Muhtemelen Rabia (4, Mısır’daki olayların simgesi ) gibi algılanır diye yapmadı. İnsanları kamplara bölme, şucu bucu diye ayırma derdimiz yok. Acıyı çeken dindar, Alevi, ateist hiç önemli değil, acı çeken bir insanı anlamaya çalışıyoruz.
   </p>
   <p>
    <strong>
     -Tiyatrodan gelen birisiniz. Sinema senaryosu yazarken teatrallik başa bela olmuyor mu?
    </strong>
   </p>
   <p>
    Ben oyuncu olmaya çalışıyorum, ‘senaristim’ diyemiyorum. Sürgün İnek’in senaristiyim. Bir hikâye anlatıyorum. Film içerisinde, izlerken ‘Şöyle yapılmayabilirmiş, böyle iyi oluyormuş’ dediğim şeyler oldu. Geleneksel tiyatroyla ilgilendiğimiz için diyalog merkezli hareket ediyoruz. Bunu sinemada yerli yerinde kullanmak gerektiğini öğrendim. Sinema ve dizi senaryosuyla beş yıldır uğraşıyorum ama bu süreçte tarif edilmez bir tecrübe yaşadım. İyi yönetmen ve oyuncularla çalışınca senaryodaki aksaklıklar törpüleniyor. Mesela, müdür benim için araları dolduran bir tipti. Burak Satıbol öyle güzel oynadı ki akılda kalan oyunculardan oldu. Bu senaryonun değil, oyuncunun başarısı.
   </p>
   <p>
    <strong>
     -Karagöz ve kuklayla olan ilişkiniz filmin ruhunda hissediliyor.
    </strong>
   </p>
   <p>
    Karakter-tiplerin Karagöz Hacivat’a düştükleri oluyor. Kastederek yazdığım bir sahne var: Fırat’ın (Tanış) oynadığı karakter kahveden çıkıp ineği götüren Hasan Kaçan’ın (Şevket) peşine takılıyor. Şevket, ‘İşgüzarlığından bıktım’ diye fırça atıyor. Orası tamamen Hacivat ile Karagöz’ün konuşmasıdır. Bu hikâyeyi tamamen hayal perdesinde oynayabilirim. Ama Şevket Karagöz’dür, şöyle ilerler diye düşünmedim. Gomalak köyü benim için hayal perdesinde bir yer. Hiciv, ironi bu saçma durumdan oluşuyor.
   </p>
   <p>
    <strong>
     -Sürgün İnek, son dönemin en yıldızı bol filmi. Bu kadar oyuncuyu bir araya getiren nedir?
    </strong>
   </p>
   <p>
    Sanatçıların, cast direktörümüzün payı büyük elbette. Sanatçı dostlarla oturup konuştuğumuzda son dönemdeki komedi projelerinin onları çok kesmediğini gördük. Derdi olan bir proje olduğu için sıcak gelmiş. Atalardan miras kalan korkularımızı bırakalım, herkes için demokrasi, diyoruz. Farklı dünya görüşlerinden sanatçılarla buluşmamızın nedeni de buna duyulan ihtiyaç. Filmde ‘Bu memlekette hukuk var’ deniyor, diğeri ‘tabii tabiii’ diyor. Herkes bu sahneye gülüyor. Umarız 10 yıl sonra buna gülünmez.
   </p>
   <p>
    <strong>
     -Oyuncuların çoğu doğaçlama yapmaya çok müsait. Ne kadar izin verildi?
    </strong>
   </p>
   <p>
    Yönetmenimiz Ayhan abi (Özen) çok esnek davrandı. İzleyenler Yeşilçam tadı aldıklarını söylüyor. Bunu oyuncularla bir ay boyunca zaman geçirmemize bağlıyorum. Eskiler de öyle yaparmış. Halit Akçatepe anlatır: ‘Arzu Film zamanında bir şey yapacağımız zaman kapanırdık, sonra herkes heybesindekileri dökerdi. Arkadaş olmam gerekir ki iyi paslaşayım.’ Gezi sürecinden sonra Muğla’ya gittik. İnsanlar o bunaltıcı ortamdan, endişelerden uzaklaşarak bir masalın içine dâhil oldu. Provalarda keşfedilenler, sonradan akla gelenler yönetmene danışılıp filme eklendi. O anda bir şey varsa, gerçekliğinden faydalanılması gerektiğini düşünenlerdenim.
   </p>
   <p>
    <strong>
     -Yıldız bol olunca ego savaşı, ideolojik ayrılıklar oluyor mu?
    </strong>
   </p>
   <p>
    A’dan Z’ye herkes birbirine çok saygılıydı. Şebnem abla (Sönmez) Gezi’de bir yeri temsil ediyordu, Hasan abi (Kaçan) son dönemde söyledikleriyle bir yerde duruyordu. Hesaplayarak onları buluşturmadık. Nisanda anlaşmıştık, mayısta olaylar oldu. Ancak hiç sorun yaşamadık, herkes tebessüm ediyordu. Farklı kuşaklardan oyuncular da oynadı. Ustalardan Yılmaz Gruda, Eşref Kolçak… Benim canlı bir tarihi dinlememle, Fırat Tanış’ınki aynıydı.
   </p>
   <p>
    <strong>
     -Müfettişi canlandırıyorsunuz. Kendinize kıyak geçip rolünüzü fazla yazmışsınız.
    </strong>
   </p>
   <p>
    Tezek sahnesiyle kıyak mı geçmişim, izleyenler karar versin. Müfettişi yazdığımda benim oynayacağım belli değildi. Hasan Kaçan’la konuşmadan onu düşünmüştüm. Hareketleri, mimikleri aklıma geliyordu. ‘Reşit karakterini oynarım’ herhâlde diyordu. Yapım ekibi ‘sen yap’ deyince üstüne zıpladım. Filmin talihsizliği, benim talihim oldu!
   </p>
   <p>
    <strong>
     -Hikâyede kötü karakter yok; ama kötülük yapan var. Neden?
    </strong>
   </p>
   <p>
    Ayrıca kötü karaktere ihtiyaç duymadık. Herkesin içinde olduğu bir çıkarcılığa temas ediyoruz. Mesela muhtar kötü değil. Kendi hesabını yaptığı için o olay karşısında kötülük yapıyor. Ya da müfettiş ahım şahım kötü değil. Kendisine ‘önder’ yakıştırması yapıyor, tüm beceriksizliğiyle olayları çözmeye çalışıyor. Asker de keza öyle. Bir adam tamamıyla kötü değildir. Olaylar karşısında kötüleşir, diye düşünüyorum. Anlattığımız olay kötüyken oraya kötü birini koymanın mizahı bozacağını düşündüm. Aynı hikâyeyi dram olarak anlatabileceğini düşünüyorsan iyi bir komedi olabilir. Mizaha böyle bir yerden bakıyorum. Dram olarak yazsaydım, belki kötü karakteri kullanırdım.
   </p>
   <p>
    <strong>
     -Karagöz, kukla, senaristlik, oyunculuk… Bir koltuğa birden fazla karpuz sığdırmaya çalışınca karpuzlar çatlamıyor mu?
    </strong>
   </p>
   <p>
    Biraz maymun iştahlıyım galiba. Bir işe sebat edip ibresini şaşırmadan hayatını devam ettirenlere hayranım. Yeteneğin olduğuna inanıyorsan, ihmal etmeden başka şeyler yapabiliyorsan, nimete saygı göstermiş olduğunu düşünüyorum. Mesela, Karagöz yapıyorum ama iyi oynatamıyorum diye düşünürsem bırakabilirim. Kuklagiller dolayısıyla kukla yapıyorum ama beş yıl sonra bırakabilirim. Proje ile ilintili bir şey. Resim, karikatür ya da illüstrasyonu hobi olarak bir şekilde devam ettirebilirim ama oyunculuk ömür boyu sürdürmek istediğim meslek.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38061-darbeyle-saka-olmaz.html), [web.archive.org (arşiv bağlantısı)](http://web.archive.org/web/20140926123533/http://aksiyon.com.tr/aksiyon/haber-38061-darbeyle-saka-olmaz.html)
