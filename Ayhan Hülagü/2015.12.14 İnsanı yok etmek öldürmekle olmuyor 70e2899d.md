# İnsanı yok etmek öldürmekle olmuyor

*Ayhan Hülagü 2015.12.14*

<div class="pNewsDetailMainContent ctx_content" itemprop="articleBody">
 <p>
  Masal gibi sıcak, samimi bir dille sahnede tek başına. Tülin Özen ‘Dil Kuşu’na seyircinin gösterdiği ilgiden mutlu. Ama günümüzde hâlâ ‘herkes ana dilinde konuşabilsin’ demenin zoruna gittiğini söylüyor.
 </p>
 <p>
  Tulin Özen, ana dili üzerine inşa edilmiş ‘Dil Kuşu’ adlı oyunla seyircilerin karşısında. Pelin Tamur’un yazdığı, Ayşenil Şamlıoğlu’nun yönettiği oyun, Şermola’nın dil oyunları projesinin üçüncü prodüksiyonu. Dil Kuşu, bütün insanlık tarihini görmüş bir kadının gözünden dil mevzuuna değiniyor. Ülkemizde sıcaklığını koruyan, politik gündemin daimî parçası ana dili mevzuuna… Ekibin deyişiyle “sesle ve dille derdi büyük bir dünyanın içinden anlatılan; düşle başlayan, sabrın, sırrın ve ateşin imtihanından geçip bir kızın hevesli ağzında biten” masalın hikâyesini Özen’den dinleyelim.
 </p>
 <p>
  <strong>
   -Dil Kuşu’nun metni elinize geldiğinde sizi cezbeden neydi?
  </strong>
  <br>
   Benim için cezbedici çok kısmı var. Şermola’nın kurucuları Mirza (Metin) ve Berfin (Zenderlioğlu) ile öncesinden tanışıyorum. Onlarla beraber bir şey yapmak çok keyifli geldi. Telefonu açan Mirza’ydı, oradan başlıyor cezbedici kısım. Sonrasında ‘ana dili’yle ilgili bir proje yapmak istediklerini söylediler. Ayrı yazarların, yönetmenlerin, oyuncuların yer alacağı, herkesin ayrı yönlerden sahipleneceği bir proje… Bu ikinci kısım. Ayşenil’in (Şamlıoğlu) yöneteceği söylendi. Tanıştığım, hayran olduğum biri. Onunla beraber çalışacak olmak çok güzeldi. Bu da üçüncü kısım.
  </br>
 </p>
 <p>
  <strong>
   -Sahnede masal anlatmanın nasıl zorlukları varmış?
  </strong>
  <br>
   Yani aslında çok güzel çalıştık. Oyunculuğa başladığım günden beri seyirciden korkan biri değilim. O anlamda sahnede yalnız mı kalacağım sorusunu çok çabuk geçtim. Zaten karşında bir insan var, ona bir şey anlatıyorsun. Anlattığın şeyi ne kadar çok bilirsen o kadar iyi anlatabileceksin aslında. Ne kadar anlıyorsan sen, ona anlatma durumunu o kadar rahat yaşayacaksın. O nedenle, anlattığım şeyle çok ilgilendim. Ayşenil ve onun seyirci bilgisi bana çok destek oldu. O anlamda çok zorlanmadım. Ne kadar becerebildim bilmiyorum ama en azından samimi bir yerden anlattığımı biliyorum. Bu benim için önemli bir sınav. Söylemesi kolay geliyor ama hiç öyle değil. Anlattığım şeyle ilgilendiğimi, ilgilendiğim şeyi anlattığımı düşünüyorum.
  </br>
 </p>
 <p>
  <strong>
   -Yola çıkarken tek başına sahnede olmak sizi ürkütmedi mi?
  </strong>
  <br>
   Ben çok şuurlu bir insan değilim o anlamda. Nelerden korkulması gerektiğini kaydederek büyümemişim. Korkusuzum durumu değil ama. Böyle bir korku nereden gelir? Deneyeceğim; yapabilirsem yaparım, yapamazsam yapamam gibi bir şey. Bundan niye korkulur? Sonunda ne olabilir ki? Anlatacağım işte. Beğenirlerse beğenirler, beğenmezlerse “Şu arkadaş var. O daha iyi anlatıyor. Gelsin, o anlatsın.” denebilir doğal olarak. Onun için korkmadım.
  </br>
 </p>
 <p>
  <strong>
   -Masal üzerine kurulu oyunun hazırlık süreci klasik oyunlarınkinden farklı olsa gerek.
  </strong>
  <br>
   Bu masalı kim anlatır, masal nereden anlatılmalı gibi şeylerin araştırması benim için zor olan, çözülmesi gereken kısımdı. Sorulara cevap verdikten sonra ona bir anlatım tarzı bulabilirsin çünkü. Bu anlamda Ayşenil’in istediği bütün insanlık tarihini yaşamış, görmüş bir kadının masalı anlatmasıydı. Anneannenin torununa masal anlattığı gibi bir yer değil. Kadın bir varoluşun şu an yaşayanlara seslendiği bir yer... Biraz onun tavrını geliştirmeye çalıştım.
  </br>
 </p>
 <p>
  <strong>
   -Oyunculuk anlatılan masalın her yerinde.
  </strong>
  <br>
   Evet, orada masalı ben anlatmıyorum, başka biri anlatıyor. Şimdi sana anlatsam başka türlü anlatırım onu, biliyorum. O kadının tavrı, davranışı, olaya bakışı başka. O anlamda başından sonuna aktörlük kısmı var.
  </br>
 </p>
 <p>
  <strong>
   -Dil Kuşu’nun masal üzerine inşa edilmesi seyircide nasıl karşılık buluyor?
  </strong>
  <br>
   Seyirci oyun izlemeye nasıl bir beklentiyle gider bilmiyorum. Ben bir hikâye dinlemek için giderim, daha önce fark etmediğim bir detayı, bakış açısını öğrenmek için. Oynadığım şeyde masaldaki yolculuğa bir bakış açısı var. Kadınların hâkim olduğu bir hikâye anlatıyorum. İçinde bir kadın yazar, yönetmen, oyuncunun bakışı var. Seyirci algısını düşünmedim açıkçası. Herkesin algısı, beklentisi farklıdır herhâlde. Bazı özel tiyatrolar kurduğu imajla, anlatım diliyle bazı şeyleri verirler seyirciye. Hemen hepsinden geçmiş biri olarak o sözleri vermiyorum, vermeyi de düşünmüyorum.
  </br>
 </p>
 <p>
  <strong>
   -Oyunda yer yer Kürtçe konuşuyorsunuz.
  </strong>
  <br/>
  Kuşun, kadınların adı Kürtçe. Kürtçe bölümler olsun oyunda, Kürtçe konuşulsun diye bir durum yok. Anlatılan hikâye evrensel. Belki de daha fazla dil olmalıydı. Çünkü bu topraklar daha fazla dile sahip. Dil mevzuudur önemli olan. Eğer sen asimilasyon içerisine girmek istiyorsan, bazı insanların kimliklerini öldürmek istiyorsan dil ilk yok edilmesi gereken şeylerden biri. Bütün dünyada böyle. Dil üzerinden yapılan politika korkunç. Kendi dilinde konuşmak, insanların en doğal haklarından biri. Dolayısıyla ilk saldırılan şeylerden biri o oluyor. O anlamda özellikle Kürtçenin değil, ana dilinin savunulması gerektiğini düşünüyorum. “Kürtçeden değil, en doğal haktan bahsediyorum arkadaş.” demen gerekiyor. Siyasi, politik bir hesap değil, doğal bir insan hakkı.
 </p>
 <p>
  <strong>
   -Projeye dâhil olurken ‘Acaba sözüm politik bir zemine kaydırılır mı?’ kaygısı oluştu mu?
  </strong>
  <br/>
  Hayır. Kendimi, niyetimi biliyorum. Bir şey söyleme ihtiyacında değilim. Doğru bildiklerimi aktarma, sorgula(t)ma durumundayım. Sözcü olacak biri değilim. Bu işin sıkıntısını yaşamış, hakkında daha çok araştırma yapmış insanlar yaşıyor. Ben aklımın yettiği kadarıyla oradayım. Herhangi bir şeyin arkasına sığınmıyor, açıklayamayacağım bir şey de söylemiyorum. Onun ötesinde bir şeyi de zaten savunmuyorum.
 </p>
 <p>
  <strong>
   -Dünyanın tartıştığı meseleleri göz önüne alırsak, hâlâ ‘ana dili’ üzerine proje yapma ihtiyacı hissetmek ironik.
  </strong>
  <br/>
  Evet, öyle. 2015 yılında, herkes kendi ana dilinde konuşsun demek, insanın zoruna gidiyor. Kölelik olmasın, demek gibi bir şey. Geçmişte kalmış olması gereken bir şeyden bahsediyoruz ama bu oyunu çalışırken bile sorun vardı, hâlâ var.
 </p>
 <p>
  <strong>
   -Oyunun dili Anadolu masallarının karakteristiğini taşıyor. Metin özelinde ne dersiniz?
  </strong>
  <br/>
  Ben masallara çok hâkim biri değilim. Çok fazla masal da bilmiyorum. Anneannemin anlattığı iki-üç masal var, başka da bilmiyorum. Oyunun yazarı Pelin (Temur) nasıl yaptı bilmiyorum. O metni yazdığında Ankara’daydı, ben İstanbul’daydım. Beraber çalışma fırsatı çok bulamadık. Ama anlattığı ve anladığım kadarıyla bu topraklara ait birçok farklı masalın sembollerini ve sınavlarını birleştirdiği bir metin oldu.
 </p>
 <p>
  <strong>
   -Kürtçe ana dili sorunu politik gündemin değişmeyen parçası. Oyuna gündemden bağımsız yaklaşamıyoruz. İskoçya’da oynansa nasıl algılanır acaba?
  </strong>
  <br/>
  Bence her toprakta bu konu güncel. Zaten Galisya’lı yazar Sêchu Sende’nin ‘Rüyalarımda Bile Dilimi Kaybetmeyeceğim’ adlı öyküsünden hareketle ‘dil oyunları’ projesi gerçekleştirildi. Başka bir toprağın derdiyle başlamış bir hikâye. Dünyanın neresine gidersen git, eminim bu sorunla karşılaşıyorsun. Birtakım yerlere gidilip ele geçirilmek istenmiş. İnsanı yok etmek sadece onu öldürmekle olmuyor, onun kültürünü bitirmekle oluyor. O zaman esas kazanmaya başlıyorsun ne yazık ki. Onun için diline saldırman gerekiyor. Dünyanın her yerinde dile saldırılmış.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/insani-yok-etmek-oldurmekle-olmuyor_553276), [web.archive.org (arşiv bağlantısı)](http://web.archive.org/web/20160130205845/http://www.aksiyon.com.tr/kultur-sanat/insani-yok-etmek-oldurmekle-olmuyor_553276)
