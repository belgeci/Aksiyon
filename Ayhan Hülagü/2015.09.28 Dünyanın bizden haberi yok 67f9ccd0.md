# Dünyanın bizden haberi yok

*Ayhan Hülagü 2015.09.28*

<div class="pNewsDetailMainContent" itemprop="articleBody">
 <p>
  Aleksandar Popovski’nin yönettiği Boris Vian’ın İmparatorluk Kuranlar Yahut Şümürz’ü, Edinburgh Tiyatro Festivali’nde sahneLEnen ilk Türkçe oyundu. Başrol oyuncusu Reha Özcan izlenimlerini anlattı.
 </p>
 <p>
  İskoçya’nın başkenti Edinburgh, 70 yıla yakındır dünya sanatçılarını misafir ediyor. Geçen günlerde 68’incisi düzenlenen Edinburgh Tiyatro Festivali’nde bu yıl 49 ülkeden çeşitli oyunlar sahnelendi. Bunlardan biri de Aleksandar Popovski’nin yönettiği Boris Vian’ın İmparatorluk Kuranlar Yahut Şümürz’üydü. Oyun, bu önemli festivalde sahnelenen ilk Türkçe oyun olarak tarihe not düştü. Başrol oyuncusu Reha Özcan, festival izlenimlerini bizimle paylaştı.
 </p>
 <p>
  <strong>
   -Nedir festivale dair izlenimleriniz?
  </strong>
  <br/>
  Prova yapmak ve şehre alışmak için 5 gün öncesinden gittik. Edinburgh farklı bir iklim, coğrafya. İnsanları çok saygılı, sevgi dolu. Gelişmiş toplumların şımarıklığı üstlerinde yok. Son derece yardımseverler, adres sorduğunuzda dükkânındaki müşterisini bırakıp tarif ediyor, seninle yürüyüp adres gösteriyor. Ta festival başlayana kadar... Çünkü 250 bin nüfusu olan şehir birden 3 milyona yaklaşıyor. Kalabalık, insanların sinirlerini bozuyor, azıcık değişiyorlar… Sanata inanılmaz derecede düşkünler, herkes spor yapıyor, dert tasa yok. Mimari korunmuş, yeni binalar buna uygun inşa edilmiş. İnanılmaz… Muhteşem bir konsolos bizi karşıladı, orada yaşayan Türkler yardım etti ve üst yazıyla oyunlarımızı oynadık.
 </p>
 <p>
  <strong>
   -Kaç gösterim yaptınız?
  </strong>
  <br/>
  14 günde 14 gösteri. 20 gün kaldık. Diğer günler oyun izledik. Başta yerli seyirci fazlaydı, sonra yabancılar izledi. Biz burada 50-60 seyirci ortalamayla oynuyoruz, orada 80 seyirci ortalamasını bulduk sanırım. Bu da bizim için çok iyi bir rakam.
 </p>
 <p>
  <strong>
   -Festivalde Türkçe oynanan ilk oyun olması, gösteriyi özel kılıyor herhâlde.
  </strong>
  <br/>
  Bu bizi çok heyecanlandıran bir şeydi. Çok iyi bir ekibimiz var. Yurtdışından başka arkadaşlar da katıldı. Öğrencilerim geldi, broşür dağıtmada yardımcı oldular, teknik destek verdiler. Güzel bir ekip işi oldu ve çok beğenildi.
 </p>
 <p>
  <strong>
   -Ağırlıklı olarak beğenilen noktalar nelerdi?
  </strong>
  <br/>
  Konsepti. Çok basit bir dille çok büyük bir dünya meselesi anlatılıyor. Hikâyede, bir ses duyan bir aile tedbirini alıp hemen merdivenlere çıkıyor, bir üst kata taşınıyor. Her taşınışlarında alanları daralıyor, daha fazla eksiliyorlar. En sonunda aile bireylerinden biri tek başına kalıyor ve vicdanı diyebileceğimiz, hayatında başa çıkamadığı her şeyi olarak adlandırabileceğimiz ‘Şümürz’ diye bir yaratıkla yüzleşiyor. Böyle bir hikâyeyi çok basit dekoratif çözümlemelerle, mühendislik zekâsıyla çözen Sven Jonke ve onun üzerine rejiyi yine basit bir dille kuran Aleksandar Popovski’nin başarısı bu… Epik, grotesk, dramatik, hatta biyomekaniği kullanan bir üslup var oyunda. Savaşa çok yakın topraklardan oraya giderek duyarlı ve duyarsız vatandaşların iç içe yaşadığı bir ülkede oynadığımız için büyük ilgi gördü. Oyunda bütün dünya dillerinde çok rahat anlatılacak metaforları var Boris Vian’ın. 1950’lerde yazılan bir tekst olduğu düşünülürse, 2. Dünya Savaşı sonrası gelişen akımlar göz önüne alınırsa ona göre uyarlanmış bir oyun.
 </p>
 <p>
  <strong>
   -Festivalin programı yoğundur, oyunun bir buçuk saatlik süresi bile uzun sayılabilir.
  </strong>
  <br/>
  Burada oyunumuz bir buçuk saat sürüyordu, orada bir saat beş dakikaya indirmek zorunda kaldık. Dediğin gibi program çok yoğun. Verdikleri toplam süre bir buçuk saat. O sürede dekoru kuracaksın, oynayacaksın, toplayıp yeni ekibe sahneyi teslim edeceksin. Onun için yirmi beş dakikayı bu toparlanma sürecine ayırdık. Oynadık, selam verdikten hemen sonra toplanıp çıktık. Değişik bir tecrübe. Değişik ve güzel.
 </p>
 <p>
  <strong>
   -Yabancı seyircinin bize dair izlenimleri neler?
  </strong>
  <br/>
  Türk tiyatrosuna dair hiç fikirleri yok. Çünkü Türk tiyatrosu dünyadan kaçıyor. Kurumsal yapılar çok özel festivallere katılıyor, özel davetlere icabet ediyor. Viyana operasına bakın; pek çok Türk vardır hem çalan hem söyleyen. Dünyadaki tiyatrolarda iş yapan birçok Türk oyuncu var, Kanada’da, Amerika’da, İngiltere’de… Türkçe tiyatro yapılan yerler yok. Bizim en büyük eksiğimiz bence bu. Dünya bizi bilmiyor. Türkiye’de bir tiyatro geleneği olduğunun farkında değiller. Ben Devlet Tiyatrosu’yla çok turneye gittim ama bu sefer gördüm ki gerçekten bizi doğru ifade edebilecek ekipler gitmemiş.
 </p>
 <p>
  <strong>
   -Yanlış ifade eden ekipler hangileri?
  </strong>
  <br/>
  Sanırım daha önce Türkçe okuma tiyatroları yapılmış ama düzenli sahne alma imkânı olmamış. Yıllar önce oraya mehter takımı götürülmüş. Ondan sonra Edinburgh’da Türkiye’den bir ekibin katılması yasaklanmış. Daha fazla bilgi vermeyeceğim, araştırın, araştırılsın. Yaptığımız iş kurmaylık gibi yüksek rütbeli. İlkel öğelerden yararlanır ama yüksek rütbelidir. Dolayısıyla Türkiye’yi dışarıda temsil edecek insanlar neyin içinde olduklarını bilmek zorundadır, bu ülke coğrafyasında yaşıyorlarsa. Sanatın görevi bu mudur? Bilmiyorum. Ama sanatçının görevleri arasında bunlar vardır.
 </p>
 <p>
  <strong>
   -İmparatorluk Kuranlar Yahut Şümürz’de sahneden Türkçeyi çektiğimizde geriye bizden neler kalıyor?
  </strong>
  <br/>
  Shan Mahoni diye bir oyuncuyla tanıştık orada. Oyundan sonra gelip sarıldı, “Üst yazıyı takip ettim ama aşağıda inanılmaz bir şey olduğunun farkındayım.” dedi. Ertesi gün yönetmeniyle birlikte tekrar geldi. Üst yazıyı okumadan sadece bizi izledi. “Zaten anlatıyormuşsunuz, yazıya gerek yokmuş.” dedi. Sahnenin ortak dili vardır, hele de teksti biliniyorsa çok rahat izlenir. Zaten metnin nasıl yorumlandığı, oyuncunun ağzından nasıl döküldüğü, yönetmenin fantezileri merak edildiği için seyirci bildiği oyunları tekrar tekrar izler. Tiyatro böyle bir paylaşımdır. 5 oyuna gittim, tiyatroyu beğenmiyorum demek cahil cesareti ister. 100 maç izliyorsun, hepsi güzel mi? İkisi ya güzeldir ya değil. Tiyatro da öyle. Onlar yazarı biliyor, yönetmeni, oyuncunun algısını, beden kullanımının sınırlarını… Onun için çok rahattık. Türkiye’dekinden daha kolay anlaşıldı diyebilirim.
 </p>
 <p>
  <strong>
   -İzlediğiniz oyunlardan zihninizde neler kaldı?
  </strong>
  <br/>
  34 bin 600 performans gösteriliyor bir ayda. Biz fırsat buldukça izlemeye çalıştık. Hepsi iyi olamıyor, burada da zaman zaman iyi oyun bulmakta sıkıntı yaşıyoruz. Bedenini, sesini çok iyi kullanan performanslar vardı. 10 kişilik ekiple detone olmadan bir buçuk saatlik gösteri yapanları seyrediyorsun ama kısa sürede ne yaptığını anlıyorsun. Beden diliyle yapılan işler bence orada da tam karşılığını bulamamış. Basketbol oynuyorum, bunu tiyatroya çeviriyorum diyorsan ona uygun bir masalın olacak. Yoksa oradan sanat çıkmaz. Aksi hâlde o topu çok güzel çeviren, her attığını sokan biri olursun. Muhteşem bir virtüöz olursun ama sanat olmaz. Bu tarz çok iş vardı ve gariptir seyircisi de çoktu. Seyirci harekete gidiyor, sese.
 </p>
 <p>
  <strong>
   İYİ İNSAN OLUN, VARSIN KÖTÜ OYUNCU DESİNLER
  </strong>
 </p>
 <p>
  “Müşfik Kenter derdi ki ‘Önce iyi insan olun. Boş verin kötü oyuncu desinler. İyi insan olmak vicdanen rahat olmayı gerektirir. Vicdanen rahat olanların kaybedecek hiçbir şeyleri yoktur. Hayatı boyunca kötülüğe yakın yaşayan insanların iyiliği vardır ki o en büyük tehlikedir. Çünkü dünyamızı değiştirmeye çalışır, yeni bir dünya vadeder. İnsan olmaktan çıkıp tanrı olmaya yol açar. Bunun sanatçısı kadar korkunç bir şey olamaz, politikacısını düşünemiyorum bile.’
 </p>
 <p>
  Sanatçı eğer Küçük Prens’i sevmiyorsa, bugün kötü bir günse ama yarının güzel bir gün olacağına inanmıyorsa, kendi hayatında yaşadığı şeyleri alıp hayatın referansı olarak koyuyorsa, sahneye çıktığında gelen izleyici 10 kişi de olsa onların yaşamlarına bir nebze olsun bir şey katamıyorsa, hayatı sorgulatamıyorsa boşuna yapıyordur bu işi. Acilen başka bir iş bulmalı. Hem kendisi mutsuz olur hem çevresini mutsuz eder. Sanat böyle bir şey içermiyor. Hiç.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/dunyanin-bizden-haberi-yok_552399), [web.archive.org (arşiv bağlantısı)](http://web.archive.org/web/20151004065813/http://www.aksiyon.com.tr:80/dosyalar/dunyanin-bizden-haberi-yok_552399)
