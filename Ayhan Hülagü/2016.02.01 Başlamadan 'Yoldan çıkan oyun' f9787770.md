# Başlamadan 'Yoldan çıkan oyun'

*Ayhan Hülagü 2016.02.01*

<div class="pNewsDetailMainContent ctx_content" itemprop="articleBody">
 <p>
  Oyunun vadettiği başı sonu belli bir hikÂye değil. Polisiye öykü zemininde yanlışlıklar üzerine bir mizah inşa ediliyor. başrolde komedi var. Salt komedi...
 </p>
 <p>
  Dünyanın en kötü aktörleri güçlü bir polisiyeyi nasıl oynar?’ Hikâye taşınması zor, karmaşık; oyuncular yeteneksizlik abidesi olunca ekip bir süre sonra seyirci önünde ipleri kaçırır elden. Ortaya sakarlıklarla dolu, saçma, mizahı bol bir oyun çıkar. Tıpkı ‘Yoldan Çıkan Oyun’ gibi bir yanlışlıklar komedyası.
 </p>
 <p>
  Zamansız söylenen replikler, açılmayan kapılar, yıkılan dekor, bozuk sahne ışıkları, oyun sırasında bayılan aktörler... Yani bir oyunda olmaması gereken her şeyi merkezine alıyor ‘Yoldan Çıkan Oyun’. Amatör bir kumpanya vasatın altında bir performansla ‘Malikânede Cinayet’ adlı hikâyeyi anlatma gayretine girişirken ortaya beceriksizlikler silsilesinden oluşan iki saatlik bir komedi çıkıyor. 1920’lerde geçen gizemli bir cinayetin çözülme sürecini merkeze alsa da oyunda konu ikinci planda. Başrolde komedi var. Salt komedi…
 </p>
 <p>
  Londra’da West End Duchess Theater’da, Mischief Theater tarafından sahnelenen ‘Yoldan Çıkan Oyun’u Anadolu izleyicisiyle buluşturan topluluk ‘Talimhane Tiyatrosu’. Mehmet Ergen’in  Türkçeye çevirdiği, Lerzan Pamir’in yönettiği oyunda konunun ikinci planda tutulmasında bir beis yok. Oyunun seyirciye vadettiği başı sonu belli bir hikâye değil zira. Dile gelen polisiye öykü zemin olarak kabul edilip yanlışlıklar üzerine bir mizah inşa ediliyor. Seyirci bir süre sonra ‘Katil kim?’ sorusunun cevabını unutup komediye kendini teslim ediyor, öykünün gidişatına kafa yormuyor. ‘Oyun içinde oyun’ matematiğiyle işleyen ‘Yoldan Çıkan Oyun’un seyirciye iki perde boyunca temposu düşmeden, hiçbir şey sorgulatmadan bir katarsis(!) yaşattığı söylenebilir. Bunu da başarılı şekilde yapıyor.
 </p>
 <p>
  NE KADAR KÖTÜ O KADAR İYİ
 </p>
 <p>
  İngiltere’nin en prestijli tiyatro ödülü olan Olivier Ödülleri’nde ‘en iyi komedi oyunu’ seçilen ‘Yoldan Çıkan Oyun’, yurtdışındaki temsiline benzer bir dekor, kostüm, ışık tasarımıyla sahneleniyor. Devasa bir şato dekoru, ihtişamlı koltuklar, şık perdeler, halılar, sahneye inip çıkan asansör... Ödenekli tiyatro dışında nadiren göreceğimiz bir prodüksiyon. Komedisiyle ruha, sahne tasarımıyla da göze hitap ediyor.
 </p>
 <p>
  Oyunun temel iskeleti beceriksizlikler üzerine kurulu olduğu için oyun ne kadar ‘kötü oynanırsa’ o kadar iyi gibi absürt bir durum var karşımızda. Komedi oyunu olduğu için enerjisi her daim yüksek, esprilerin zamanlaması yerinde, kötü oyuncular en iyi şekilde temsil edilmek durumunda. Bunun için kumpanyalar kötü oyuncu rollerini her daim en iyi aktörlere verir. Beceriksizlik komedisinde (Yetenek yoksunu oyuncuların Shakespeare’in bütün eserlerini aynı gece oynamaya çalıştığı ‘Hafif Kısaltılmış’ da bu çerçevede değerlendirilebilir) durum biraz daha farklı. Oyuncu gerçekten beceriksiz olduğunu seyirciye inandırdığı zaman ortaya yerli yerinde bir mizah çıkar. Göstere göstere kötüymüş gibi oynanılması durumunda karakterler yerini karton tiplere bırakır, seyirciyi daha fazla eğlendirmek adına gıdıklamaya çalışan zorlama anlar oluşur. Aralarında Öner Erkan, Sarp Apak, Bartu Küçükçağlayan gibi popüler isimlerin de bulunduğu kadronun bu zorluğun altından kalktığını söyleyebiliriz. Ancak yer yer abartılı bir üslupla oynama durumu çoğu oyuncuda (en az Erkan’da, en çok Küçükçağlayan’da) mevcut. Belirli bölümlerde rahatsızlık verici bir ‘sit com’ estetiği ön planda. Erkan, Apak, Küçükçağlayan üçlüsünün Yalan Dünya’daki yol arkadaşlığından gelen uyumu oyunun hanesine artı değer olarak yazılabilir.
 </p>
 <p>
  Velhasılıkelam ‘Yoldan Çıkan Oyun’ eksiklerine rağmen sezonun iyi komedilerinden, görülmeli.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/baslamadan-yoldan-cikan-oyun_553778), [web.archive.org (arşiv bağlantısı)](http://web.archive.org/web/20160207001003/http://www.aksiyon.com.tr:80/kultur-sanat/baslamadan-yoldan-cikan-oyun_553778)
