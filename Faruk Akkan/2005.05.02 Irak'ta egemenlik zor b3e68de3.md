# Irak’ta egemenlik zor

*Faruk Akkan 2005.05.02*

<div>
 <p>
  <font>
   BAĞDAT - Irak’ta yeni hükümet kuruldu. Şii kökenli İbrahim Caferi’nin başbakanlığında kurulan hükümeti zor günler bekliyor. Bir yandan istikrarı yakalamak bir yandan da anayasal süreci işletmek zor görünüyor.
   <br>
    <br>
     ‘Hz. Ali bölge halkıyla sefere çıkmayı düşündüğünde halkımız yazın sıcaklığını, kışın soğukluğunu bahane ederek işi gevşek tutmuş. Hz. Hüseyin’i Yezid’e karşı davet ettiğimizde kendisine sadece 75 kişi sahip çıkmış. Diğerleri oturdukları yerden seyretmiş.
     <br>
      <br/>
      <br/>
      Hz. Hüseyin, kendisine sahip çıkanlarla birlikte Kerbela çöllerinde şehit edilmiş. İşte bu kanın aktığı günden beri Irak Kerbela oldu, gam keder de hep bizi buldu.” Bu sözler Bağdat’ta görüştüğümüz Hasan el Haseni’ye ait.Yaşlı Iraklının bahsettiği bu bedduanın ne kadar etkisi olduğu bilinmez, fakat Irak’ın yakın tarihinde kan ve gözyaşının eksik olmadığı, ülkenin üzerinde sürekli karabulutların dolaştığı bir gerçek. Uzun yıllar Saddam Hüseyin liderliğindeki Baas rejimi tarafından yönetilen Irak, şimdi Amerikan işgal güçlerinin gölgesinde demokratik yönetim modelini uygulamaya çalışıyor. Hem de hemen her gün patlayan bombaların altında.
      <br>
       <br>
        Ulus kimliğinin önünde aşiret kimliği
        <br>
         <br/>
         30 Ocak’ta yapılan genel seçimler sonrası Irak’ta ilk hükümet nihayet geçen hafta kuruldu. Şii kökenli Başbakan İbrahim Caferi’nin listesi her ne kadar Cumhurbaşkanı Celal Talabani tarafından delinse de hükümetin kurulması ve mecliste onaylanması Irak’ta yeni sürecin gecikmeli de olsa yürüdüğünün bir göstergesi. 37 kişilik kabinede üzerinde uzlaşma sağlanamayan beş bakanın yerine vekiller atanarak çözüme gidildi. İki başbakan yardımcılığı ise boş bırakıldı. Şii ittifakından seçilen iki Türkmenin de yer aldığı kabinede 7 kadın bakan görev yapacak.
         <br/>
         <br/>
         Hükümet kurma çalışmaları sırasında yaşananlar, yıllardır Irak’a hakim olan aşiret zihniyetini ortaya çıkardı. Bugün, gerçek bir Irak ulusundan öte aşiret reisinin kontrolünde hayatlarını sürdüren modern kabileler var Irak’ta. Güçlü asabiye ve kavmiyet bağları yüzlerce yıl sürebilecek kan davaları ve düşmanlıkları besliyor. Sıradan bir vatandaş yirminci atasına kadar soyunu sayabiliyor. Aşiret bağı öncelikli kimlik durumunda. Kendilerini aşiretlerine göre tanımlıyorlar. Böyle olunca da ortak değerler etrafında toplanan bir millet yerine, kendi aşiret çıkarlarını önceleyen gruplar ön plana çıkıyor. Bu durum, hükümetin neden 12 hafta sonra kurulabildiğini yeterince açıklıyor zaten...
         <br/>
         <br/>
         Peki, aşiretin gücü nereden geliyor? Bu soruya çok çeşitli cevaplar verilebilir. Ancak, bunlar arasında en geçerli sebep belki de aşiretlerin insanları himaye edi yor olması... Yani, Irak şartlarında aşiret, halk için bir nev’i sigorta vazifesi görüyor. Türkmen aşiretinden bir delikanlının “Sandık bizim her şeyimizdir.” demesi bu yüzden. “Sandık” kavramıyla aşireti kastediyor. İnsanlar hastalandığında ona sandık bakıyor. Düğünde, ölümde hep sandık var. Aşiret, reisin idaresindeki sandığa belli bir ödeme yapıyor, bu ödemeler de aşiret reisinin inisiyatifiyle ihtiyaç sahipleri için kullanılıyor. Dolayısıyla, bu himayeden ayrı kalmayı kimse göze alamıyor.
         <br/>
         <br/>
         Devlet, ulus, demokrasi, oy kullanma, hakkını arama gibi kavramların Irak halkına bu kadar yabancı durmasının temelinde aşiretlerin bu özelliği belirleyici oluyor. Aşiret liderinin idaresindeki toplum, yine aşiret kültüründe ve hafızasında yer alan ayrılıkları ve birliktelikleri besliyor. Bireyler kendi kimliklerini bir üst kimlik olan aşiret kimliğinde topladıklarından bütün aşiret, reisin düşündüğü gibi düşünüyor.
         <br/>
         <br/>
         Şüphesiz bu durum ülke yönetimine yansıyor. Bakanlıklar ve bürokrasi için uzun uzun pazarlıklar yapılıyor. “Hangi grup iktidardan ne kadar pay almalı” hesabı üzerine kurulan hükümetin, ülkenin ulusal menfaatleri için çalışması beklenmiyor. İktidarı kaybeden ya da istediğini alamayan grupların daha fazla hırçınlaşması ve istikrarı tehdit etmesi kuvvetle muhtemel. Zira tartışmalı petrol ve savunma bakanlıklarına vekaleten isimler atanarak hiçbir grubun tam hakimiyeti öngörülmedi. Kendi etnik ya da dinî altkimliği için önemli avantaj sağlayacağını umdukları iki bakanlığın pazarlığı hükümet kurulsa da devam ediyor. Hem seçimlerde gerçek temsili elde edemeyen hem de sonraki hükümet çalışmalarında etkin olamayan Türkmenlerin hayal kırıklığı kurultay toplantılarına da yansıdı. Dört gün süren kurultay çalışmalarında ortak bir strateji belirleyemeyen Türkmenlerin kurultay çalışmaları önümüzdeki hafta devam edecek.
         <br/>
         <br/>
         Siyasi istikrarın önündeki engeller
         <br/>
         <br/>
         Toplumsal yapının bu kadar parçalı ve kırılgan olması, Irak’ta istikrarın sağlanmasını engelliyor. İstikrar olmayınca da direniş artıyor. Böylesi bir kısır döngü topluma sadece tefrika ve istikrarsızlık vaat ediyor. Nitekim son günlerde saldırılarda farklılaşmalar gözleniyor. Önceleri vur kaç taktiği yapan direnişçiler şimdilerde daha kalabalık gruplarla daha uzun süreli çatışmalara giriyor. Ebu Gureyb’e geçen günlerde 60’tan fazla direnişçinin gerçekleştirdiği saldırıda 40’tan fazla ABD askeri yaralandı. İki Irak taburunun, Amerikan askerlerinin desteğinde Bağdat’ın doğusundaki Diyala eyaletinde “kordon altına alma ve arama” operasyonu gerçekleştirdiği sırada çok sayıda direnişçinin saldırısına uğradığı ifade ediliyor.
         <br/>
         <br/>
         Irak’ta en çok Sünnilerle Şiiler arasında bir çatışma çıkmasından endişe ediliyor. Geçenlerde Bağdat’ın 40 km güneyindeki Maden kasabasında Sünni direnişçilerin önce 150 kadar olduğu belirtilen Şii’yi rehin alması, bir iç çatışma mı kaygısını tetikledi. ABD ve Irak güçlerinin ortaklaşa düzenlediği operasyonlarda direnişçi ya da rehinelere rastlanmazken, Dicle kenarında 50 Şii rehinenin cesedinin bulunduğunu Irak Devlet Başkanı Celal Talabani açıkladı. Aynı günlerde Hadita kasabasında kimliği belirsiz 19 kişinin cesedi bulundu.
         <br/>
         <br/>
         İstikrarı sadece direnişi tehdit etmiyor. Grupların siyasi duruşları da Irak’taki istikrarın önündeki en büyük engellerden biri. Örneğin, Kürt gruplar kasım ayında yapılacak seçimde şu an elde ettikleri yüzde 35’lik konumun yüzde 13’lere ineceğinin farkında. Bundan dolayı aralık seçimlerinin Haziran 2006’ya ertelenmesini istiyor. Böylece kazanacağı vakitle hedeflerine ulaşacak adımları atabilmenin hesabını yapıyor.
         <br/>
         <br/>
         Hükümetin ancak üç ayda kurulabilmesi, elbette anayasanın hazırlanması takvimini de geciktirmiş durumda. Anayasanın 15 Ekim’e kadar referanduma sunulması ve seçmenlerin çoğunluğu tarafından kabul edilmesi gerekiyor. Anayasa, Irak’taki 18 bölgeden üçündeki seçmenlerin üçte ikisi tarafından reddedilirse kabul edilmemiş olacak. Geçici anayasaya göre Aralık 2005’te yapılacak seçimler bir defaya mahsus olmak üzere 6 ay uzatılabilecek. Kürt grupların taleplerindeki orantısızlık onların arka düşüncelerinde olan, çoğu zaman da dillendirmekten çekinmedikleri Bağımsız Kürdistan hayallerini besliyor. Ne kadar çok talep o kadar çok istikrarsızlık ve o kadar çok geçiş döneminden istifade ve Bağımsız Kürdistan’ın kaçınılmaz gerçeği olarak görülüyor. İstikrarsızlık ve hükümetin gecikmesi hem Sünni grupların hem de Kürt ittifakının işine geliyor.
         <br/>
         <br/>
         Irak yine Kerbela günlerini yaşıyor. Halk, Saddam sonrasının kendilerine kan ve gözyaşından başka bir şey getirmediğinin farkında. Tek ümitleri Erbain’in bitişi ile ülkelerindeki matem ve ayrılıkların da bir an önce bitmesi. Yalnız bilinen bir gerçek var;  Irak halkının kendilerini yönetecek bir yapıya kavuşması için daha çok erbainler geçireceği...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1453 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=21082), [web.archive.org (arşiv bağlantısı)](http://web.archive.org/web/20051220002117/http://aksiyon.com.tr:80/yazdir.php?id=21082)
