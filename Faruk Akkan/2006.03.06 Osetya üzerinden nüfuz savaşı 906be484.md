# Osetya üzerinden nüfuz savaşı

*Faruk Akkan 2006.03.06*

<div>
 <p>
  <font>
   Son on yıldır sakin olan Güney Osetya Gürcistan’ın bölgede bulunan Rus barış gücü askerlerini sınır dışı etmeye başlamasıyla yeniden karıştı. Putin ve Saakaşvili’nin kişilikleriyle özdeşleşen gerilim gözlemcilerce Rusya ile ABD’nin Kafkasya üzerindeki nüfuz savaşı olarak yorumlandı.
   <br>
    <br/>
    <br/>
    Türkiye’nin yakın çevresindeki aktif çatışma alanlarına her geçen gün yenileri ekleniyor. Irak’tan sonra İran’a yönelik bir Batı müdahalesi senaryoları gündemi meşgul ederken, muhtemel bir sıcak çatışmanın öncü şoku Gürcistan’dan geldi. ABD’nin Karadeniz Havzası’ndaki nüfuzunu artırmaya yönelik çabalarıyla eşzamanlı olarak gelen şok, Gürcistan parlamentosunun Güney Osetya’da bulunan Rus barış gücü askerlerinin ülkeyi terk etmelerini sağlayacak bir siyasi manevrasından ibaretti.
    <br>
     <br>
      Şubat ayının başlarında Güney Osetya’daki çokuluslu barış gücünde yer alan üç Rus askerini tutuklayan Tiflis, bu askerlerin Gürcistan’da bulunmak için gerekli vizeleri olmadığını açıklamıştı. Gürcistan hükümeti, bu kez parlamentodan geçirdiği kararla ülkedeki bütün Rus askerlerinin 10 Mart tarihine kadar geçerli bir Gürcistan vizesi edinmelerini, aksi takdirde ülkeyi derhal terk etmelerini istedi. Gürcistan, Rus barış gücü askerlerinden boşalacak yerin BM, Ukrayna ve Baltık ülkelerinin askerleri ile doldurulmasını istediğini de açıkladı. 10 Mart tarihi özellikle geçen yıl Gürcistan Parlamentosu’nun Rusya’nın Gürcistan’daki bütün üslerini yılsonuna kadar boşaltması yönünde oy birliği ile aldığı kararın yıldönümüne rast geldiği için anlamlı bulunuyor. Gürcistan parlamentosu bu kararıyla Rusya’yı Güney Osetya’daki Gürcü egemenliğini fiilen tanımaya zorlamış durumda.
      <br>
       <br>
        Güney Osetya’nın mevcut durumunu korumasından yana olan Rus yetkililere göre vize krizi Gürcistan tarafından kendi iç sıkıntılarını yatıştırmak üzere kasten çıkarılmış bir kriz. Güney Osetya Başkanı Kokoyti de Oset halkının mevcut barış gücünün varlığından memnuniyet duyduğunu, Gürcistan’ın bölgeye asker göndermesinin ise kabul edilemez olduğunu söylüyor. Gürcistanlı yetkililer ise söz konusu vize uygulamasının aslen 2000 yılında Rusya tarafından başlatıldığını hatırlatıyor: “Ruslar Güney Osetya’da bulunan Gürcü vatandaşlarından vize istedi. Dahası o bölgede yaşayan Oset ve Abhazlara Rus pasaportu dağıtarak bölgeyi Ruslaştırıyorlar. Bu kabul edilemez.”
        <br>
         <br/>
         Eski dosyalar açılıyor
         <br/>
         <br/>
         Güney Osetya iki ülke arasında Gürcistan ve Güney Osetya’nın bağımsızlıklarını ilân ettiği 1991 yılında da kriz olmuştu. Çıkan çatışmalarda bini aşkın insan ölmüş, yüz bini aşkın insan da memleketini terk etmek zorunda kalmıştı. Batılı devletlerin de araya girmesiyle 1992 yılında kotarılan anlaşma ile Güney Osetya ile Gürcistan arasındaki bölgeye Rus, Gürcü ve Oset askerlerin katılımıyla oluşan bir barış gücü yerleştirilmişti. Barış gücünün denetimi ise Avrupa Güvenlik İşbirliği Konferansı bünyesinde oluşturulan Ortak Kontrol Komitesi’ne devredilmişti.
         <br/>
         <br/>
         Gürcistan Rusya’nın bu tarihten sonra bölgede artan nüfuzu sayesinde Güney Osetya’da kendi politikalarına uyum sağlayacak liderlerin konuşlandırılmasından şikâyetçi. 2003 yılı sonunda gerçekleştirdiği kadife devrimle işbaşına gelen Mihail Saakaşvili, Acaristan’da gösterdiği başarıyı Osetya’da da göstererek üniter bir devlet yapısı sağlamak istiyor. Bunun için 2005 yılında Rusların bölgeyi terk etmeleri yönünde bir dizi çağrıda bulunan hükümet, ayrıca bölgede bir Amerikan askerî üssü kurulmasını sağlayarak Kafkaslar’da devam eden ‘Soğuk Savaş’a yeni bir boyut eklemiş oldu.
         <br/>
         <br/>
         Saakaşvili Yönetimi yılbaşından bu yana Güney Osetya ile ilgili gerilimi kontrollü olarak tırmandırarak Rus askerlerinin ülkeyi terk etmesini sağlamaya çalışıyor. Gürcü yönetimi bugüne kadar Rusya’nın yaptığı Güney Osetya yönetimi ile diyaloğa girmeleri yönündeki çağrıları da reddetmiş bulunuyor. Gürcistan Savunma Bakanı İrakli Okruaşvili, Şubat ayında yaptığı bir açıklamada Güney Osetya’yı yöneten kişilerin tamamının Rus kuklası olduklarını ve bunlarla herhangi bir diyaloga girişmenin söz konusu olmadığını söylemişti.
         <br/>
         <br/>
         Güney Osetya’da ayrılıkçıları destekleyerek Batı yanlısı kadife devrimin cezalandırılmaya çalışıldığına inanan Saakaşvili daha net bir dil kullanıyor: “Gürcü ordusunu gelecekte büyük savaşlar bekliyor. Buna hazır olmamız gerekir. Bu savaş, sanıldığı gibi Güney Oset ve Gürcü toplulukları arasında değil, Gürcistan ile Rusya arasında olacaktır.” Rus yorumcular Saakaşvili’nin savaş istemediğini, zaten İran ve Hamas konularıyla fazlasıyla meşgul olan Rusya’nın stratejik değeri sorgulanabilecek bir bölge için Gürcistan’la savaşmayı göze alamayacağını çok iyi bildiğini kaydediyorlar. Rus yorumculara göre Saakaşvili’nin asıl planı Güney Osetya’da yaşayan Gürcü nüfus ve Gürcistan’a bağlanmanın getireceği ekonomik refahı isteyecek genç Osetleri kullanarak bir ayaklanma başlatmak.
         <br/>
         <br/>
         Osetya her iki taraf için de önemli
         <br/>
         <br/>
         Gürcistan Osetya’nın bağımsızlığını kazanması veya Rusya’ya bağlanması durumunda başta Acar ve Abhazlar olmak üzere ülkedeki diğer etnik azınlıkların da ayaklanacağından endişe ediyor. Benzer bir endişe yaşayan Rusya için Güney Osetya’da yaşanacak bir nüfuz kaybı kısa zamanda toprak kaybına dönüşebilir. Dahası ABD’nin Karadeniz Havzası’nda güç depoladığının farkında olan Rusya yeni bir çevreleme politikasının kurbanı olmak istemiyor.
         <br/>
         <br/>
         Rusya’nın Güney Osetya politikasını dolaylı olarak etkileyen bir konu da Bakü-Tiflis-Ceyhan petrol boru hattı. 2006 yılı başında Ukrayna üzerinden Avrupa’ya akan doğalgazı keserek enerji politikalarının uluslararası politikadaki belirleyiciliğini ve kendi gücünü test eden Rusya, Kafkasya’da yükselen bir Amerikan nüfuzunun kendi enerji politikalarını baltalayacağını biliyor. Gürcistan’ın 2008 yılında NATO üyesi olmayı hedeflemesi ve ülkede kalmış iki Rus üssünün de derhal boşaltılması için baskı yapması Rusların bölgedeki askerî varlıklarından tamamen vazgeçmeleri anlamına geliyor. Rusya ise Gürcistan’ın teröristlerin sığındıkları bir ülkeye dönüştüğünü söyleyerek özellikle Pantisi Vadisi’ndeki askerî varlığını sağlama almaya çalışıyor.
         <br/>
         <br/>
         GÜNEY OSETYA GERÇEKLERİ
         <br/>
         <br/>
         Toplam Alan: 3.900 km²,
         <br/>
         Devlet Başkanı: Edward Cabeviç Kokoyti,
         <br/>
         Nüfus: 70.000 (yaklaşık),
         <br/>
         Din:Çoğunluk Ortodoks Hıristiyan, az sayıda Müslüman,
         <br/>
         Dil: Osetçe, Rusça ve Gürcüce
         <br/>
         <br/>
         KARADENİZ HAVZASI’NDA AMERİKAN NÜFUZU
         <br/>
         <br/>
         ABD son iki yıl içinde bir dizi girişimle Karadeniz Havzası’nda yeni askerî üsler edindi. Gürcistan’da Rus askerlerinin boşalttığı üslere modernizasyon bahanesiyle Amerikan askerleri yerleştirildi. ABD,  Ukrayna’dan başlayarak Bulgaristan ve Romanya’da yeni üsler açtı ve Almanya’daki üstlerini bu ülkelere kaydırmaya başladı. Son olarak NATO çerçevesinde başlatılan Aktif Gayret Operasyonu’nun çerçevesini Karadeniz’i de kuşatacak şekilde büyütmek isteyen ABD, bu sayede Karadeniz’deki bütün deniz taşımacılığını gözetleme imkânı sağlayacaktı. Ancak Türkiye ve Rusya’nın Aktif Gayret Operasyonu çerçevesinde Karadeniz’de tatbikat yapmak isteyen Amerikan gemilerine izin vermemesi ABD’nin Karadeniz’de sağlamaya çalıştığı nüfuzun Türkiye kadar Rusları da rahatsız ettiğini gösterdi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 840 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23504), [web.archive.org (arşiv bağlantısı)](http://web.archive.org/web/20060516021453/http://www.aksiyon.com.tr:80/yazdir.php?id=23504)
