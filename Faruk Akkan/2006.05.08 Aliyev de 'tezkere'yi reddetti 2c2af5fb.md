# Aliyev de 'tezkere'yi reddetti

*Faruk Akkan 2006.05.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Azerbaycan, muhtemel bir İran müdahaledesinde topraklarının kullanılmasına izin vermeyeceğini açıklayarak kendi 'tezkere'sini reddetmiş oldu.
  </font>
 </div>
 <div id="newsText">
  <font class="detail-text">
   Azerbaycan Devlet Başkanı İlham Aliyev Washington ziyareti sırasında 'İran'a gerçekleştirilecek herhangi bir operasyonda topraklarımızın kullanılmasına karşıyız' açıklaması ile kendi 'tezkere'lerini reddetmiş oldu. Tezkerenin reddi sonrasına denk gelen Ekonomik İşbirliği Teşkilatı (ECO) zirvesinin Bakü'de gerçekleşmesi adeta 'mahallenin çocuklarının Hazar kıyısında düzenledikleri kutlama partisi' imajı verdi. Fakat Bakü İran operasyonu ile ilgili 'tezkere'sini reddederek Dağlık Karabağ sorununun çözümü için ayağına gelen fırsatı da tepmiş olabilir mi? Azerbaycan İran kriziyle yükselen petrol kozunu iyi kullanarak bölgenin yükselen yıldızı olabilecek mi?
   <br/>
   <br/>
   KARABAĞ ISINIYOR
   <br/>
   <br/>
   Azerbaycan dış politikası üç konu üzerinden yürütülüyor: Dağlık Karabağ'ın Ermenistan işgalinden kurtarılması, Hazar petrollerinin sağlıklı bir şekilde ihracatının sağlanması ve İran ile Rusya arasında sıkışmış bir ülke olarak ayakta kalabilmek. Bakü bu üç önceliğinin ikisini ABD ve Türkiye endeksli politikalara endekslemiş durumda. Hazar petrolleri konusunda Rus baskısından ABD desteği ile sıyrılmış olan Bakü, dış politikasının Rusya ve İran tarafından yönlendirilmesine de müsaade etmiyor. Ancak bu durumda Yukarı Karabağ sorununu daha bir çözümsüz bırakıyor.
   <br/>
   <br/>
   Aliyev'in Washington ziyaretini değerlendiren Bakü'deki Barış ve Çatışma Çözümleri Merkezi'nin direktörü Elhan Mehtiyev, Yukarı Karabağ sorununun Washington açısından hayati bir öneme sahip olmadığının altını çiziyor. Mehtiyev'e göre Aliyev'in Washington ziyareti kendi konumunu güçlendirmesi açısından önemli. Ancak Amerikalılar öncelikle enerji ve İran'ı konuşmak istiyor. Bush'un Azerbaycan'ın toprak bütünlüğü ve bağımsızlığı konusuna değinmemesinin bir talihsizlik olduğunu söyleyen Mehtiyev, Batı'nın Yugoslavya'da gösterdiği duyarlılığı Kafkasya'da göstermemesinden yakınıyor: "Bosna Sırplarının liderleri R. Karadziç ve R. Mladic mahkemede yargılanırken Rober Koçaryan ve Serz Sarkisyan Ermenistan'ın siyasi ve askeri liderleri olarak kalmaya devam ediyor."
   <br/>
   <br/>
   Kafkasya uzmanları ABD'nin İran'a karşı veya İran operasyonu sırasında patlayabilecek enerji kriziyle mücadele konusunda ihtiyaç duyacağı Azeri desteğinin kritik bir zamanlama ile Karabağ sorununun çözümü için kullanılabileceğini düşünüyorlar. İran ve enerji krizinin Bakü'yü oldukça avantajlı bir konuma getirdiğinin farkında olan Aliyev de son Washington ziyaretinde Azeri halkının 1992 yılından bu yana bir çözüm için beklediğini, fakat sabırlarının da bir sonunun olduğunu söyleyerek dünyaya mesajını vermiş oldu. Aliyev, daha önce yaptığı bir konuşmada Azerbaycan'ın yıllık askeri harcamasının 600 milyon dolara ulaştığını ve artarak devam edeceğini, bu rakamın Ermenistan'ın devlet bütçesi ile denk olduğunu söyleyerek Erivan'a da mesajını göndermiş ve diplomatik kanallar tükenirse Bakü'nün askeri çözümü düşünebileceğini ima etmişti.
   <br/>
   <br/>
   DONDURULMUŞ SORUNLAR BÖLGESİ
   <br/>
   <br/>
   Bakü'nün Karabağ sorununun çözülmesi karşılığında İran'a yönelik bir operasyona tam destek vermesini bekleyen Washington, Nisan ayı boyunca Azerbaycan'a yeni öneriler sunmuş ve bu öneriler Bakü'nün de ilgisini çekmişti. Ancak Irak'ta asker bulunduran Azerbaycan için 300 km. ortak sınırı, ve 20 milyon Azeri vatandaşı bulunan İran'a yönelik bir operasyonda üs olarak kullanılmak kabul edilir görünmemişti. Aliyev'in red cevabı o dönemde Rusya'da bulunan Erivan heyetinin de rahat bir nefes almasını sağladı. Zira ABD'nin iki tarafa da konunun çözümü için yoğun baskı uygulamaya başlaması, Ermenistan'ın endişe duymasına neden olmuştu. Aliyev'in tezkereyi reddi ile birlikte, Ermenistan hem ABD'den gelen baskılardan kurtulmuş hem de Dağlık Karabağ sorunu bir süre daha dondurulmuş oldu.
   <br/>
   <br/>
   Işık Üniversitesi Uluslararası İlişkiler bölümü öğretim üyesi Doç. Dr. Bülent Aras'a göre Kafkasya'da çatışma potansiyeli olan konuların dondurulması geçmişin süper güçlerinin bir stratejisi. Aras'a göre Karabağ sorununu kronikleştiren etmenlerden birisi de sorunun uluslararası boyutları aşıp büyük güçlerin jeopolitik mücadelelerine konu olması. Müdahil tarafların çokluğunun Karabağ sorununun çözümünü güçleştirdiğini söyleyen Aras'a göre bu konuda büyük güçler bir yaklaşım değişikliği göstermedikleri müddetçe tarafların kendi aralarında bir çözüm kotarması mümkün görünmüyor.
   <br/>
   <br/>
   Tam da bu noktada ABD yönetimi çözüm konusunda pragmatik davranmadığının, aksine bir yaklaşım değişikliğine gitmek istediğinin mesajını veriyor. ABD Dışişleri Bakan Yardımcısı Nicholas Burns geçen hafta yaptığı açıklamada eski Sovyet ülkelerinin dondurulmuş sorunlarından Dağlık Karabağ, Abhazya, Güney Osetya ve Transdnister'in Haziran ayında St. Petesburg'da gerçekleşecek G-8 zirvesinin gündeminde yer almasını istediklerini belirtti. Fakat Azerbaycan Devlet Başkanı bu açıklamanın da arkasında yeniden uyanmakta olan Amerikan-Rus nüfuz mücadelesinin cereyan edecekleri bölgeye dönüştürülme tehlikesini gördü. Daha Washington'da iken konuyu değerlendiren Aliyev, "ABD ve Rusya karşı karşıya gelecekleri bir yer arıyorlarsa bunun için Azerbaycan'ı seçmemelerini tavsiye ederim." şeklinde konuştu.
   <br/>
   <br/>
   ABD BAKÜ'DEN VAZGEÇEMEZ
   <br/>
   <br/>
   Azerbaycan'ın bu kararlı tutumu Bakü'de toplanan ECO zirvesi sırasında da devam etti. Başbakan Recep Tayip Erdoğan ve İran Devlet Başkanı Ahmedinecad'ın da katıldığı zirvede Azerbaycan Dışişleri Bakanı Elmar Memmedyarov, İran'ın sivil amaçlı nükleer çalışmalarını desteklediklerini açıktan ilan ederek bu konuda Amerikan güdümünde olmadıklarını açıkta ortaya koydu. İran konusunda yaşanan başarısız Bakü operasyonuna rağmen ABD'nin Azerbaycan'ı kolayca gözden çıkarması mümkün değil. ABD ve Rusya önderliğinde değiştirilen yeni uluslararası ilişkiler parametrelerinde enerji her türlü ilişkinin merkezinde yer alıyor. Petrol ve doğalgaz ihracatçısı olan Azerbaycan'ın aynı zamanda İran ve Rusya ile de komşu olması ABD'nin daha yoğun ilgisine sebep oluyor. ABD, İran'a yönelik bir müdahale olmasa dahi, uygulanması planlanan yaptırımların sağlıklı işleyebilmesi için Azerbaycan'ın desteğine yanında görmek isteyecek. Bu sebeple Azerbaycan'a yönelik insan hakları eleştirilerini yumuşatan Washington enerji karşısında demokrasi mücadelesinden taviz vermekle yaftalanmış durumda.
   <br/>
   <br/>
   Petrol konusunda ABD, İngiltere ve diğer Avrupa ülkelerinden şirketlerle çalışan Bakü, bölgesel konuların çözümünde İran ve Rusya'nın daha belirleyici olacağını düşünüyor. Nitekim ECO Zirvesi sonunda imzalanan Bakü Deklarasyonuna Azerbaycan'ın isteği doğrultusunda üye ülkelerin bölgesel işbirliklerini engelleyen bölgesel sorunların uluslararası hukuk çerçevesinde çözümünü sağlayacak açılımların yapılmasına vurgu yapıldı. Aliyev zirve açılış konuşmasında Yukarı Karabağ sorununun barışçıl bir yöntemle çözülmesi için hala bir şans olduğunu ifade ederek, Azerbaycan'ın sabrının son noktaya geldiğini tekrarladı.
   <br/>
   <br/>
   Azerbaycan'ın Karabağ için ECO çerçevesinde işbirliği öngörmesine karşın Doç. Dr. Bülent Aras'a göre, ECO'nun mevcut  yapısıyla herhangi bir çözüm üretmesi mümkün görünmüyor. Aras, ECO'nun içeride yönetim krizleri ile dışarıda ise özellikle uluslararası güç hiyerarşisinin üst sıralarındaki ülkelerin bu tür kurumlara yönelik güvensiz duruşlarıyla mücadele etmek zorunda olduğunu söylüyor. Barış ve Çatışma Çözümleri Merkezi Başkanı Elhan Mehtiyev de bölgesel işbirliğinin Karabağ sorununa çözüm üretme anlamında yetersiz olduğu kanaatinde. Mehtiyev'e göre Azerbaycan ile Türkiye arasında dahi koordineli bir Ermenistan politikası üretilemiyor. İran nükleer krizinin Türk-Azeri işbirliğinin ne kadar önemli olduğunu bir defa daha ortaya koyduğunu söyleyen Mehtiyev, böylesi bir işbirliğinin kurulamaması halinde bölgede oluşabilecek istikrarsızlığın yıkımlarının uzun süre telafi edilemeyeceğini vurguluyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11878-aliyev-de-tezkereyi-reddetti.html), [web.archive.org (arşiv bağlantısı)](http://web.archive.org/web/20120708130149/http://www.aksiyon.com.tr:80/aksiyon/haber-11878-aliyev-de-tezkereyi-reddetti.html)
