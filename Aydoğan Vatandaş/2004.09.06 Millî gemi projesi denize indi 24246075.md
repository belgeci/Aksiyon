# Millî gemi projesi denize indi

*Aydoğan Vatandaş 2004.09.06*

<div>
 <p>
  <font>
   Geçen hafta, İstanbul Tersanesi Komutanlığı’nda ‘TCG Meltem’ hücumbotunun denize indirilmesi töreni, gerek Deniz Kuvvetleri’nin 2000’li yıllarla ilgili vizyonu, gerekse Türk Silahlı Kuvvetleri’nin bu vizyon çerçevesinde geliştirdiği yeni güvenlik konsepti açısından son derece anlamlıydı.
   <br/>
   <br/>
   Genelkurmay Başkanı Orgeneral Hilmi Özkök ve Deniz Kuvvetleri Komutanı Oramiral Özden Örnek’in de katılımıyla gerçekleştirilen törende, Milli Gemi (MİLGEM) projesi ile uzun vadede ülkemizde yerli harp gemisi dizayn ve inşa kabiliyetinde süreklilik sağlanmasının, yurt içi savunma sanayiinin geliştirilmesi suretiyle uluslararası rekabet gücüne sahip olunmasının hedeflendiği belirtildi.
   <br>
    <br>
     MİLGEM projesi ile ilgili ilk haberi bundan tam 6 yıl önce Aksiyon dergisi kapaktan duyurmuştu. O zaman Deniz Kuvvetleri Komutanı Salim Dervişoğlu idi. Projeyi ise o dönemde Deniz Kuvvetleri Komutanlığı Kurmay Başkanlığı görevini yürüten Koramiral Özden Örnek sürdürüyordu. Şartnamelerin hazırlanmasıyla bizzat ilgilenen Özden Paşa, şimdi Deniz Kuvvetleri Komutanı olarak en büyük hayalini gerçekleştiriyor olmanın haklı sevinci içerisinde olmalı.
     <br>
      <br>
       Gelinen nokta gurur verici
       <br>
        <br>
         Gerek ekonomik sıkıntılar, gerekse Gölcük depremi, projenin bir süre askıya alınmasına sebep oldu. Ama tüm bu sıkıntılara rağmen proje sonunda ilk ürünlerini vermeye başladı. Askeri tersanelerin altyapı seviyesi, harp gemisi inşa kültürü, her türlü gemiyi inşa edebilecek bilgi, beceri ve tecrübeye sahip kadroları ile mühendislik ve işçilik kalitesi, gelinen noktayı gözler önüne seriyor.
         <br/>
         <br/>
         Milli katkı oranı yüksek ve inşası tamamen kendi imkanlarımızla gerçekleştirilecek milli geminin, benzer projeler içinde özel bir öneme sahip olduğu muhakkak. İşin bir de teknik boyutu var. Çünkü, MİLGEM projesinin içinde Deniz Kuvvetleri’nin 2000’li yıllara ilişkin vizyonu ve güvenlik anlayışı da saklı. Bu anlayış aslında Türkiye’nin içinde bulunduğu coğrafyayı nasıl algıladığı ve kendisini bu coğrafya içerisinde nasıl konumlandırdığı ile yakından ilintili. Zira, MİLGEM projesi ile bundan böyle daha küçük, harekat kabiliyeti yüksek ve her türlü donanıma sahip, tonajı düşük gemiler üretilecek.
         <br/>
         <br/>
         Bunların başında da korvetler geliyor. 1990’lı yılların ortalarında bazı komutanlarca dile getirilen uçak gemisi hayallerinin bir süre bekleme odasına alınacağı değerlendirilebilir. Dahası da var. Uçak gemisi hayalleri bir tarafa, aslında firkateyn bazlı su üstü platformlarının da yerlerini zamanla korvetlere bırakacağını öngörmek mümkün.
         <br/>
         <br/>
         Firkateyn mi korvet mi
         <br/>
         <br/>
         Nitekim bazı kaynaklarda, Fransa’dan ikinci el olarak alınan eski D’ETIENNE D’ORVERVES Tipi A-69 sınıfı, bizdeki sınıflandırmasıyla Burak gemileri firkateyn olarak nitelendirilseler de aslında korvet sınıfına daha yakınlar. Bugünkü güncel doktrinlere göre, modern batı donanmaları muhrip ve daha büyük savaş gemilerini envanterden çıkarırken, su üstü platformları bazında bunların yerine sofistike sistemlerle donatılmış, son derece etkili firkateyn, korvet ve hücumbot üçlüsünü tercih ediyor. Türk Donanması’na alınan altı adet Burak sınıfı gemi bir aralar firkateyn olarak geçti ise de, Türk Deniz Kuvvetleri bu gemileri resmen korvet olarak sınıflandırarak, firkateyn mi, korvet mi tartışmasına bir son verdi.
         <br/>
         <br/>
         Bundan böyle, ortak yapılacak görevlere katılacak tek gemilik bir kuvvet yerine 3-4 gemilik küçük bir filotilanın görevlendirilmesi niye olmasın? Nitekim bu konsept değişikliği Genelkurmay Başkanı Orgeneral Hilmi Özkök’ün MİLGEM projesinin hayata geçirilmesi ile ilgili yaptığı konuşmasında da saklı:
         <br/>
         <br/>
         “Günümüzün politik, ekonomik ve güvenlik konjonktürü, mülteci ve yasa dışı göç hareketlerini de alışılmadık düzeyde artırmış ve denizler, tarihte yaşanmamış düzeyde sık kullanılan bir kaçakçılık platformu haline gelmiştir(...) TSK’ değişen yeni koşullar ışığında vizyonunu yeniden tanımladığını ve bu vizyonun tanımlanmasında Deniz Kuvvetleri’ne de önemli görevler düşmektedir.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2381 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15121), [web.archive.org (arşiv bağlantısı)](http://web.archive.org/web/20060119000957/http://aksiyon.com.tr:80/yazdir.php?id=15121)
