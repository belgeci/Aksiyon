# ABD ile hassas dönem

*Aydoğan Vatandaş 2000.10.14*

<div>
 <p class="spot">
  Acaba abd, türkiye'nin çektiği restleri görecek mi? yoksa abd de türkiye'nin tehditkar politikalarına karşı aynı şekilde cevap mı verecek?
 </p>
 <p class="metin">
  ABD ile ilişkilerde Ermeni tasarısı nedeniyle hassas bir dönem yaşanıyor. Türkiye, ABD'nin yakından ilgilendiği Irak'a, 'Kürt bölgesini' by—pass edecek şekilde ikinci sınır kapısı açma hazırlığına başladı. Büyük bir gizlilik içinde yürütülen bu projeye göre, ikinci kapı mevcut Habur Sınır Kapısı ile Suriye sınırı arasında yer alacak ve doğrudan Türkmen bölgesine ulaşacak. Yeni kapı ile Türkiye, Irak Kürdistan Demokratik Partisi (IKDP) lideri Mesut Barzani'nin Kuzey Irak'taki nüfuz alanını da önemli ölçüde devre dışı bırakmış olacak.
 </p>
 <p class="metin">
  Türkiye diğer taraftan enerji yatırımlarıyla ilgili de ABD'ye mesajlar verdi. Özellikle Amerikan firmalarının 11 milyar doları aşan enerji yatırımlarının askıya alınmasından tedirgin olan Beyaz Saray, Türkiye ile ilişkileri sıcak tutmak için harekete geçti. Ankara'ya yeni atanan ABD'nin Ankara Büyükelçisi Robert Pearson, Enerji Bakanı Cumhur Ersümer'i ziyaret etti. Ersümer olay tasarı yüzünden iki ülke arasındaki dostluk köprüsünün siyasi ve ticari iki ayağından birisinin koptuğunu belirterek, diğer ayağın kopmaması için dikkatli olmalarını istedi.
 </p>
 <p class="metin">
  Türkiye'de büyük tepki ile karşılanan ABD Temsilciler Meclisi'ndeki Ermeni tasarısı girişimleri Türkiye'nin bölgesel politikalarını yeniden gözden geçirmesine neden oldu.  Bağdat ile ilişkileri maslahatgüzarlıktan büyükelçilik düzeyine çıkarma konusunda da prensip kararı alırken, hava ambargosuna rağmen Irak başkentine insani yardım uçuşu yapmak isteyen bir Türk şirketinin başvurusunu da olumlu karşılamıştı. Ayrıca Türkiye, Ermeni tasarısı ABD'de Meclis'ten geçtiği takdirde, Amerikalılar'ın aktif olarak Irak'a uçuş gerçekleştirdiği İncirlik Hava Üssü'nün de operasyonel niteliğinin gerekirse durdurulabileceği sinyalini vermişti.
 </p>
 <p class="metin">
  Uzmanlar Ermeni tasarısı konusunda ABD'deki İsrail lobisinin geçtiğimiz yılların aksine tasarıyı desteklemesini de anlamlı buluyor. İsrail'in bunda her hangi bir çıkarı olup olmadığını kuşkusuz zaman gösterecek.
 </p>
 <p class="metin">
  Ancak benim ilgilendiğim asıl konu tüm bunlara ABD'nin nasıl tepki vereceği. Acaba ABD, Türkiye'nin çektiği restleri görecek mi? Yoksa ABD de Türkiye'nin tehditkar politikalarına karşı aynı şekilde cevap mı verecek? Geçtiğimiz yıllarda yaşanan bazı olaylar ABD'nin beklenmeyen şekillerde Türkiye'ye bazı mesajlar verdiği görüldü.  Bekleyip görelim.
 </p>
 <p class="metin">
 </p>
 <p class="arabaslik">
  Yine uçak kazası
 </p>
 <p class="metin">
  Uçak kazalarına bir yenisi daha eklendi. Bir Fransız şirketine ait tek motorlu çift kişilik iki uçak Kuzey Afrika turu yapıyordu. Turun Libya ayağı, Trablus kentinden başladı. Bir sonraki durak 500 kilometre doğudaki Bingazi olacaktı. 2 uçak Trablus'tan art arda havalandı. Ancak yan yana uçmakta olan iki uçak saat 20.00'de Sirte Körfezi üzerinde havada çarpıştı. Uçaklardan biri kazaya rağmen Bingazi yakınlarındaki Banina'ya inmeyi başardı.
 </p>
 <p class="metin">
  Diğer uçaktakiler ise onlar kadar şanslı değildi. Uçak Akdeniz'in sularına gömüldü. Uçaktaki iki kişinin hayatta kalma şanslarının olmadığı belirtiliyor. Fransa'nın Trablus Eçiliği de kazayı doğruladı ancak fazla bilgi sahibi olmadığını bildirdi. Uçakların Afrika turunun Libya ayağı, Libya diktatörü Muammer Kaddafi'nin oğlu Seif el—İslam'ın kurucusu olduğu Kaddafi Vakfı'nın desteğiyle yürütülüyordu.
 </p>
 <p class="metin">
 </p>
 <p class="arabaslik">
  Murat Demirel cezaevinde evlendi
 </p>
 <p class="metin">
  'Kasırga operasyonu'' çerçevesinde tutuklanarak Ankara Merkez Kapalı Ceza ve Tutukevi'ne konulan Yahya Murat Demirel, Ayşenur Esenler ile cezaevinde evlendi. Egebank'ın eski sahibi Demirel ile dini nikahlı eşi olduğu öne sürülen Esenler'in nikahı, Mamak Belediyesi'nden gelen bir nikah memuru tarafından cezaevinde kıyıldı. Yahya Murat Demirel'in nikah şahitliğini Cezaevi 1. Müdürü Rüstem Çinkılıç'ın, Esenlerin'in şahitliğini ise Cezaevi 2. Müdürü Adem Ulutaş'ın yaptığı belirtildi. Nikahın, Çinkılıç'ın odasında kıyıldığı ve Demirel ile Esenler'in, cezaevinde bulunan evli mahkûmlara tanınan gardiyan gözetiminde ayda bir eş görüşü hakkından yararlanabilecekleri açıklandı.
 </p>
 <p class="metin">
  Bu arada; "Kasırga operasyonu" kapsamında tutuklanan Egebank'ın eski sahibi Yahya Murat Demirel ile bankanın 2 yöneticisi hakkında, bazı kredi işlemleriyle Bankekspres'i dolandırdıkları iddiasıyla 4.5 ile 7.5'ar yıl arasında ağır hapis cezası talebiyle açılan dava görülmeye başlandı.
 </p>
 <p class="metin">
 </p>
 <p class="arabaslik">
  NASA yılan robot üretiyor
 </p>
 <p class="metin">
  ABD Ulusal Havacılık ve Uzay Dairesi (NASA), uzay çalışmalarını kolaylaştıracak yılan vücutlu bir robot geliştiriyor.
 </p>
 <p class="metin">
  California'da bilgisayar çağında devrim yapan Silikon Vadisi'ndeki Ames Araştırma Merkezi'nden verilen bilgiye göre robot 5 yıl içinde uzayda kullanıma hazır olacak.
 </p>
 <p class="metin">
  Yılan robot projesinin mühendisi Gary Haith, "Bu robot, bir gezegende, dik yamaçlar ve çok engebeli arazide tekerlekli robotların yapamadığı işleri kolaylıkla yapacak" dedi. Bilim adamları, geliştirilen yılan robota sentetik deri de ekleyerek çalışan parçalarını korumayı başardı. Yılan, uzayda bir geminin inşasında da rahatlıkla kullanılabilecek.
 </p>
 <p class="metin">
  Yılan robot, yeri ölçerek ilerleyen bir tırtıl gibi hareket ederek, içine girmek istemediği çukurların önünden geriye kıvrılarak ayrılabilecek.
 </p>
 <p class="metin">
  Yılan robot, aşama aşama geliştirilerek, en iyi sensor'larla (alıcı—sezici duyarga) donatılacak. Alınan bilgiler her bölmesine yeşleştirilen minik bilgisayarların bütünsel çalışmasıyla hayvanın yapay beynine iletilecek ve son aşamada karar verebilen bir robot dünyaya gelmiş olacak.
 </p>
 <br/>
 <center>
  <a class="anaorta" href="http://web.archive.org/web/20010422105621/mailto:Email:avatandas@hotmail.com">
   Email:avatandas@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/306/karakutu/1.htm), [web.archive.org (arşiv bağlantısı)](http://web.archive.org/web/20010422105621/http://www.aksiyon.com.tr:80/2000/306/karakutu/1.htm)
