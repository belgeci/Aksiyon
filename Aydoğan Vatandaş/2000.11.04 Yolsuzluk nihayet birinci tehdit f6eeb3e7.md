# Yolsuzluk nihayet birinci tehdit

*Aydoğan Vatandaş 2000.11.04*

<div>
 <p class="spot">
  yolsuzlukla  mücadele  kapsamında  içişleri  bakanlığı ile  TESEV ortak  çalışacak
 </p>
 <p class="metin">
 </p>
 <img border="0" src="/web/20010707125407im_/http://www.aksiyon.com.tr/2000/309/resimler/Yolsuzluk.jpg"/>
 <p class="metin">
  Yıllardır Türkiye'yi kasıp kavuran, fakat katı Fransız laikliğinin esmesiyle, devlet ve ülke için tehlikenin "din" olduğu saplantımız devam ettiğinden bir türlü göremediğimiz, görmek istemediğimiz yolsuzluklar, hakettiği makamı elde etti. Ve yolsuzluğun, Türkiye için "birinci tehdit" telakki edilmesi yolunda devlet katında da belirgin bir ittifak oluştu. Milli Güvenlik Kurulu'nun tavsiye kararları arasında konuya atıfta bulunan ifadelerin ardından, İçişleri Bakanı Sadettin Tantan da rejimin yolsuzluklar yüzünden tehdit altında olduğunu söyleyerek belki yeni bir anlayışın ve sürecin kapısını araladı. Bunda, Türkiye için birinci tehdidin "konsept" gereği irtica sayıldığı ve balon tehditler icad edildiği sara günlerinde Aksiyon'un kapak olarak yayınladığı "asıl birinci tehdidin yolsuzluklar olduğu" gerçeğini yazan dosyasının da karınca kararınca katkısı olduysa ne mutlu bize.
 </p>
 <p class="metin">
  İçişleri Bakanı Tantan'ın yolsuzlukla ilgili sözleri aynen şöyle: "Yaşanan birçok sorunun temelinde yatan ve ileriye yönelik olarak toplumumuzu ve anayasal rejimimizi tehdit eden yolsuzluk ekonomisi, Türkiye için birinci tehdittir. Küreselleştikçe küçülen dünyanın en önemli ahlaki ve sosyal gelişme sorunlarından birisi, belki de en önemlisi yolsuzluk olgusudur. Yolsuzluk ekonomisinin mimarları ve aktörleri, etkili, güçlü ve saygın insanlar olarak topluma lanse edildiler. Bunların önünde ceket iliklendi. Ülkemizde yaşanan birçok sorunun temelinde yatan ve ileriye yönelik olarak toplumumuzu ve anayasal rejimimizi tehdit eden yolsuzluk ekonomisi, Türkiye için birinci tehdittir. Bununla mücadele, Türkiye'nin öncelikleri arasında birinci sırayı almalıdır. Bunun için yapmamız gereken şey açık ve bellidir. Birinci olarak doğru ve iyi işleyen bir devlet idaresine sahip olmalıyız."
 </p>
 <p class="metin">
  Yolsuzluklarla mücadele kapsamında, İçişleri Bakanlığı'yla Türkiye Ekonomik ve Sosyal Etüdler Vakfı (TESEV) koordineli olarak çalışacak. TESEV'in yapacağı "Yolsuzlukla Mücadele Araştırması", İçişleri Bakanlığı'nın bu konuda bir sivil toplum kuruluşuyla yaptığı ilk işbirliği olma özelliğini de taşıyor. Türkiye'nin yolsuzluk haritasının çıkarılacağı araştırmanın 2001 yılı sonlarına doğru tamamlanması bekleniyor. TESEV Yönetim Kurulu Başkanı Can Paker, yolsuzlukla mücadelenin, Türkiye'nin AB'ye ortaklığına ilişkin yükümlülüklerinin en önemlilerinden birini teşkil ettiğini vurgulayarak, konunun Türkiye'nin gündeminde de sıcaklığını koruduğunu söyledi. Proje kapsamında saha araştırması yapılacak. Ne çeşit yolsuzluklar olduğu, hangi mekanizmalarda yoğunlaştığına dair veriler toplanacak. Bu amaçla Türkiye genelinde hane halkından 3 bin denek, 2 bin 400 merkezi ve yerel bürokrat ile bin 200 işadamıyla görüşme planlanıyor. Proje için Dünya Bankası'ndan 100 bin dolarlık ödenek onaylandı. Ayrıca, Hazine ve İçişleri Bakanlığı, araştırmanın 500—600 bin doları bulan maliyeti için devreye girdi. TÜSİAD, İş Bankası, Boyner Holding, Unitel firması ile Avrupa'dan da maddi destek sağlanacak. TESEV, araştırmayla yolsuzlukla mücadelede araçlarını saptayacak. Yolsuzluğun önlenmesi için bilimsel verilere ulaşmayı amaçlayan TESEV, uygulanması gereken politikaları ve çözüm önerilerini de sıralayacak.
 </p>
 <p class="metin">
 </p>
 <p class="arabaslik">
  Sallandıracaksın 750 plaketi denize...
 </p>
 <p class="metin">
  Türkiye'nin değerli paşalarından Kenan Evren, Cumhuriyet Bayramı kutlamaları için bulunduğu, demokrasinin anavatanı olmasa da "eğleştiği" yer olan Amerika'da sallandırmasa da bir sallandırma hatırası anlattı. ABD'de küçük sırrını açıklayan Evren Paşa, "Sivil hayatta bana verilmiş 750 plaketi iplere sardım ve denize attım" dedi. Askerlik yaşamı ile cumhurbaşkanlığı sırasında kendisine verilen yüzlerce plaketi askeri müzeye gönderdiğini, ancak sivil hayatta verilenleri toplayıp denize attığını belirten Evren, plaketlerin bir suça veya maslahata binaen mi, yoksa diğer plaketlere gözdağı vermek için mi iple denize sallandırıldığı konusuna ise şöylece net ve başka bir açıdan açıklık getirdi: "Evde onları koyacak yer yoktu." Yalnız, akıllara takılan bir mevzu kaldı netekim: Paşa, niçin askerlik hayatında ve onun mütemmim devamı olan cumhurbaşkanlığı sırasında kendisine verilen plaketleri değil de emekli olduktan sonraki sivil hayatında verilenleri denize attı? Yeni emekli olmuş ve kendisi gibi, plaketleri ne 95 metrekarelik evin duvarlarında, ne de sandıklarda koyacak yer bulamayan bir general dostuna da aynı şeyi tavsiye ettiğini söyledi. Emekli paşalara plaket vermek isteyen kişi ve kuruluşların, vermeden bir kez daha düşünmeleri gerek. Şu açıdan yani: Evren Paşa diyor ki: "Beheri 20—30 milyon liraya mal olan bu plaketlere harcanan paraya yazık. Ufak bir madalya verilse koyacak yer bulunur. Plaketten daha pratik olur." Tamam mı? Bundan sonra tasarruf için plaket değil, madalya, sayın değişik kurum ve kuruluşlar, madalya. Onlar zaten hazır bir ipte sallanıyor.
 </p>
 <p class="metin">
 </p>
 <p class="arabaslik">
  Emre'ye dramatik ders
 </p>
 <p class="metin">
  Galatasaray'ın genç starı Emre, hayatının baharında kimsenin yaşamamasını temenni ettiğimiz bir dramı yaşıyor. Genç futbolcu, geçtiğimiz pazar günü şafak vaktinde, bir iddiaya göre Belgrad ormanlarına antrenman yapmaya giderken, bazı bağnaz basın organlarının çirkin bir şekilde itham malzemesi yapmaya kalkıştığı başka bir söylentiye göreyse Eyüp Sultan Camii'ne sabah namazı kılmaya giderken E—5 üzerinde bir yayaya çarpıp ölümüne sebep oldu. Emre daha sonra basın toplantısı yaparak, önce sabah namazı kılıp ardından ormanda kros yapmaya gittiklerini söyledi. Beş çocuk babası, 37 yaşındaki Kadir Çetin, birkaç gün önce başladığı Merter'deki işine yetişmek için o saatte tenha olan otoyoldan geçmeye çalışıyordu. Sekizde bir oranında kusurlu bulunan Emre, "Hayatımın en zor, en kötü iki gününü yaşadım. Allah kimseye böyle bir acı yaşatmasın" dedi. Ölen Kadir Çetin'in 5 çocukla ortada kalan ailesine sabır dileyen Emre, "Onlar için yapabileceğim herşeyi yapmaya hazırım. Kabul ederlerse ben de artık onların evladıyım" dedi. Kazayı öğrenen Fatih Terim ve Mehmet Ağar'ın Emre'yi arayıp bilgi aldıkları söylendi.
 </p>
 <p class="metin">
 </p>
 <p class="arabaslik">
  İpekçi yeniden
 </p>
 <p class="metin">
  Ülkemizin önemli faili meçhullerinden Abdi İpekçi cinayetinin aydınlatılması için bir son dakika girişimi.
 </p>
 <p class="metin">
  Zamanaşımına sayılı günler kala, İpekçi suikastine karıştığı iddia edilen Yalçın Özbey ile Yusuf Çelikkaya hakkında dava açıldı. İpekçi suikasti konusunun tekrar hareketlenmesine, Ünye Cezaevi'nde gasp ve hırsızlıktan hükümlü olarak yatan Yusuf Çelikkaya'nın bu yılın başında yazdığı bir mektup sebep olmuştu. Çelikkaya, bu yılın ilk günlerinde İstanbul Cumhuriyet Başsavcılığı'na gönderdiği ihbar mektubunda, Abdi İpekçi cinayetini tekrar gündeme getirmişti. "Abdi İpekçi'nin öldürülmesini Abdullah Çatlı ortaya attı. Bu işi konuşup onayladık. Daha sonra görev bölümü yaptık" şeklinde ifadeler bulunan mektubun ardından dava açılması gündeme geldi.
 </p>
 <p class="metin">
 </p>
 <p class="arabaslik">
  Mafyanın pabucu
 </p>
 <p class="metin">
  Paralarını tahsil edemeyenlerin artık mafyanın haricinde ikinci bir adresleri var. Üstelik bu adres legal, dahası resmi bir adres. Alman kökenli Kasolvenzia Ticari Alacak İdaresi Hizmetleri Ltd. Şti. Alacak—verecek sorunu bulunan iki taraf arasında arabulucuk görevini resmi bir sıfatla yapacak olan firma, ödemelerin hem daha hızlı, hem de daha "az masraflı" gerçekleşmesini sağlayacağı iddiasında.  İster istemez akıllarda soru işaretleri oluşuyor şimdi: Borcu olan parayı ödememeye karar vermiş ve direnmeyi göze almış kişi veya kuruluştan, topuğa iki el sıkmadan bu para nasıl tahsil edilir ki?
 </p>
 <br/>
 <center>
  <a class="anaorta" href="http://web.archive.org/web/20010707125407/mailto:avatandas@hotmail.com">
   avatandas@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/karakutu/1.htm), [web.archive.org (arşiv bağlantısı)](http://web.archive.org/web/20010707125407/http://www.aksiyon.com.tr:80/2000/309/karakutu/1.htm)
