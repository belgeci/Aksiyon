# Anadolu mutfağına adanmış bir ömür

*Aydoğan Vatandaş 2015.01.27*

<div class="pNewsDetailMainContent" itemprop="articleBody">
 <p>
  Kaymakam-vali olmasını hayal eden ailesi onu dil kursu için İngiltere’ye gönderecekti. Ama o, dil kursu parasıyla lokanta açtı. 2013’te de dünyanın en iyi yemek kitabı yazarı ödülünü kazandı.
 </p>
 <p>
  Adı, Ömür Akkor. 36 yaşında. Ailesinin İngiltere’de dil eğitimi için verdiği parayla Bursa Santral Garajı’nda esnaf lokantası açarak restoran işletmeciliğine adım atmış. Oradan da 2013’te Fransa’da Louvre Müzesi’nde yapılan Gourmand Yemek Kitapları Ödülleri gala gecesinde, Selçuklu Mutfağı eseriyle dünyanın en iyi yemek kitabı yazarı ödülünü kazanmaya varan bir başarı hikâyesine imza atmış. Ömrünü Türk yemeklerine ve mutfağına adayan Ömür Akkor ile, Selçuklu mutfağı hakkında yazdığı kitabını tanıtmak için geldiği New York’ta tanışıyoruz. Kendisiyle Anadolu yemekleri tarihini, yemek konusunda neleri yanlış bildiğimizi konuşuyoruz. Tabii hayat hikâyesiyle başlayarak...
 </p>
 <p>
  Bursa Uludağ Üniversitesi’nde İktisat okurken, günün birinde insanlara güzel yemekler yapabileceği, her mevsim menüsünü değiştirebileceği bir restoranı olsun istiyormuş Akkor. Bu hayalleri kurarken yazları garsonluk yapıyormuş. Sonra ailesinin İngiltere’de 9 aylık bir eğitim için verdiği parayla Bursa Santral Garajı’nda ‘Semsek’ adlı lokantayı açmış ve bugünlere kadar gelen sürecin içinde bulmuş kendini.
 </p>
 <p>
  Küçükken yemek yapmaya bir eğilimi var mıymış peki? “Antepli bir aileden geliyorum. Bizde pazar günü mutfağın hâkimi babadır. Kebap yapar, salata yapar... Sen de evin oğlu olarak yardım etmeye başlarsın. Salata yap, eti terbiyele, mangalı yak, pişir derken hep yemeğin içindeydim.” diyor.
 </p>
 <p>
  Babasıyla kebap yaparken sıkıntı yokmuş ama iktisat okuyup iş olarak bunu seçince sorun olmuş: “Ailem sürekli, kaymakam-vali olmamı istiyordu. Sekreterin olacak, kapın çalınmadan odana girilmeyecek... Ben İngiltere parasıyla dükkân açınca olan oldu. Biraz küs kaldık; lakin şimdi çok şükür bir sorun yok.”
 </p>
 <p>
  Akkor, dünyanın geri kalanının yediklerinden çok daha iyi malzemelere, yeteneklere ve tariflere sahip olmasına rağmen Türk mutfağının dünyada hak ettiği yerde olmadığını düşünüyor. “Bu kadar seyahatten sonra hem kültür hem zenginlik konusunda çok az mutfağın Türk mutfağına yaklaştığını kesin olarak söyleyebilirim.” diyor. Yazmadığımız, tanıtamadığımız ve sadece döner ve kebaptan ibaret olarak anlattığımız için dünya mutfakları arasında iyi bir yerde bulunmadığımızı ifade ediyor: “Sadece yemek satarak dünyanın en iyi mutfağı olunmuyor, literatüre de bakılıyor. Bizim gibi asırlardır büyük bir yemek kültürü geleneği olan bir milletin tüm bu aşamaları, her yüzyıla bir bölüm açarak yazması ve yayımlaması gerekiyor.”
 </p>
 <p>
  Ömür Akkor’a, “Tarihsel olarak baktığında Anadolu’nun yemek kültürü sana ne söylüyor?” diye soruyoruz. Tarih boyunca birçok medeniyete ev sahipliği yapan ve savaşlar nedeniyle büyük göç hareketlerinin yaşandığı Anadolu’nun çeşitlilik bakımından yemek kültürünün gelişmesine büyük bir kaynak olduğunu söylüyor Akkor: “Anadolu’ya gelen her maharetli el bölgede öğrendiklerini ve kendi bildiklerini harmanlıyor, bir sonraki nesle daha geniş ve daha çeşitli bir mutfak bırakıyor. Bunun her yüzyılda misliyle arttığını çok rahat söyleyebiliriz. Böylece ortaya enfes bir yemek kültürü çıkıyor.”
  <br/>
  <br/>
  Hitit mutfağı çok temizdi
 </p>
 <p>
  Söz Anadolu medeniyetlerinden açılınca Hititler’in yemek kültüründen de bahsediyor Akkor: “Bence mutfak konusunda kesinlikle kendi çağlarından yüzyıllarca öndeler. Neden mi? Bundan 4 bin sene önce sadece kayıtlı 120 hamur işi ve ekmek çeşidi var ki şimdilerde bu Türk mutfağında bile yok. Hijyen konusunda da ilerideler. Temizlik kuralları çok katı. Mesela, aşçı saçı, sakalı ile mutfağa girerse ailesi ile beraber ölüme terk ediliyor. Mutfağından toz kalkarsa, mutfağa hayvan girerse ya da duş almadan mutfağa girerse aynı ceza geçerli.”
 </p>
 <p>
  Peki, Selçuklu mutfağı? Selçuklu’nun binlerce yıl önce oluşan bir kültürün mirası üzerine Anadolu’ya yerleştiğini belirtiyor Akkor: “Hem etkileşimlerle hem benzerliklerle hem de kendine has tarifleri ile bambaşka bir mutfak. Kendi içinde de dönemlere ayrılıyor. Büyük Selçuklu’dan Anadolu Selçuklu’ya geldiğimizde daha yerleşik ve çeşitli bir mutfak görüyoruz. Anadolu’nun kültürü, komşu olduğu Arap coğrafyası ve artık indiği deniz kenarları, mutfağını değiştirip geliştiriyor.”
 </p>
 <p>
  Anadolu’daki etkilenmenin benzeri dünya mutfaklarında da görülüyor mu peki? Etkilenmiyormuş gibi gözükse de mutfağın gelişimi ile insanlığın gelişiminin beraber hareket ettiğini söylüyor Ömür Akkor. Şiş kebap üzerinden bir örnek de veriyor: “Türk ve Yunan mutfağında kuzu şişin kimin olduğu hep tartışılır; fakat 1000 yılında Kaşgarlı Mahmud, Divan-ı Lügat-it Türk’te ‘Türkler eti şişe takdu ve yedu’ diye kayıt düşmüş. Bu bize Türklere ait olduğu hissi verse de Hititler’de Happena diye bir yemek var. Biraz iri doğranmış etin ahşap şişe takılıp ateşe konduğu, bizim şiş kebabın atası diyebileceğimiz yemek bu. Yani aslında bu insanla alakalı olan bir şey. Ateşte et pişirecek birisi elini kullanmaz, ahşap ya da demir bir şişe yerleştirerek pişirir. Buna benzer birçok örnek var. O yüzden aynı çağlarda başka coğrafyalarda benzer yemekler bulabiliyoruz.”
 </p>
 <p>
  Akkor’un son yemek kitabı Selçuklu mutfağı ile ilgili olunca Selçuklu halkı ve yönetici elitinin yemek alışkanlıkları arasında farklılık olup olmadığını soruyoruz. “Anadolu Selçuklu Sultanı Alaaddin Keykubat, kendi sarayında ne yerse halkına da aynısını yediriyor. Bunun dünyada ve Anadolu’da bir daha da örneği olmuyor. Keykubat, Anadolu’nun tarihteki en zengin döneminde tahta geçiyor ve bu bolluk ve bereket onun da yediğini ayniyle paylaşması olarak halka yansıyor.” diye cevap veriyor.
 </p>
 <p>
  Peki, Osmanlı’da durum nasıl? “Osmanlı’da böyle değil.” diyor Akkor: “Hatta 17-19. yüzyıllar arası kesin bir ayrım var. Sarayda pişen yemeklerle halk mutfağının hiçbir alakası yok. Şimdilerde okuduğumuz Osmanlı mutfağı kitaplarındaki yemekler, tam olarak saray mutfağı kayıtları. Özellikle son yüzyılda Fransa’dan getirilen aşçılarla bu bağ tamamen kopuyor, saray mutfağının halk mutfağı ile alakası kalmıyor.”
 </p>
 <p>
  Zengin bir yemek arşivim var
 </p>
 <p>
  Osmanlı mutfağının temelinin Selçuklu mutfağı olduğunu da ifade ediyor Ömür Akkor: “Yemekler sadece Osmanlı’ya aitmiş gibi davranıldı. Yani Osmanlı bu yemek kültürü ile doğdu sanıldı. Oysa tıpkı Selçuklu mutfağını oluşturan geçmiş temeller gibi Osmanlı’nın da temelleri  vardı. Bunun önemli ayağı da Selçuklu’ydu. Selçuklu daha basit, daha yalın, az malzemeli yemekler yerken Osmanlı’da gittikçe artan çeşit, malzeme ve usul vardı. O yüzden birbirlerinden bambaşka hâle geldiler ama yemek tarihçisi olarak baktığınız zaman Osmanlı mutfağının altında yatan temeli rahatça görürsünüz.”
 </p>
 <p>
  Ömür Akkor, yemekle ilgili tarihî kaynaklara nasıl ulaşıyor peki? “Tek başıma ulaşmıyorum. Eşsiz bir ablam ve eniştem var.” diyor. “Onlar antik dönemden Osmanlı metinlerine kadar çeviriler yapabiliyorlar. Ben de üniversitede okurken özel izinle Tarih Bölümü’nde 2 dönem Osmanlıca dersleri aldım. Osmanlı’nın yemekle alakalı tüm dökümanlarını kütüphanemizde topluyoruz. Benzer yüzyıllar için dünyadaki literatürü de tarıyoruz. Böylece dünyada geçmişe ait yazılı kaynaklar konusunda  bir arşivimiz var. Ayrıca 4 yıldır Çorum’da devam eden Alacahöyük kazısında Prof. Aykut Çınaroğlu ile beraber çalışıyorum. Kazı evinde eski metinleri anlama, uygulama ve bazı özel teknikler hakkında bilgi sahibi oluyorum. Sonra da tüm bu bildiklerimi dönemler hâlinde yazıyorum.”
 </p>
 <p>
  Son olarak, önemli bir konuyu konuşuyoruz: Yemek konusundaki yanlışlarımız... Endüstriyel şartlar dolayısıyla yeme-içme şeklimizi değiştirdiğimizi; obezite, şeker, kalp rahatsızlıkları ya da kanser gibi risklerin giderek arttığını belirtiyor Akkor: “10 bin yıldır aynı şeyleri yiyen insanoğlu bunları eritmekte hiçbir sorun yaşamıyor ama 1970’lerden sonra ortaya çıkan ve gıdaymış gibi sunulan yemeklerle tüm bu düzen değişiyor ve ortaya hiçbir zaman yemediğimiz, vücudumuzun eritemediği ve sağlığımızı tehdit eden yemekler çıkıyor. Benim bu hususta küçük bir tavsiyem var. Allah’ın yarattığı bu düzenin içinde doğanın bir parçası olarak yiyeceğimiz ürünlerde de doğallık aramalıyız. Yani yemeden önce şu soruya cevap aramalıyız: Bu ürünü Allah mı yarattı, yoksa endüstri mi üretti?”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/anadolu-mutfagina-adanmis-bir-omur_541177), [web.archive.org (arşiv bağlantısı)](http://web.archive.org/web/20150129045440/http://www.aksiyon.com.tr:80/dosyalar/anadolu-mutfagina-adanmis-bir-omur_541177)
