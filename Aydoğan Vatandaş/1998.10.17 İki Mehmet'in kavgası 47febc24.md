# İki Mehmet'in kavgası

*Aydoğan Vatandaş 1998.10.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1995 yılının soğuk bir mart akşamında İstanbul Çerkezköy yolunda terkedilmiş bir araba bulundu.
  </font>
 </div>
 <div id="newsText">
  <font class="detail-text">
   Araba Jandarma bölgesine bırakılmıştı ve ertesi sabah İstanbul Jandarma Alay Komutanlığı olaya el koydu. Jandarma İstihbarat Astsubayı Ahmet Altıntaş bu olayı aydınlatmak için görevlendirildi. Arabanın sahibi Tarık Ümit'ti ve devletin resmi kayıtlarına göre 18 yıldır MİT'te çalışıyordu.
   <br/>
   <br/>
   Tarık Ümit kayıptı ve ölümünden şüpheleniliyordu. Araştırmalar çok aydınlatıcı olamadı. Ümit halâ kayıp ve spekülasyonlar bitmek bilmiyor. Tarık Ümit kimdi ve tüm bu bilinmeyenler denkleminde nerede yer alıyordu?
   <br/>
   <br/>
   Her şey bundan tam 16 yıl önce başlamıştı. 1982 yılının aralık ayıydı. Necdet Öztorun, Recep Ergun, Burhanettin Bigalı, Nevzat Bölügiray, İrfan Tınaz ve Doğan Salman'dan oluşan 6 komutan, Emniyet Genel Müdürü Fahrettin Görgülü ve MİT Daire Başkanı Galip Tuğcu ile birlikte bir toplantı yaptılar. Çanlar mafya için çalıyordu. Toplantıda mafyanın başındaki isimlerin etkisiz hale getirilmesi için MİT ve Emniyet'in bir dizi önlem alması kararı çıktı. Tüm hazırlıklar yapılmıştı. MİT'te bu konuyla ilgili olarak özel bir birim kurulmuş, başına da sonraları çok konuşulacak bir isim getirilmişti; Mehmet Eymür...
   <br/>
   <br/>
   Baş yiyen rapor
   <br/>
   <br/>
   Kısa süre sonra ünlü 'Babalar Operasyonu' gerçekleştirilmiş ve Tarık Ümit ismi de ilk kez burada duyulmuştu. Resmi görevi gereği patronunun aleyhinde ifade veren Tarık Ümit bunun cezasını 1985 yılında bir gece Bebek Parkı'nda uğradığı silahlı saldırıyla ödemişti. Tarık Ümit yaralanmıştı. Bu arada yeraltı dünyasındaki güvenilirliği gün geçtikçe artıyordu. 198387 arası dört yıllık bir çalışmanın ürünü olan 1. MİT Raporu'nda yeralan en önemli bilgiler Tarık Ümit'ten sağlanmıştı.
   <br/>
   <br/>
   İki Mehmet'in kavgası işte bu raporla başlıyordu. Raporun en belirgin hedefi Mehmet Ağar'dı ve rapordaki ifadelere göre Ağar "uyuşturucu dünyasının tam ortasında" yeralıyordu. Mehmet Eymür MİT Güvenlik Dairesinin başına geçtiğinde Tarık Ümit en güvendiği ajanıydı. Bu tarihlerde MİT Güvenlik Dairesi Başkan Yardımcısı ise yine isminden sıkça bahsettiren Korkut Eken'di. 1987'de Aydınlık Dergisi'nin yayınlamasıyla ortaya çıkan 1. MİT raporu olayı hem Hiram Abas'ın hem de Mehmet Eymür ve Korkut Eken'in başını yemişti. Üçü de kısa süre sonra MİT'teki görevlerinden ayrılmak zorunda kaldılar. Ancak Eymür mafya dünyasının korkulu rüyası haline gelen ünlü köstebeği Tarık Ümit ile ilişkisini hiçbir zaman kesmemişti.
   <br/>
   <br/>
   Buz fabrikası ilişkiyi dondurdu
   <br/>
   <br/>
   Eymür ve Eken 27 Mayıs 1988 tarihinde MİT'teki görevlerinden ayrıldılar. Hiram Abas ise bir süre sonra DevSol'un gerçekleştirdiği bir suikaste kurban gitti. Kısa süre sonra Eken ve Eymür birlikte bir buz fabrikası işletmeye karar verdiler. Ancak bu da çok fazla uzun sürmedi. Yıllarını isitihbarat dünyasının hareketli ve heyecanlı dünyasında geçiren bu iki adama sivil hayatın tüm kapıları birer birer kapanıyordu. Kavgalı bir şekilde ayrıldılar. İşte her şey o zaman oldu. Bu ayrılıktan haberdar olan dönemin Emniyet Genel Müdürü Mehmet Ağar, Korkut Eken'e 'birlikte çalışalım" teklifini götürmekte gecikmeyecekti. Eymür ise beş yıl aradan sonra 14 Şubat 1994'te yeniden MİT'e dönmüş ve KontrTerör Daire Başkanı olarak göreve başlamıştı.
   <br/>
   <br/>
   1994 yılıydı. Saat öğleden sonra üç buçuktu. Emniyet Genel Müdürlüğü'ne esrarengiz bir telefon geldi. Arayan Mehmet Eymür'ün 1 numaralı ajanı Tarık Ümit'ti. Tarık Ümit çok önemli bir kaçakçılık olayını ihbar edeceğini söyledi. Korkut Eken ve Tarık Ümit Ankara'da buluştular. Eken büyük bir heyecanla Tarık Ümit'i Mehmet Ağar'la tanıştırdı. Emniyet Birimleri bu ihbar üzerine eroin imalatında kullanılan büyük miktarda asit anhidrit ele geçirmişti. Böylelikle Mehmet Eymür'ün 1 numaralı ajanı Tarık Ümit, Mehmet Ağar'ın birimine sızmayı başarmıştı.
   <br/>
   <br/>
   Jandarma Astsubay Ahmet Altıntaş Tarık Ümit dosyasını açarken böylesine ilginç bir ilişkiler ağıyla karşılaşacağını hiç beklemiyordu. Altıntaş Türk Telekom'a başvurarak Ümit'in cep telefonu kayıtlarını aldı. Kayıtlara göre Tarık Ümit kaçırılmasından kısa bir süre önce hem Emniyet'le hem de MİT merkeziyle görüşmüştü. Aynı gün saat 19.21'de Alaattin Çakıcı'nın kardeşi Gencay Çakıcı ile de görüşen Tarık Ümit, son konuşmasını Özel Timciler Ayhan Akça ve Ziya Bandırmalıoğlu'nun arkadaşı Avşar Kederoğlu ile yapmıştı. Kederoğlu'nu sorgulayan Altıntaş, "Telefonumu özel Tim'ciler Ayhan ve Ziya kullanıyordu" cevabını aldı.
   <br/>
   <br/>
   Ağar'dan güvence
   <br/>
   <br/>
   Bu sırada Mehmet Eymür de iki kişilik özel bir ekiple Tarık Ümit'in peşine düşmüştü. Eymür'e göre Tarık Ümit, özel Tim'ciler tarafından kaçırılmış ve Sami Hoştan'ın Silivri yakınlarındaki çiftliğinde Abdullah Çatlı tarafından sorgulandıktan bir kaç gün sonra öldürülmüştü. Meclis Susurluk Komisyonu'na konuşan Eymür, Ümit'in kaçırılmasını haber aldıktan sonra, Emniyet Genel Müdürü Mehmet Ağar'ı arayarak, "Can güvenliğinin" sağlanmasını istediğini, Ağar'dan bu güvenceyi almasına rağmen, Ümit'i kurtaramadıklarını belirtiyordu.
   <br/>
   <br/>
   "Maalesef kurtaramadım"
   <br/>
   <br/>
   Mehmet Eymür bu bilgiyi Tarık Ümit'in ailesine de vermişti. Eymür önce aileye haberci göndermiş ve "Tarık, Emniyet Genel Müdürü Ağar'ın bilgisi dahilinde, müşaviri Korkut Eken'in emriyle, Özel Harekatçılarca kaçırıldı. Şu anda sorguda. Merak etmeyin, serbest bırakılması için gerekli girişimlerde bulundum" mesajını iletmişti. Bir kaç hafta sonra da "Maalesef kurtaramadık; sorumluların yargı önüne çıkarılması için gereken yardımı yaparım" demişti.
   <br/>
   <br/>
   Eymür Tarık Ümit'in kaçırılması ile ilgili olarak Meclis Araştırma Komisyonuna da şunları söylemişti:
   <br/>
   <br/>
   "Erenköy'deki Divan Pastanesi'nde otururken, Özel Hareket Daire Başkanı İbrahim Şahin'in koruması Ayhan Akça yanına gelmiş ve İbrahim Bey seni bekliyor' demiş. Daha sonra İbrahim Şahin'in evine gitmiş, ardından ortadan kayboldu, arabası bulundu. Yaptığım araştırma sırasında Ümit'in, Abdullah Çatlı'nın elinde sorguda olduğunu öğrendim."
   <br/>
   <br/>
   Eymür'ün iddialarının anlamı şuydu: MİT'in bir istihbarat görevlisi, devletin Emniyet birimi ve bu birimle bağlantılı sivil kişilerce kaçırılarak ortadan kaldırılmıştı. Başlangıçta çok şaşırtıcı gelen bu iddia, kısa bir süre sonra doğrulanmıştı. Ümit kaybolmasından 1 hafta önce Londra'da bulunan Nurettin Güven'le yapmış olduğu telefon konuşmasında şöyle diyordu: "Kellemi istiyorlar, ama ben onların kellesini alacağım."
   <br/>
   <br/>
   Peki Tarık Ümit'in Eymür'ün köstebeği olduğu nasıl ve ne zaman anlaşılmıştı? Bu sorunun cevabı da İstanbul DGM'nin Mehmet Ağar için hazırladığı fezlekeden anlaşılıyordu:
   <br/>
   <br/>
   "Yaşar Öz'ün bir eroin olayında Almanya'da yakalanmasında ihbarcı olarak Tarık Ümit'ten şüphelenmesi sebebiyle aralarında ihtilaf bulunduğu, Tarık Ümit olayının araştırmasını yapan Jandarma İstihbarat Astsubayı Ahmet Altıntaş'ın araştırmaları sırasında bu hususun iddia ve ifade edildiği anlaşılmıştır. Nitekim Yaşar Öz'ün ikametgahında yapılan aramada ele geçirilen belgeler arasında Tarık Ümit adına düzenlenmiş yeşil pasaport da bulunmuş ancak, bu pasaportun Yaşar Öz'ün evinde bulunma sebebi tespit edilememiştir."
   <br/>
   <br/>
   Tarık Ümit, ortadan kaybolmadan kısa bir süre önce, Mehmet Ağar ve ekibi ile ilgili tüm bildiklerini noter huzurunda açıklayacağını söylüyordu. Korkut Eken'den ölüm tehdidi aldıktan sonra, iki tanığın yanında, Eymür'ü arayarak söylemişti bunu. İkinci ölüm tehdidini aldıktan sonra da Eymür'ü aramış ve tüm bildiklerini bir banda kaydettiğini söylemişti. Sonra bu kasedi Mehmet Eymür'e ulaştırdığı söyleniyor. Tarık Ümit şöyle diyordu Eymür'e: "Eğer bana bir şey olursa her şeyi açıklamalısın."
   <br/>
   <br/>
   Mehmet Eymür, Tarık Ümit'in vasiyetini gerçekleştirdi. Bu gerçekleşen vasiyetin adı II. MİT raporuydu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4285-33-iki-mehmetin-kavgasi.html), [web.archive.org (arşiv bağlantısı)](http://web.archive.org/web/20130702193028/http://www.aksiyon.com.tr:80/aksiyon/haber-4285-33-iki-mehmetin-kavgasi.html)
