# Donanmamız Ege'ye taşınıyor

*Aydoğan Vatandaş 1998.05.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk Deniz Kuvvetleri'nde son yıllarda dikkatlerden kaçmayan bir hareketlilik yaşanıyor. Bunların başında da Gölcük Donanma Komutanlığı'nın Aksaz'a nakli ile ilgili gelişmeler geliyor.
  </font>
 </div>
 <div id="newsText">
  <font class="detail-text">
   Gölcük, bilindiği gibi dışarıya, açık denizlere kapalı bir liman. Donanmamızın harekat kabiliyetini kısıtlayıcı bu durum özellikle Ege Denizi veya Akdeniz'de meydana gelebilecek ani kriz durumlarında oldukça büyük sıkıntılara neden oluyor. Son yıllarda Yunanistan'ın Türkiye'ye karşı izlediği kontrollü gerilim stratejisi işte bu sorunu yeniden gündeme getirdi. Askeri stratejistler Yunanistan'ın AB ülkelerinin de desteğini alarak girişebileceği olası bir harekat planına karşı Türkiye'nin zor duruma düşebileceğini sıklıkla belirtiyorlar. Türkiye ile kıyaslandığında azımsanmayacak bir deniz gücüne sahip bulunan Yunan Deniz Kuvvetleri'nin son yıllarda modernizasyon çalışmalarının yanısıra donanmasına kattığı yeni gemiler dikkatle izleniyor. Bunun yanısıra Yunan Askeri İstihbaratı'nın Türk Deniz Kuvvetleri'ne karşı giriştiği askeri istihbarat çalışmalarında görülen hareketlilik bazı değerlendirmeleri de beraberinde getiriyor.
   <br/>
   <br/>
   Yunanistan'ın Ege'deki adaları silahlandırması, S300 füzelerinin Kıbrıs'a konuşlandırılması gibi sorunlar Türkiye'nin bu konudaki çabalarının hızlanmasına neden olan somut faktörler. Oramiral Salim Dervişoğlu'nun stratejik öngörü sahibi bir komutan olduğunu da belirten kaynaklar, Dervişoğlu'nun proje ile bizzat ilgilendiğini belirtiyorlar.
   <br/>
   <br/>
   Yaşanan bu gelişmeler Türk askeri stratejistlerince değerlendirmeye alınırken üstünde durulan en belirgin konu, böyle bir kriz durumunda Türk Deniz Kuvvetleri'nin hareket kabiliyeti. Kimileri mevcut durumun Türk Donanması'nı sıkıntıya sokmayacak donanıma sahip olduğunu belirtirken, mevcut durumun bir çok handikapı bulunduğunu belirtenlerin sayısı da az değil.
   <br/>
   <br/>
   Bu görüşü savunanlar, korunması kolay olmasına rağmen Boğazlar'ın kapatılması durumunda Türk Deniz Kuvvetleri'nin elinin kolunun bağlanacağını belirtiyorlar. Donanmaya ait gemilerin sık sık Ege ve Akdeniz'de uzun süreli rotasyan yapmak zorunda kalmaları beraberinde yakıt sarfiyatı, geminin ikmal durumu gibi milyonlarca dolarlık büyük bir külfet getiriyor. İşte bu yüzden yaklaşık on yıl önce donanmanın bir bölümünün Akdeniz'de bir limana taşınması fikri gündeme getirilmiş ancak ciddi bir aşama kaydedilememişti.
   <br/>
   <br/>
   Diğer taraftan Türk Donanması'nın neden Ege'de ya da Akdeniz'de konuşlandırılmadığı da bir başka tartışma konusu olarak dile getiriliyor. Bu soruyu soranlar, sorunun cevabının tarihin tozlu sayfalarında aranması gerektiğini de belirtmekten kaçınmıyorlar. Denizciler tarafından ortaya atılan iddiaya göre bunun başlıca sorumlusu Mareşal Fevzi Çakmak. Donanmanın Gölcük'e konuşlandırılması, Mustafa Kemal Atatürk ile Fevzi Çakmak arasındaki görüş ayrılığını gündeme getiriyor.
   <br/>
   <br/>
   Sorunun kaynağı Fevzi Çakmak mı?
   <br/>
   <br/>
   Emekli Tümamiral Afif Büyüktuğrul, 1973 yılında Türk Tarih Kurumu'nca basılan Türk Donanması ile ilgili kitabında bu konuyu şu şekilde anlatıyor:
   <br/>
   <br/>
   "Donanma Cumhuriyet donanması idi, ama kuruluş prensibi devlete değil, Mareşal Fevzi Çakmak'a ait bulunuyordu. Çünkü Sayın İnönü'nün bizzat lütfetmek nezaketinde bulunduğu bilgilere göre Mareşal Fevzi Çakmak'a silahlı kuvvetleri düzenlemek konusunda tam yetki verilmişti. Onun işlerine ne Cumhurbaşkanı, ne Başbakan karışacak, Büyük Millet Meclisi ile hükümet de karıştırılmayacaktı. Böylece donanma prensibi Büyük Millet Meclisi'nden geçmediği için yapılacak donanma "Mareşal Fevzi Çakmak donanması" olacaktı. Genelkurmay Başkanı Mareşal Fevzi Çakmak, Hamidiye'nin şeref defterinde çok büyük donanmadan bahsetmişti ama, zamanın denizci büyüklerine söylediğine (zamanın Donanma Komutan Vekili Amiral Fahri Engin'e) ve donanmada yaptığı manevra eleştirilerine göre onun için bu donanma çok uzun vade ile yapılacak donanma idi. Zaman için uygun bulduğu donanma, sadece Bursa ovasındaki kolordu emrinde çalışacak ve Çanakkale Boğazı'nı savunacak ufak bir donanma idi. Ne Yavuz'u onarmak, ne de büyük gemi almak istiyordu. İki tanecik denizaltı gemisi ve İstiklal Savaşı'nda getirilen 300 kadar mayın, mareşale göre deniz savunmasına yetecekti.
   <br/>
   <br/>
   Onu böyle bir kanıya götüren iki neden olmalı idi. Bir kez aslında köhne silahlarla başlanan İstiklal Savaşı, kara ordusunu silah ve techizat bakımından yeniden techiz etmek durumuna getirmişti. Kara Kuvvetlerinin yeniden techizi de, bütçe imkansızlıkları yüzünden, Mareşal'i zor durumda bırakmıştı. Kara ve Deniz Kuvvetleri'ni dengeli şekilde geliştirmek yerine ilk önce Kara Kuvvetlerini yıllar sonra da Deniz Kuvvetlerini geliştirmek niyetinde idi. Diğer neden, Balkan Savaşı'nın Başkomutanlığından miras alınan fikirler olabilirdi. Donanma yerine kara kuvvetinin stratejik manevra gücünü artıracak demiryolu yapmak, Türkiye'ye daha güçlü savunma sağlardı...
   <br/>
   <br/>
   İstiklal Savaşı'nın çok kahraman orgeneralleri müvacehesinde donanmanın sadece savunma kuvveti olmayıp memleket politikasına itibar kazandırıcı, ekonomik gelişmeye büyük hizmetler sağlayıcı, millet kültürünü dünyaya yayıcı, kara kuvvetlerine de stratejik manevra ikmal kolaylığı kazandırıcı bir güç olduğu fikrini savunmak, zamanın genç denizcileri için mümkün olmamıştı. Bunları sonradan Büyük Ata'mız sezecek ve devleti gerçek bir deniz programı içine sokacaktı."
   <br/>
   <br/>
   Mareşal Fevzi Çakmak'ın, günün zaruri şartlarından ötürü şekillenmiş, Türk Donanması'nın gelişmesini önleyici tutumu bugün bile bazı denizciler tarafından dile getiriliyor. Diğer taraftan Atatürk'ün, Türk Donanması'nın gelişmesi için yoğun bir çaba içine girdiğini belirten denizciler, Türkiye'nin içinde bulunduğu mali olumsuzlukların Türk Donanması'nın önünde her zaman büyük bir engel olarak durduğunu, dolayısıyla kimi aksaklıkların giderilemediğini de sözlerine ekliyorlar.
   <br/>
   <br/>
   Sorunun sadece Fevzi Çakmak'la açıklanamayacağını, konunun dönemin siyasi ve askeri konjonktürü ile ilgili olarak değerlendirilmesi gerektiğini belirtenler de yok değil.
   <br/>
   <br/>
   Diğer taraftan Türkiye'nin savunma sanayiinde Batı'ya bağımlı olması Türk Donanması'nı derinden etkileyen faktörlerden biri olarak değerlendiriliyor. Türk dış politikasının ve siyasi ve konjonktürün savunma sanayiini kimi zaman derinden etkilediğini belirten askeri kaynaklar bu durumun giderilmesi için bir dizi çalışmanın başlatıldığını da belirtiyorlar.
   <br/>
   <br/>
   Bağımlılık nasıl oluştu?
   <br/>
   <br/>
   İkinci Dünya Savaşı'nın dünyayı Doğu, Batı, tarafsız blok olarak üçe ayırması ile birlikte, Türkiye yeniden silahlanmak zorunda kalmıştı. Sovyet tehdidi Tükiye'yi ABD'ye yakınlaştırmış, Rauf Orbay'ın hiç bir resmi sıfatı olmamasına rağmen ABD'ye giderek Türkiye'ye askeri yardımın yapılmasını sağlayan Truman Doktrini'ni beraberinde getirmesi ile birlikte Türkiye savunma sanayiinde ABD'ye bağımlı bir hale gelmeye başlamıştı.
   <br/>
   <br/>
   Büyük Millet Meclisi, yardımı, çıkardığı kanunla kabul edince yapılacak yardımın mahiyetini tespit etmek üzere Amerika'dan Türkiye'ye bir general başkanlığında kara, deniz, hava kuvvetlerinden heyetler gelmeye başlamıştı. Amiral Hermann başkanlığındaki deniz kurulu donanmaya gelerek kuruluş ve eğitim durumunu tespit etmişti. Türk subayları Amerikalılardan İkinci Dünya Savaşı'nın tecrübelerini öğrenirken, ABD de Sovyetler'e karşı kendisine samimi ve gönüllü bir dost, stratejik önemi büyük bir ileri karakol kazanıyordu.
   <br/>
   <br/>
   Bundan sonra Türk Donanması uzunca bir süre bütün gelişmelerini maalesef ABD ile birlikte düşünmek zorunda kaldı. Aradan geçen onca yıla rağmen Türk Donanması Gölcük'ten dışarı çıkamadı.
   <br/>
   <br/>
   Yıllar sonra Aksaz'da bir dizi çalışmaya başlandı. Türk Deniz Kuvvetleri içinde bulunduğu onca olumsuzluğa rağmen, oldukça cesur adımlar atarak, donanmayı Aksaz'a taşımanın yollarını aramaya başladı. Daha şimdiden Aksaz'da 700 konutluk lojman, 44 milyarlık 20 adet durak yapımının hazırlıklarına başlandı. 330 milyarlık çimlendirme projesi de gündemde. Şu an Ay sınıfı 4 denizaltı ve iki gemi Aksaz'a bağlanmış durumda. 2 denizaltının bağlanması da yakında gerçekleşecek. Bu gelişmelerin Akdeniz'e açılma politikasının devamı olduğunu belirten kaynaklar, bunun Türkiye'nin tek seçeneği olduğunu vurguluyorlar.
   <br/>
   <br/>
   Söylenen tek bir şey var:
   <br/>
   <br/>
   "Türkiye artık kabuğunu kırmak zorunda"..
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3757-donanmamiz-egeye-tasiniyor.html), [web.archive.org (arşiv bağlantısı)](http://web.archive.org/web/20121001022321/http://www.aksiyon.com.tr:80/aksiyon/haber-3757-donanmamiz-egeye-tasiniyor.html)
