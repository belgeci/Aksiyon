# Lübnan’da yeni umut oğul Hariri

*Wasim Bekraki 2005.05.09*

<div>
 <p>
  <font>
   BEYRUT - Lübnan, bu ayın sonunda sandığa gidiyor. Başbakan Refik Hariri’nin bir suikaste kurban gitmesinden sonra yeni bir döneme giren ülkede, yeni siyasi aktörler öne çıkıyor. Bunlardan biri eski Başbakan Hariri’nin oğlu Sadettin Hariri. Aksiyon’a konuşan Sadettin Hariri, “Babamın yolundan gidiyorum ve kendime güveniyorum.” diyor.
   <br>
    Suriye karşıtlığı ile bilinen eski Başbakan Refik Hariri’nin bir suikast sonucu öldürülmesi Lübnan’daki siyaseti harekete geçirdi.
    <br/>
    <br/>
    Meydanları dolduran insanlar, Suriye’nin askerlerini çekmesini, adil seçimlerin yapılmasını istedi. Bu tepki kısa sürede sonuç verdi. Seçim hükümeti kuruldu ve Suriye askeri yıllardır konuşlandığı Lübnan’dan çekildi. Şimdi gözler bu ayın sonunda yapılacak seçimlerde. Muhtemelen iki turlu yapılacak seçim 15 Haziran’a kadar sonuçlanacak ve Lübnan’da siyaset yeniden şekillenecek.
    <br>
     <br>
      Suriye Devlet Başkanı Beşşar Esad’a yakınlığıyla bilinen Başbakan Necip Mikati, ülkesinin içinde bulunduğu süreci başarıyla atlatacağına inanıyor. Ancak, muhalefet aynı kanaatte değil. Seçim kanununda değişiklik yapılmadan seçime gidilmesi eleştiriliyor. Halk ise temkini elden bırakmasa da gelecekten umutlu. “Hükümdar” olarak nitelendirilen eski siyasetçilerin yerini yenilerinin alacağını umuyor.
      <br>
       <br>
        Lübnan siyasetinde yeni isim olarak Refik Hariri’nin oğlu Sadettin Hariri öne çıkıyor. Gittiği her yerde güllerle karşılanan ve halkın yoğun ilgisine mazhar olan oğul Hariri, babasının yolunda giden “kahraman” olarak gösteriliyor. Adına sloganlar atılıyor, şarkılar söyleniyor, Lübnan’ın yeni sahibi olarak ilân ediliyor. Ailesi tarafından “babasının halefi” olarak takdim edilmesinden sonra Fransa Cumhurbaşkanı Jacques Chirac’la görüşen, ardından ABD’ye giden genç siyasetçiye kamuoyu desteği de büyük. Sadettin Hariri’nin mecliste büyük bir kitleyi etrafında toplamasına kesin gözüyle bakılıyor.
        <br>
         <br/>
         Babasının yolunda gideceğini, Lübnan’ın Refik Hariri’nin politikalarına ihtiyacı olduğunu söyleyen Sadettin Hariri, nasıl bir politika izleyeceğini Aksiyon’a şöyle anlattı: “Ben Refik Hariri’nin oğluyum. Babam nasıl Lübnan’da iç savaşı önleyip bu ülkenin önünü açtıysa ben de öyle yapacağım. Amacım babamın tamamlayamadığı tam bağımsız Lübnan devletini dünyada hak ettiği yere getirmektir.” Çok çalışacağını, babasının yaptıklarını daha ileri götüreceğini dile getiriyor. Bu amacına ulaşmak için her inançtan ve ırktan insana eşit muamele edeceğini de vurguluyor.
         <br/>
         <br/>
         “Seçimden sonra meclisteki konumunuz ne olacak?” şeklindeki soruya Sadettin Hariri, “Seçimden sonra yapılacak işler var. Önce bunlar üzerinde yoğunlaşacağız. Benim yapacağım işler, şehit babam adına olacağı için bana destek verenlerin yanımda olacağını sanıyorum. Doğrusu bir sürpriz beklemiyorum. Layık görürseler başbakan olurum. Ben Lübnan halkı ve Hariri ailesi için varım. Babam çok şey hak ediyordu. Ailem de çok şey hak ediyor.” sözleriyle cevap veriyor. Genç Hariri’nin siyasetteki yolu açık görünüyor. Zira, eski kurt siyasetçiler çekilme sinyali veriyor. Mevcut Başbakan Necip Mikati kendisinin ve ailesinden herhangi bir ferdin seçimde aday olmayacağını açıkladı. Aynı durum seçim hükümetinde yer alan diğer bakanlar için de geçerli. Bu kararı Lübnan’ın geleceği için verdiğini belirten Mikati, “Bu hükümetin görevi seçimi gerçekleştirmek ve taraf tutmamaktır. Biz çıkar sağlamayacağız. Yapılacak işlemlerin daha insaflı ve güvenilir olması açısından böyle bir karar alınmıştır. Bu konudaki tavrımız nettir.” diyor.
         <br/>
         <br/>
         Birleştiren kazanıyor
         <br/>
         <br/>
         Lübnan, etnik ve dini yapısıyla kozmopolit bir ülke. Siyaset bu karmaşık toplumsal yapı üzerine bina ediliyor. Kendine has siyasi kuralları olan Lübnan’da 1932’den beri nüfus sayımı yapılmıyor. Zaten siyaset de bu nüfus rakamlarına göre şekilleniyor. Ülkede her etnik ve dini grubun alacağı oy ve çıkaracağı milletvekili sayısı belli. Belirlenen rakamın dışına kesinlikle çıkılmıyor. 3 milyon 500 bin nüfusa sahip Lübnan’da 17 değişik millet ve dini grup var: Sünniler, Şiiler, Dürziler, Maruniler, Rum Ortodokslar, Ermeniler, Nasuriler, Protestan Hıristiyanlar...
         <br/>
         <br/>
         Meclis, bu grupları temsil eden 126 milletvekilinden oluşuyor. Vekillerin yüzde 50’si Müslüman, geri kalanı Hıristiyan gruplar arasında dağılıyor. Cumhurbaşkanı her zaman Maruniler’den seçiliyor. Başbakan Sünni, Meclis Başkanı Şii oluyor. Ülkedeki siyasi partilerin çoğu din eksenli politikalar üretiyor. Partilerin belirli bölgelerde ofisleri bulunuyor. Partilerin, temsil ettiği dini kesimin yaşamadığı yerlerde ne ofisi ne de gücü bulunuyor. Bu durum bazen ilginç gelişmelere de vesile oluyor. Örneğin, Hizbullah’ın bölgesinde bulunan Hıristiyanlar seçime bu partinin saflarında katılmak zorunda kalıyor. Bugün, Hizbullah üzerinden meclise giren Hıristiyan kökenli iki vekil var. Önümüzdeki seçimde Ermeni Taşnak Partisi’nin Hizbullah’la işbirliğine gidecek olması da bu seçim sisteminden kaynaklanıyor. Ayrıca, Lübnan’da partiye değil kişiye oy veriliyor. Bu yüzden partilerden çok adaylar arasındaki anlaşmalar seçimin sonucunu etkiliyor.
         <br/>
         <br/>
         Şiilerin iki önemli partisi var: Emel Partisi ve Hizbullah. Hıristiyanların partileri Şiilere göre daha fazla. Bunlar arasında en fazla tanınanı şu anda muhalefette olan ve Refik Hariri’nin öldürülmesinden sonra meydanlarda boy gösteren Lübnan Kuvvetleri Partisi ve General Aun’un grubu. Bir de Lübnan’ın kuzeyinde eski İçişleri Bakanı Süleyman Franjiye’nin başkanlık ettiği El Marada Partisi güçlü. Sünni Müslümanları İslami Cemaat ve Tevhid Partisi temsil ediyor. Dürzilerin en önemli partisi şüphesiz liderliğini Velid Canpolat’ın yaptığı Sosyal İlerleme Partisi. Büyük ilgi gören ve Lübnan meclisinde etkili olan bu parti Lübnan’ın siyasi yapısına şekil verecek güçte.
         <br/>
         <br/>
         Lübnan’da din ayırımı yapmayan ve bölge gözetmeyen tek parti, Refik Hariri’nin kurduğu Müstakbel Partisi. Bu partide her dinden ve bölgeden üye yer alıyor. İç savaş sonrası ülke siyasetinde bir denge unsuru olan parti, halkın gönlünde birleştirici yönüyle ayrı bir yer tutuyor. Refik Hariri’nin Lübnan’da bu kadar çok sevilmesi söz konusu birleştirici özelliği kadar ülkesini yeniden dünyaya açmasından kaynaklanıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1890 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21156), [web.archive.org (arşiv bağlantısı)](http://web.archive.org/web/20060104101724/http://www.aksiyon.com.tr:80/yazdir.php?id=21156)
