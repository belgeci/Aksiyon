# Global köyün kavalcısı

*Selahattin Karakış 2011.10.10*

<font class="agenda2NewsSpot">
 Günümüzde dünya global bir köy hâline gelmişse, temelde de onun harcı var, taşıyıcı sütunlarda da. Dijital yayıncılığın en büyük altyapı sağlayıcısı Apple, kurucu CEO’sunu kaybetti. Steve Jobs 56 yaşında pankreas kanserinden öldü. Herkesi peşinden sürükleyen bu hayalperestin hikâyesi…
</font>
<font class="newsDetail">
 <p>
  Lise son sınıfta okuyan oğlum perşembe sabahı saat beş buçukta verdi haberi: “Baba, Steve Jobs ölmüş.” Sabahın köründe böyle bir haberle uyandırılmayı “Ne alaka?” diye tuhaf bulabilirsiniz. Ama öncesi var. O gece yatmadan önce Apple’ın lansmanını yaptığı iPhone 4S hakkında uzun uzun konuşmuştu benimle. Yeni telefonun işlemcisi ve dolayısıyla grafiğinin çok iyi olduğunu anlatmıştı. 8 megapixsellik kamerası ile HD kalitesinde film çekmenin mümkün olabileceğini söylemiş ama iPhone 5’in tanıtılmamış olması yüzünden de hayal kırıklığı yaşadığını eklemişti. “Sanırım Steve Jobs ayrıldığı için iPhone 5’i ertelediler. Ne dersin, kanseri yenip tekrar döner mi Apple’ın başına?” diye sormuştu.
 </p>
 <p class="MsoNormal">
  İsmi neredeyse Apple ile özdeşleşen Steve Jobs’un ağustosun son haftasında sağlık sebepleri ile CEO görevini bıraktığı kaba bir bilgi olarak vardı hafızamda; ama biraz daha detaylı bilgi için eşimden iPad’ini ödünç istedim. Açıkçası gecenin o saatinde bilgisayarın düğmesine basıp açılmasını, arkasından da internete bağlanmasını beklemek zor gelmişti.
 </p>
 <p class="MsoNormal">
  Yirmi yıla yaklaşan evlilik tarihimizde evde bilgisayarın olmadığı bir an neredeyse yoktu. Gerek meslek hastalığı gerekse kişisel merak, iletişim dünyasını inanılmaz kolaylaştıran bu aleti hayatımda sürekli güncel tuttu. Benim başında saatler geçirdiğim bilgisayar, eşim için vitrinin kenarındaki çiçeğin taşıdığı dekoratifliğin ötesinde bir anlam taşımadı uzun süre. Sonra iPad ile tanıştı. O günden sonra elinden bırakmadı desem yeridir. Mutfakta yemek kitabı, salon da müzik seti, oturma odasında haber kanalı, yatak odasında ise çalar saat ve resim çerçevesi. Evin her köşesinde sürekli yanında. Bazen kızlarımdan biri, normal bilgisayarda bir şey göstermek için annesini yanına çağırdığında ekrana dokunarak sayfayı büyütmeye çalışması bizim tuhafımıza gitse de, evdeki en iyi iPad kullanıcısı o. iPod’un pabucu dama atılalı çok oldu.
 </p>
 <p class="MsoNormal">
  Sabahları işe uğurlarken, eşimden havanın o gün nasıl olacağı konusunda uyarı almak neredeyse günün rutini hâline geldi. Ev ile işyeri arası biraz uzak. İstanbul trafiği de malum, yola çıkar çıkmaz yanımda oturan oğlum bir gözü telefonunda başlıyor konuşmaya: “Haramidere-Avcılar arası yine berbat baba. Ama TEM de pek iyi sayılmaz. Sen en iyisi Ambarlı sahilinden Küçükçekmece’ye geç. Florya üzerinden Havalimanı’na bağlanırız.” Şaka gibi…
 </p>
 <p class="MsoNormal">
  Aksiyon dergisi ile Zaman gazetesi aynı binayı paylaşıyor. Sergi salonunun bulunduğu zemin katta bir de eski tarz bir matbaa makinesi var. Bazen bakım için, bazen de ziyaretçilere göstermek için çalıştırılıyor. Erimiş kurşundan harflerin yan yana dizilişi, sonra onun kâğıda baskısını tarih öncesi bir hayvanı inceler gibi seyrediyor ziyaretçiler. Oysa yakın zamanın en modern aletiydi o. Haberler şimdi bilgisayarda yazılıyor, yine dijital fotoğraf makinelerinin çektiği resimler orada rötuşlanıyor. İkisinin yanına bir de reklam eklenerek tasarımcının mause’unun ucunda şekilleniyor. Hani bazı ürünler hijyeni vurgulamak için etiketlerine “El değmeden hazırlanmıştır.” yazarlar ya aynen öyle. Okuduğunuz dergi de el değmeden poşetlenip geliyor kapınıza. Elinize alıp kâğıt üzerinde okuduğunuz dergi böyle, siz bir de dijital yayıncılığı, internet gazeteciliğini düşünün.
 </p>
 <p class="MsoNormal">
  Medya mensupları Apple ismine ve onun hafif ısırılmış elma logosuna başka meslek gruplarına göre daha aşinadır. Çünkü dijital yayıncılığın ‘ağababası’ Macintosh’tur ve bugün dünya global bir köy hâline gelmişse, temelinde de onun harcı bulunur. Teknoloji sadece bir araç değil aynı zamanda bir kültür. Ne kadar inkâr etsek de hayatımıza giren her teknolojik ürün aynı zamanda bizi parça parça değiştiriyor. Yan yana odalarda oturan kardeşler ‘tweet’ yoluyla birbirlerinin hâllerinden haberdar oluyor. Bir çalışan amirine niye izine gitmesi gerektiğini mail yoluyla anlatmaya çalışıyor. Cenaze için başsağlığı, düğün için tebrik bugünlerde çok daha hızlı. Afrika’daki kıtlıktan Amerika’daki kasırgaya kadar her hadiseden anında haberdar oluyoruz. Asya bozkırlarında beraber at koşturuyor, Ortadoğu’daki meydanlarda birlikte oturuyor, savaşları canlı yayında naklen izliyoruz. İster olumlu anlamda ister olumsuz anlamda alın; ruhlar daha yakın, bedenler daha uzak artık birbirine. Ya da tam tersi. Yakınlık ve uzaklık kavramları anlamsızlaştı sanki. Uzaktaki yakın, yakındaki uzak olabiliyor aniden.
 </p>
 <p class="MsoNormal">
  Gazeteciyi, ev hanımını, lise öğrencisini aynı paydada eşitleyip, yeni ürün piyasaya çıkarken, milyonlarca insanı mağaza önünde kuyrukta sabahlatan güç aslında nasıl bir şeydir? Doğrusu ya da yanlışı değil önemli olan; üflediği kaval ile milyonları arkasından nasıl büyülenmişçesine sürükleyebildiği. Jobs sanılanın aksine teknoloji dâhisi değildi. O pazarlama ve tasarım dâhisiydi. Bir de modern çağın en büyük hayalperestleri arasındaydı. O mu bizi kurnazca peşinden sürükledi, yoksa biz çoktan mı hazırdık dünyanın parmaklarımızın ucuna kadar gelmesine? Bir çılgınlıktı. Geldi. Geçti mi, onu ileride göreceğiz. Ama hayatımıza soktuğu aletler bizi değiştirmeye, dönüştürmeye devam edecek.
 </p>
 <p class="MsoNormal">
  Gençken dijital çağın kıvılcımlarını çakan, son on yılda ise onu daha sade ve daha sevimli hâle getiren Steve Jobs, Apple’daki görevinden ağustos ayının son haftasında ayrılmıştı. Daha önce kovulup geri çağrıldığı şirketin Yönetim Kurulu’na verdiği istifa mektubunda “Eğer bir gün gelir de Apple’ın CEO’su olarak görevlerimi yerine getiremeyecek, beklentileri karşılayamayacak duruma gelirsem bunu ilk benden duyacağınızı size hep söylemiştim. Üzülerek belirtmeliyim ki o gün geldi.” diyordu. 56 yaşındaki Jobs 6 hafta sonra pankreas kanseri yüzünden hayatını kaybetti.
 </p>
 <p class="MsoNormal">
  Apple ürünleri gündelik hayatta henüz bu kadar yaygınlaşmamışken onu 2005 yılında Standford Üniversitesi’nde yaptığı “Aç kal, budala kal” temalı konuşmasından tanırdık. “İnsanın kısa süre içinde öleceğini bilmesi, yaşantısına damga vuracak kararlar vermesi açısından büyük önem taşır. Çünkü her şey, tüm dış beklentiler, gururlar, küçük düşme ya da başarısızlık korkuları, tüm bunlar ölüm karşısında değerlerini yitirir. Yalnızca ölümdür önemli olan. Öleceğinizi hatırlamak, kaybedecek bir şeyler olduğu düşüncesini yok etmenin bildiğim en iyi yoludur. Zaten çıplaksınız. Yüreğinizin sesini dinlememek için hiçbir neden yok.” sözleri, aynı zamanda hayat felsefesini de özetliyordu.
 </p>
 <p class="MsoNormal">
  Öz babası Abdulfattah Jandali, Suriyeli bir Müslüman’dı. Öz annesi ise Amerikalı Joanne. Üvey annesi Clara, 1915 döneminde Türk-Ermeni olaylarını takiben ABD’ye göçen bir ailenin çocuğuydu. Clara’nın babası Louis Hagopian 1894 Malatya, annesi Victoria Artinian ise 1894 İzmir doğumlu. Jobs çifti ona Steve Paul adını verdi. Orta gelirli, emekçi bir ailede yetişen Jobs küçüklüğünde yaramazlığı, inatçılığı ve elektroniğe olan merakıyla tanınıyordu.
 </p>
 <p class="MsoNormal">
  Yaşadıkları kayısı bahçeleriyle meşhur vadi, daha sonra dünya bilişim ve teknolojisine yön verecek Silikon Vadisi olacaktı. O yıllarda garajlarında elektronik cihazlarla uğraşan ağabeyleriyle takılan Steve 1969 yılında Apple şirketini beraber kuracakları kendinden 5 yaş büyük ve asıl teknoloji dâhisi olan insanla, Steve Wozniak ile tanıştı ve arkadaş oldu.
 </p>
 <p class="MsoNormal">
  Ailesi için pahalı bir okul olan ve 6 ay devam ettiği Reed College’daki üniversite hayatını pek sevmedi ve bıraktı. “Üniversiteyi bırakmasaydım, gönüllü olarak kaligrafi dersine girmeyecektim... Kaligrafi dersine girmeyince, çok özel bu tasarımları öğrenemeyecektim... Farklı tasarımları öğrenemeyince, yüz milyonlarca evdeki o farklı tasarımlar olmayacaktı... ‘Şeyler’ arasındaki bağlantıyı, olmadan değil olduktan sonra üzerinden zaman geçtiğinde fark edersiniz... O bağlantıları yaşayabilmek için kalbinizin sesini dinlemelisiniz...” diyordu Standford konuşmasında.
 </p>
 <p class="MsoNormal">
  Bir süre hippi hayatı yaşayıp Doğu’nun mistik öğretileriyle ilgilendi. Sokaklardan boş şişe toplayıp karnını doyurdu, sadece meyve ile beslenilen diyetler uyguladı, ufak tefek işlerde çalışıp para biriktirdi ve Hindistan’a gitti. Budizme inanıp, saçlarını kazıtıp geri döndüğünde arkadaşı Steve Wozniak ile telefonla bedava görüşme yapmayı sağlayan Blue Box adlı bir cihaz yaparak 6 bin dolar kazandı.
 </p>
 <p class="MsoNormal">
  Wozniak o dönemde devam ettiği “ev yapımı bilgisayar kulübü”nde arkadaşlarını şaşırtmak için bilgisayarların atası olacak bir cihaz yaptı. Jobs, ilgi çektiğini görünce cihazı üretip satmayı düşündü ve 1976’da bugün dünyanın en büyük teknoloji şirketi olan Apple kuruldu. Şirket ismi ve logosu konusunda çeşitli rivayetler var. Bazıları Steve Jobs’un logoyu seçerken yoksullukla geçen çocukluğunun en önemli besini olduğu için elmadan esinlendiğini söylerken bazıları da dönemin popüler grubu Beatles’ın yapım şirketi olan Apple Records’un esin kaynağı olduğunu ileri sürüyor. Bir başka rivayete göre ise Almanların Enigma isimli şifre mekanizmasını çözerek savaşın gidişatını değiştiren matematik dâhisi Alan Turing’den dolayı bu amblem seçilmiş olması. Turing bir elmaya fili öldürecek kadar zehir şırınga ettikten sonra ondan bir ısırık alarak hayata veda etmişti.
 </p>
 <p class="MsoNormal">
  Aslında Apple’ın ilk logosu bugün tanıdığımız o ısırılmış elma değildi. Elma ağacı altında oturan (muhtemelen Newton) bir adam şeklindeydi.
 </p>
 <p class="MsoNormal">
  Şirket 1977’de Apple II’yi piyasaya sürdüğünde 2 milyon satışa ulaştı. Bu bilgisayarın en başarılı özelliği, günümüzdeki Microsoft Excel benzeri bir hesaplama programı sunmasıydı. Kuruluşundan 4 yıl sonra halka açılan şirket 25 yaşındaki Jobs’a 100 milyon dolarlık bir servet kazandırmıştı.
 </p>
 <p class="MsoNormal">
  1979 yılında, 3 gün gezebilmek için 100.000 Apple hissesini 10 dolardan satın almasına izin verdiği Xerox’un araştırma merkezinde gördüğü fare (mouse), hem Jobs’a hem de Apple’a itici güç oldu. O zamanki bilgisayarlara komut yazarak işlem yaptırılabiliyordu. Mause teknolojisini Xerox bulmuştu ama onu ilk piyasaya süren Apple oldu. Jobs daha sonra bu konuyu aktarırken, “Utanmazca onların fikrini çaldık.” itirafını yapmaktan da kaçınmadı.
 </p>
 <p class="MsoNormal">
  1981’de ‘Macintosh’un geliştirilmesi için çalışmaya başladı. 1983’te Apple ABD’nin en büyük 500 şirketinden biriydi ama Apple Liza başarısız bir proje olmuştu. Liza sonrası ilk Mac projesinin de istenen başarıya ulaşmaması sonrası kendi kurduğu şirketin yönetim kurulu, Jobs‘u kovdu. Buna da şirkete kendi aldığı genel müdür sebep olmuştu. Standford konuşmasında bu kovulma ile ilgili “Geçmişte başarılı olma çabasının yarattığı ağırlığın yerini, şimdi yeniden başlamanın verdiği hafiflik aldı... Artık baskı yoktu üzerimde... Daha yaratıcı oldum...” diyordu.
 </p>
 <p class="MsoNormal">
  Eylül 1985’te NEXT bilgisayar şirketini kurdu ve orada geliştirdiği yazılım yeniden başarıyı getirdi. NeXT bilgisayar, internetin geliştirildiği makine oldu. Aynı dönemde George Lucas’tan 10 milyon dolara animasyon stüdyosu Pixar’ı satın aldı. Kurulduğunda gelişmiş grafik istasyonları üretip satmaya çalışan Pixar’ın donanım bölümünü kapatıp, animasyon hazırlamaya yarayan yazılım üretmeye yöneltti. Aynı dönemki çalışmalarla Pixar’ın 4 yıllık çalışma sonucunda beyazperdeye çıkardığı Toy Story adlı animasyon film 362 milyon dolar gişe yaptı. ‘Kayıp Balık Nemo’, ‘Ratatouille’, ‘WALL-E’, ‘Oyuncak Hikâyesi’ gibi filmler Pixar’ı unutulmaz animasyon şirketlerinden biri hâline getirdi. Walt Disney’e satıldığında artık değeri 7,4 milyar dolara ulaşan dev bir şirketti.
 </p>
 <p class="MsoNormal">
  Jobs’un bu başarıları Apple’ın dikkatini çekti. Jobs, 1997’de yeniden şirketin başına geçmeye davet edildi ve 2000 yılında ikinci kez Apple’ın CEO’su oldu.
 </p>
 <p class="MsoNormal">
  Apple’ın ikinci yükselişi Walkman çağını sona erdirerek başladı. IPod bir devrimdi ve müzik dinleme alışkanlığı tamamen değişti. ITunes mağazası ile sanal müzik ticareti başlamış oldu. Her geçen gün daha başarılı oluyordu ve yükselişi çok hızlıydı. İkinci Apple döneminin ilk ürünü iPod, ardından iPhone ve fenomen hâline gelen iPad ile sürekli tüm dünyanın gündemindeydi. Ürünlerin bütün dünyada aynı gün piyasaya çıkmasıyla oluşan izdiham, müşterilerin günler öncesinden sıra beklemeleri ülkemizde mağazası olmamasına rağmen defalarca haber oldu. Sürekli bir sonraki adımının ne olacağı, yeni bir ürünün ne zaman tanıtılacağı, yeni ürünlerinde ne gibi ilkler yaşatacakları konuşuldu.
 </p>
 <p class="MsoNormal">
  Karaciğeri buldu ama…
 </p>
 <p class="MsoNormal">
  Bu arada Jobs da az tanınan genç, zeki, inatçı ve girişimci bir adamdan, herkesin tanıdığı ve takip ettiği, dünyanın konuştuğu bir insana dönüştü. Basın toplantılarında giydiği boğazlı kazak, kot pantolonu, spor ayakkabıları bile efsane oldu. Yüzlerce karikatürü çizildi, animasyon filmleri yapıldı, oyuncakları piyasaya sürüldü.
 </p>
 <p class="MsoNormal">
  Ancak bu hızlı yükseliş, 2004 yılında pankreas kanseri olduğu haberi ile yavaşladı. Zorlu bir tedavi süreci başladı. Bu sürecin ilk yıllında Stanford Üniversitesi’nde yaptığı konuşma, onun en çok hatırlanan sözleri hâline geldi: “Zamanınız kısıtlı, bu yüzden onu başkalarının hayatını yaşayarak harcamayın. Kendi iç sesinizin, diğerlerinin fikirleri arasında boğulup gitmesine izin vermeyin. Ve en önemlisi sezgileriniz ve kalbinizin peşinden gidecek cesarete sahip olun… Bu ikisi bir şekilde gerçekte ne olmak istediğinizi biliyor, inanın! Geri kalan her şey ikinci planda kalıyor.’’
 </p>
 <p class="MsoNormal">
  Jobs pankreas kanseriydi. Aynı zamanda karaciğeri de çalışmıyordu. Organ bekleme sırasında zaman kaybetmemek için ABD’nin bütün eyaletlerinde evler aldı, şirketler kurdu. Böylece bütün eyaletlerin listesine yazılarak beklediği karaciğere kavuşma şansını artırdı ve amacına ulaştı. Hastalık teşhisinden sonraki 6 sene boyunca zamanını boşa harcamadı. 2007’de iPhone ve 2010’da iPad tanıtımlarını yaptı. Apple artık dünyanın en değerli teknoloji markasıydı.
 </p>
 <p class="MsoNormal">
  İkinci döneminde Apple 350 milyar dolarla dünyanın en değerli şirketi olmuştu. Jobs 8 milyar dolarlık kişisel servete ulaştı. Karaciğer nakline rağmen hastalığı ilerlemeye devam ediyordu. Ocak 2011’de aldığı izin için ‘en kısa sürede geri döneceğim’ dese de düşünceler aksi yöndeydi.
 </p>
 <p class="MsoNormal">
  Sürekli yeni bir ürün veya yeni bir teknoloji tanıtımı beklenen Apple’dan artık Steve’in sağlık durumu hakkında haberler beklenir oldu. Şirket durumunun iyi olduğunu söylese de basında yer alan bazı fotoğraflar onun iyice zayıfladığını ve hastalığının ilerlediğini gösteriyordu. Mart ayında yapılan iPad 2’nin tanıtım toplantısına tüm rahatsızlığına rağmen gelmişti. Son mesaj 24 Ağustos 2011’de istifa mektubu şeklinde geldi. Steve Jobs Apple CEO’luğunu bırakmıştı.
 </p>
 <p class="MsoNormal">
  5 Ekim 2011’de, “mutlu ve huzurlu olarak” bütün ailesi yanındayken vefat etti. Jobs’un ölümü, Twitter’da tüm zamanların rekorunu kırdı. Hakkında saniyede 10 bin tweet gönderildi. Her 100 kişiden 50’si onu konuştu. Apple’ın tüm mağazalarında ürünlerin ekranları, Jobs’un ölüm haberini yayımladı. Apple’ın resmî internet sayfasının açılışında Jobs’un fotoğrafı ve yanında doğum yılı olan 1955 ve ölüm yılı yer aldı. Bu tarihlerin altında ise Jobs’a ithafen “Seni unutmayacağız...”
  <span>
  </span>
  yazıyordu.
 </p>
 <p class="MsoNormal">
  Steve Jobs ölümüyle ardında sadece eşi Laurene Powell’ı ve 4 çocuğunu değil bir de Apple’ı bıraktı. Rakipsiz bir vizyoner ve hayalci idi. En az 5 büyük sektörde (telefon, bilgisayar, müzik, sinema, internet) büyük izler bıraktı. “Basit ve güzel” ürünler en büyük başarısı oldu. Orta sınıf bir aileden gelip üniversite eğitimi almadan sıfırdan teknoloji imparatorluğu inşa etti. Hayattayken sadece şirketine para ve son kullanıcıya kalite kazandırmakla kalmadı. Birçok ara sektörün de oluşmasını sağladı. Apple ürünlerini yurtdışından çantalarında birer ikişer getirenler, aksesuarlarını satanlar, benzer ürünler çıkaran taklitçiler gibi yasal olmayan para kazananlar dışında, “Falanca kampanyaya katılın, şu kadar konuşun, mesaj atın, bu kadar para verin üstelik iPhone bedava!” mucitlerine de esin kaynağı oldu. Pazarlama dâhisi Steve Jobs’un ölümü bile, üzerinden para kazananların hızını kesmedi. Her ne kadar Apple hisseleri biraz düşse de Steve Jobs posterleri, imzalı resimleri, oyuncakları ve onun kullandığı iddia edilen eşyalar 1 dolardan 1 milyon dolara kadar fiyatlarla satılmaya çoktan başlandı bile.
 </p>
 <p class="MsoNormal">
  Steve Jobs her ne kadar ölmüşse de uzun bir süre daha köyün sakinlerini arkasından sürüklemeye devam edecekmiş gibi görünüyor.
 </p>
 <p class="MsoNormal">
  Katkıda bulunan: Alpay Sevim
 </p>
 <p class="MsoNormal">
  Steve’in yerini bu beşli dolduracak
 </p>
 <p class="MsoNormal">
  Teknoloji endüstrisinin ‘Steve’i, Apple’ın patronu Steve Jobs’un ayrılığı sonrası gözler Jobs’un gelecek görüp transfer ettiği, hızlı çıkışta yanından hiç ayırmadığı kritik beş isme çevrildi. Jobs’un ayrılığı sonrası finans ve teknoloji dünyasında Jobs’un yerinin doldurulup doldurulamayacağı büyük tartışma konusu. Jobs’un ayrılığı sonrası şirketin bu kreatif yönününün zayıflayacağı öne sürülüyor. Apple’ın son yıllarda atağa kalkmasında Steve Jobs’la birlikte büyük rolü olan bu beşli yeni dönemde ağır bir yükü üzerlerinde taşıyacak.
 </p>
 <p class="MsoNormal">
  Tim Cook: Steve Jobs’un 2009’daki karaciğer nakli operasyonu öncesi ve sonrasında verdiği kısa aralarda onun pozisyonunu vekâleten yürüten Tim Cook, Jobs’un ayrılığı sonrası Apple’ın yeni CEO’su oldu. iPhone 4 ve iPad gibi ürünlerin geliştirilme sürecinde Jobs ile yakın çalıştı.
 </p>
 <p class="MsoNormal">
  Peter Oppenheimer: Apple’da milyarlarca doların döndüğü finans işlerinin başında olan Peter Oppenheimer şirkete 1996 yılında katıldı. Finansın yanı sıra teknoloji, tasarım konularında Jobs’un sürekli yanında yer aldı. Cook’un CEO olmasına büyük destek verdi.
 </p>
 <p class="MsoNormal">
  Philip Schiller: Şirketin pazarlama tarafında en tepe yöneticisi olarak görev yapıyor. Şirketin pazarlama dâhisi olarak biliniyor. Philip Schiller aynı zamanda Jobs’un yeni ürün sunumlarını hazırladı, tanıtımlarda yanında oldu. iPhone 4S’i de o tanıttı.
 </p>
 <p class="MsoNormal">
  Jonathan Ive: Şirketin dünyanın dört bir yanında tasarım ödülleri almasının arkasındaki en önemli isimlerin başında gelen Jonathan Ive, teknoloji, donanım adına da etkili bir isim. Ive, şirketin bu tarihten sonraki hızlı çıkışında altına imza attığı tasarımlarla büyük rol oynadı.
 </p>
 <p class="MsoNormal">
  Scott Forstall: Apple’ın teknoloji, Ar-Ge tarafında en tepe yöneticisi olan Scott Farstall, Steve Jobs’un başlangıçtan bu yana zayıf olduğu alanların başında gelen mühendislik tarafında Apple’a büyük katkı yaptı. Yazılım işlerinde de etkileyici ürünlerin çıkmasına ön ayak oldu.
 </p>
 <p class="MsoNormal">
  Ne dediler?
 </p>
 <p class="MsoNormal">
  Microsoft’un patronu Bill Gates: Steve ve ben yaklaşık 30 yıl önce tanıştık ve hayatımızın yarısından çoğunu iş arkadaşı, rakip ve dost olarak geçirdik. Dünya Steve kadar kendisi etkileyen çok az kişiyi görmüştür, onun etkileri nesiller boyu hissedilmeye devam edecektir. Onunla çalışacak kadar şanslı olan bir kişi olmaktan büyük onur duydum. Steve’i çok fazla özleyeceğim.
 </p>
 <p class="MsoNormal">
  Samsung’ şirketi ve İcra Kurulu Başkanı Choi Gee-sung:
  <span>
  </span>
  Onun yenilikçi ruhu ve dikkate değer yetenekleri, dünyanın her yanındaki insanlar tarafından sonsuza kadar hatırlanacak.
 </p>
 <p class="MsoNormal">
  Facebook’un CEO’su Mark Zuckerberg: Steve, bir akıl hocası ve dost olduğun için teşekkürler. İnşa ettiğin düzenin dünyayı değiştirebileceğini gösterdiğin için teşekkürler. Seni özleyeceğim.
 </p>
 <p class="MsoNormal">
  Nokia CEO’su Stephen Elop: Dünya gerçek bir vizyonerini kaybetti. Steve’in sadelik tutkusu ve zerafeti daima yaşayacak.
 </p>
 <p class="MsoNormal">
  Twitter CEO’su Dick Costello: Nadirdir... Bir insan gelir, tüm düşünce yapınızı ve standartlarınızı değiştirir.
  <span>
  </span>
  İşte biz o adamı kaybettik.
 </p>
 <p class="MsoNormal">
  Google CEO’su (kurucusu) Larry Page: Büyük bir zekâ ve inanılmaz başarılara sahip harika bir adamdı. Her zaman siz daha düşünmeden, sizin düşünmeniz gereken şeyi birkaç kelime ile size söyleyebilirdi. Kullanıcı deneyimini her şeyin üstünde tutması benim için her zaman ilham verici olmuştur. Google’ın CEO’su olduğumda, hasta olmasına rağmen bana ulaşıp tavsiyelerini ve bilgeliğini esirgemeyecek kadar nazikti.
 </p>
 <p class="MsoNormal">
  Sony CEO’su Howard Stringer: Dijital dünya liderlik ışığını kaybetti. Fakat Steve’in inovasyonu hayalperestler için ilham kaynağı olmaya devam edecek.
 </p>
 <p class="MsoNormal">
  News Corp’un patronu Rupert Murdoch: Bugün dünya en etkili düşünür ve girişimcilerinden birini kaybetti. Steve Jobs kuşağının en iyi CEO’suydu.
 </p>
 <p class="MsoNormal">
  Apple’ın kurucularından Steve Wozniak: Steve’i çok özleyeceğim. İnsanların bazen hayatta hedefleri olur. Steve Jobs kendisi için koyduğu hedeflerin tamamına ulaştı.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30675-global-koyun-kavalcisi.html), [web.archive.org (arşiv bağlantısı)](http://web.archive.org/web/20111214064608/http://www.aksiyon.com.tr:80/aksiyon/haber-30675-global-koyun-kavalcisi.html)
