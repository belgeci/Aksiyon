# Rakamların dili

*Ramazan Solak 2015.01.20*

<div class="pNewsDetailMainContent" itemprop="articleBody">
 <p>
  Ekonomik verileri değerlendirirken gidişatı izlemek için oranlara dikkat etmek önemli. Ama sadece oranlar üzerinden değerlendirme yapmak da pek sağlıklı değil. Şöyle; 100 liralık borcun yüzde 20 fazlası 120 lira eder. 1.000 liralık borcun yüzde 20 fazlası ise 1.200 lira. Benzer şekilde kayıplar da öyle. Yüzde 20 kayıp, 100 liranın 80 liraya, 1.000 liranın ise 800 liraya düşmesi demek. Yani ölçek/büyüklük önemli.
 </p>
 <p>
  Şimdi de biraz bankacılık ile ilgili bilgilerimizi tazeleyelim. Okuyacaklarınız; Bankalar Birliği’nin son yayımladığı 2009-2014 arasını esas alan sektör raporundan. Eylül 2014 itibarıyla sektörde; 31’i mevduat, 13’ü kalkınma ve yatırım, 4’ü katılım olmak üzere toplam 48 banka faaliyet gösteriyor. Sektörün toplam aktifi 1,6 trilyon TL. Kredi ve alacaklarının toplamı 1,2 trilyon liranın biraz altında. Özkaynakları toplamı da 200 milyar TL. Dikkatinizi çekelim; sektördeki 48 bankanın 4’ü katılım bankası. Yani faizsiz bankacılık yapanlar sektörün sadece yüzde 6’sını oluşturuyor.
  <br>
   Bank Asya, bir süredir yeniden ısıtılıp gündeme getirilmeye başlandı. Rakam cambazları, verileri işine geldiği gibi göstererek ‘vahim bir tablo’ oluşturma gayretinde. Ancak resmin gösterilmeyen yerleri de var. Bakınız, Katılım Bankaları Birliği’nin açıkladığı son verilere göre katılım bankalarının ‘tasfiye olacak alacakları’ net olarak 799 milyon TL. Oysa bankacılık sektörününki 7 milyar TL’yi buluyor.
  </br>
 </p>
 <p>
  Bir başka veri daha. Kamu bankalarının 2009’un dokuzuncu ayı itibarıyla yaklaşık 4,42 milyar lira olarak açıklanan takipteki alacakları, 2014’ün aynı döneminde 10,22 milyar liraya yükselmiş. 2009’dan 2014’ün dokuzuncu aylarına geçen sürede kamu bankalarının takipteki alacakları 5,8 milyar liraya yakın artış göstermiş. Popüler tabirle ‘artış oranı’ yüzde 131,06. Söz konusu dönemde Ziraat’in takipteki kredileri 1,83 milyar lira artarak 2,64 milyar liraya, Halk Bankası’nın 2,08 milyar lira artarak 3,67 milyar liraya, Vakıfbank’ın da 1,89 milyar lira artarak 3,91 milyar liraya yükselmiş. Hakkında son bir yıldır kanunlar hiçe sayılarak karalama kampanyaları yürütülen, hükümetin en yetkili ismi tarafından battığı ilan edilen Bank Asya’nın net takipteki alacağı ise 1,09 milyar lira. Rakamlar ortada, istediğiniz kadar birbirine oranlayın.
 </p>
 <p>
  Konunun bir de şu yönü var; Bank Asya, özel bir kuruluş. Ettiği zarar ortaklarına yazar. Ama kamu bankaları öyle değil. Sahibi Hazine olduğu için zararlarının faturası herkese çıkar. Ceremesi vergi olarak millete yüklenir. Daha önce verilen ‘siyasi’ krediler yüzünden yaşadığı gibi...
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/rakamlarin-dili_541111), [web.archive.org (arşiv bağlantısı)](http://web.archive.org/web/20150726021948/http://www.aksiyon.com.tr/eko-pano/rakamlarin-dili_541111)
