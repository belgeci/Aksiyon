# Büyüyen kim

*Ramazan Solak 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstatistik Kurumu’nun (TÜİK) açıkladığı rakamlara göre Gayri Safi Yurtiçi Hasıla (GSYH) 2014 ilk çeyreğinde bir önceki yılın aynı çeyreğine göre yüzde 4,3 büyüdü. Böylece Türkiye ekonomisi üst üste dört çeyrek yüzde 4’ün üzerinde büyümüş oldu.
  </font>
 </div>
 <div id="newsText">
  <font class="detail-text">
   <p>
    Mevsim ve takvim etkisinden arındırılmış büyüme oranı 2014 1. çeyrekte geçen yılın son çeyreğine kıyasla yüzde 1,7 oldu. Geçen yılın son çeyreğinde ise ekonomi bir önceki çeyreğe göre yüzde 0,9 büyümüştü.
   </p>
   <p>
    Büyümenin ana kaynağı ihracat ve kamu harcamaları oldu. Bir önceki çeyreğe kıyasla tüketim ve yatırım harcamalarında ise daralma var. Tüketim yüzde 0,5, özel yatırımlar ise yüzde 2,8 azaldı. Özel sektördeki bu daralmayı yüzde 4,8 oranında artan kamu harcamaları ve yüzde 7 oranında artan ihracat telafi etti. İthalat ise yüzde 2,4 oranında düştü.
   </p>
   <p>
    Rakamlar gösteriyor ki ilk çeyrekteki büyümede canlanma emareleri görünen Avrupa ekonomisinin sağladığı yüksek ihracatın katkısı büyük. Ayrıca büyümenin önemli bir bölümü yine kamu harcamalarından kaynaklandı. Devletin nihai tüketim harcaması değeri 2014 yılı birinci çeyreğinde cari fiyatlarla yüzde 22,1’lik artışla 62,7 milyar lira, sabit fiyatlarla yüzde 8,6’lık artışla 3,1 milyar liraya yükseldi. Buna karşılık hane halklarının nihai tüketim harcamalarının değeri cari fiyatlarla yüzde 9’luk artışla 286,2 milyar TL, sabit fiyatlarla yüzde 2,9’luk artışla 20,2 milyar lira oldu.
   </p>
   <p>
    Veriler, bu yıl Orta Vadeli Program çerçevesinde hedeflenen yüzde 4 büyümenin yakalanacağını gösteriyor. Tabii Avrupa’daki iyileşme sürer, devlet de harcamaya devam ederse…
   </p>
   <p>
    ______________
   </p>
   <p>
    <strong>
     Kırılgan ve belirsiz…
    </strong>
   </p>
   <p>
    2014 yılının başında gelişmekte olan ülkeler ABD’nin parasal genişleme politikalarına karşı kırılganlıkları ve cari açıkları esas alınarak sınıflandırılmıştı. Bunun sonucunda kısa dönemde ‘en kırılgan’ olarak kategorize edilen 10 ülke; Arjantin, Brezilya, Şili, Kolombiya, Hindistan, Endonezya, Meksika, Filipinler, Güney Afrika ve Türkiye oldu.
   </p>
   <p>
    Aradan geçen zamanda ekonomi politikalarının kalitesi, ABD’nin parasal genişleme programına duyarlılığı ve son aylarda artan politik/ jeo-politik riskler sonrası yapılan değerlendirmede bazı ülkelerin belirli zorluklarla diğerlerinden daha iyi başa çıkabileceğini gösterdi. Şili, Kolombiya, Meksika ve Filipinler ‘iyileşen 4’lü’ olarak öne çıkarken, Brezilya, Hindistan, Endonezya, Güney Afrika ve Türkiye ‘belirsiz 5’li’olarak geride kaldı.
   </p>
   <p>
    Dolayısıyla başta siyasiler olmak üzere ekonomi aktörlerinin yurtdışından gelen bu uyarı ve sinyallere karşı duyarlı olması gerekiyor. Ama maalesef içeride, bunlar konuşulmuyor, başka şeyler yapılıyor. 17 Aralık’ta yapılan yolsuzluk ve rüşvet operasyonu sonrası emniyet ve yargıda başlayan ‘cadı avı’ ekonomi bürokrasisinde son hız devam ediyor. Maliye Bakanlığı, Sermaye Piyasası Kurumu, Bankacılık Düzenleme ve Denetleme Kurumu’ndan sonra Merkez Bankası’nda da tasfiyeler başladı. Bankada üst düzey görevde bulunan bazı isimler görevden alındı. Oysa böyle bir ortamda gelişmekte olan ekonomilerin finansal gerginliklerin üstesinden gelebilmesi, büyük ölçüde yine finansal temellere dayanıyor. Yapısal reformlar dururken, sıkıntıları telafi edici politikaları oluşturmak varken, kırılganlık ve belirsizliği artıracak adımlar atmak ne iktidarın ne de ülkenin menfaatine olur.
   </p>
   <p>
    ______________________
   </p>
   <p>
    <strong>
     İthalatın sağlığı!
    </strong>
   </p>
   <p>
    Ekonomimizin en büyük sıkıntısı cari açık. Yurtdışına sattığımız pek çok ürünün önemli parçasını yine yurtdışından getiriyoruz. Ayrıca bebek mamasından tişörte kadar tükettiğimiz pek çok ürün de yurtdışından geliyor. Ancak sorumsuzca yapılan ithalatın yol açtığı bir başka sıkıntı daha var. Paradan ziyade sağlıkla ilgili.
   </p>
   <p>
    7. Uluslararası Ekoteks Tekstil Sempozyumu’nda hazır giyimden oyuncağa, kırtasiyeden çocuk bakım ürününe kadar yapılan denetimlerin sonuçları açıklandı. Sonuç bir hayli ürkütücü; ithal edilen her 5 üründen biri kanser ve güvenlik riski taşıyor. Bu açıklamayı yapan İstanbul Hazır Giyim ve Konfeksiyon İhracatçıları Birliği (İHKİB) Başkanı Hikmet Tanrıverdi’nin şu sözleri dikkate değer: “Bir yandan Ar-Ge çalışmaları ve inovasyona yönelik sürdürülen uzun soluklu programlar insan sağlığı konusundaki birçok soru işaretini ortadan kaldırırken, öte yandan özensizlik, bilgisizlik, daha kolay ve ucuz yoldan daha çok kazanma hırsı insanlığın geleceğini tehdit ediyor.”
   </p>
   <p>
    ___________________________
   </p>
   <p>
    <strong>
     2 milyar dolar iddiasına resmî yalanlama
    </strong>
   </p>
   <p>
    İçişleri Bakanı Efkan Ala’nın ‘belgesi var’ diyerek Bank Asya’ya yönelik ‘2 milyar dolar döviz aldı’ ithamı bir kez daha en yetkili ağızlar tarafından yalanlandı. CHP Ankara Milletvekili Sinan Aygün, Ala’nın bu sözlerini TBMM gündemine taşıdı. Başbakan Yardımcısı Ali Babacan, Aygün’ün soru önergesine Merkez Bankası’nın konuyla ilgili resmî yazısı ile cevap verdi. Cevap şöyle:  “7-17 Aralık 2013 tarihleri arasında Merkez Bankası tarafından piyasa katılımcısı 23 banka ile yapılan işlemler neticesinde 750 milyon Amerikan Doları, 17-31 Aralık 2013 tarihleri arasında ise piyasa katılımcısı 24 banka ile yapılan işlemler neticesinde 4 milyar Amerikan Doları satılmıştır. Merkez Bankası sadece piyasa katılımcısı bankalar ile döviz işlemi yapmakta olup özel kişi, firma ve şirketlerle işlem yapmamaktadır. Bununla birlikte, Merkez Bankası ile işlem yapan kuruluş isimleri ve işlem detayları, Merkez Bankası Kanunu’nun 35. maddesi ile 5411 sayılı Bankacılık Kanunu’nun 73. maddesinin 3 numaralı fıkrasına göre gizli bilgi niteliğindedir.”
   </p>
   <p>
    <strong>
     ______________
    </strong>
   </p>
   <p>
    <strong>
     Ankara-Tahran, Paris-Berlin olur mu?
    </strong>
   </p>
   <p>
    İran Cumhurbaşkanı Hasan Ruhani, seçilmesinin ardından Türkiye’ye ilk ziyaretini gerçekleştirdi. Ruhani’yi, Cumhurbaşkanı Abdullah Gül ağırladı. İki devlet başkanı önemli anlaşmalara imza attı. Yüksek Düzeyli Stratejik İşbirliği Konseyi (YHSİK) aracılığıyla ticaret hacmini 30 milyar dolara yükseltme ve Ankara-Tahran ilişkilerini Paris-Berlin arasındaki işbirliği düzeyine çıkartma hedefini dile getirdiler.
   </p>
   <p>
    Resmî verilere göre, Türkiye ile İran arasındaki ticaret hacmi 2012 yılında 21,9 milyar dolar idi. Bu rakam geçen yıl 14,6 milyar dolara geriledi. Bu yılın ilk 4 ayında (Ocak-Nisan) ticaret hacmi, geçen yılın aynı dönemine göre yüzde 17,8 azalarak 5,2 milyar dolardan 4,3 milyar dolara düştü. Ticareti artırmak için yeniden altın ihracatı başlar mı bilinmez ama başta Suriye olmak üzere dış politikadaki fikir ayrılıklarına rağmen ilişkileri Paris-Berlin seviyesine getirmek bir hayli iddialı bir hedef.
   </p>
   <p>
    ________________
   </p>
   <p>
    <strong>
     Dünya Bankası, büyüme tahminlerini düşürdü
    </strong>
   </p>
   <p>
   </p>
   <p>
    Büyüme konusunda Türkiye’den iyi haberler geliyor ama Dünya Bankası, küresel anlamda pek umutlu değil. 2014 yılı küresel büyüme tahminlerini revize eden Dünya Bankası, tahminini yüzde 3,2’den yüzde 2,8’e indirdi. Türkiye için büyüme tahminini yüzde 3,5’ten yüzde 2,4’e çekerken, tahminlerini ABD için yüzde 2,8’den yüzde 2,1’e, Çin için yüzde 7,7’den yüzde 7,6’ya revize etti. Euro Bölgesi için yüzde 1,1 olan tahminini değiştirmedi. Dünya Bankası Türkiye’de yılın ilk çeyreğinde sanayi üretiminin ihracatın büyümesiyle artmaya devam ettiğini ancak reel sektör ve tüketici güvenindeki zayıflamanın ileride iç talebi düşürebileceğini belirtti. Buna ek olarak yüksek enflasyon ve TL’nin daha önce diğer paralar karşısındaki zayıflığının özel tüketim ve yatırımlarda daralmaya neden olduğunu da kaydetti.
   </p>
   <p>
    ___________________________
   </p>
   <p>
    <strong>
     Bu maddelere dikkat!
    </strong>
   </p>
   <p>
    AZO BOYAR MADDELER: Tekstil, plastik ve deri mamullerin boyanmasında kullanılır. Bazı azo boyar maddeler boyama sırasında serbest amino gruplarının oluşmasına sebep olur. Bu serbest amino gruplarının 4 tanesi kesin kanserojen diğer 20 tanesi ise muhtemelen kanserojen olarak adlandırılmakta.
   </p>
   <p>
    FİTALATLAR: Plastik ürünlerde ve baskılarda yumuşatıcı olarak; boyar maddelerde, PVC ile temas halinde olan tekstil ürünlerinde yardımcı olarak; boyalarda, yapıştırıcılarda, kozmetiklerde çözücü olarak kullanılır. Fitalatlar kanserojendir, insanlarda ve hayvanlarda hormon sistemine zarar verir.
   </p>
   <p>
    ALEV GECİKTİRİCİLER: Alev geciktiriciler tekstil ürünlerinin yanmazlığını artırmak amacıyla kullanılmaktadır. Bu bileşikler bağışıklık sistemini ve üreme sistemini etkilemektedir.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=38818), [web.archive.org (arşiv bağlantısı)](http://web.archive.org/web/20140901191805/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=38818)
