# Sanayi devleri de borç derdine düştü

*Ramazan Solak 2014.06.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Sanayi Odası (İSO), geçen yıl sonu verilerine göre Türkiye’nin en büyük 500 sanayi kuruluşunu açıkladı. Listenin ilk sırasındaki isimler pek değişmedi. Petrol rafineri şirketi Tüpraş, 39,7 milyar liralık üretimden satışlarla yine ilk sırada yer aldı.
  </font>
 </div>
 <div id="newsText">
  <font class="detail-text">
   <p>
    İkinci sırada otomotiv şirketi Ford, üçüncü sırada kamunun elektrik üretim şirketi EÜAŞ var. Geçen sene ülkedeki yüzde 4 büyümeye reğmen 500 sanayi devinin 2013 yılı üretimden satışları bir önceki yıla göre yüzde 8,3 artışla 383 milyar TL’ye yükseldi. Ancak ihracatı yüzde 0,7 düşüşle 63,3 milyar dolara geriledi.
   </p>
   <p>
    Madalyonun diğer yüzünde ise ‘borç’ gerçeği var. Türkiye’nin 500 sanayi devinin borçları geçen sene bir önceki yıla göre yüzde 25 artarak 238 milyar liraya yükseldi. Borçların kısa vadeli bölümü yüzde 22,5; uzun vadeli bölümü de yüzde 30,9 arttı. Borç / özkaynak oranlarında da bozulma oldu. Şirketlerin borçlarının özkaynaklarına oranı 20,4 puan artarak yüzde 132,4’e ulaştı ve son 10 yılın zirvesine çıktı. Pek çok şirket geçen yıl esas faaliyetlerinden elde ettiği kârın yarısından fazlasıyla finansman giderlerini karşıladı. 2013 yılında faaliyet kârları 36,5 milyar lirayı bulan 500 Büyük Sanayi Kuruluşu, bu miktarın 19 milyar lirasını finansman gideri olarak kaybetti.
   </p>
   <p>
    İSO Başkanı Erdal Bahçıvan, söz konusu rakamları değerlendirirken, sanayinin son 15 yılda ekonomideki ağırlığını kaybettiğinin açıkça görüldüğünü söyledi. Son yıllardaki büyümenin kaynağını ‘tüketim’, ‘hizmet’ ve ‘inşaat’ sektörlerinin oluşturduğuna dikkat çekti. Bu tablonun üretimden uzaklaşıldığını gösterdiğini vurguladı. Sanayicinin kur baskısı ve faizler nedeniyle finansman baskısına yenilmiş gözüktüğünü kaydetti. Ekonomi yönetimi, uzun süredir Türkiye’nin büyümesinin sağlıklı olduğunu belirtmek için ‘özel sektör kaynaklı’ vurgusu yapıyor. Lakin ülkenin 500 sanayi devinin hâli ortada. Ana göstergeler büyüme dinamiğinin üretimden uzaklaştığını, tüketim ve borç ağırlıklı bir hâle geldiğini gösteriyor. Bu durumun bir kısır döngüye veya sarmala dönüşmeden çözülmesi gerekiyor. Nasıl mı? Eminim, ekonomi yönetiminin bir fikri vardır!
   </p>
   <p>
    ____________________
   </p>
   <p>
    <strong>
     Ağır ve tehlikeli kutuplaşma!
    </strong>
   </p>
   <p>
    Ülkenin gündemi malum. İktidarın en yetkili ve etkili isimlerinin yaptıkları konuşmalar ortada. Buna bağlı olarak toplumsal gerilimin arttığı da bir gerçek. Bu noktaya dikkat çeken Türk Sanayici ve İşadamları Derneği (TÜSİAD) Başkanı Haluk Dinçer, Türkiye’nin tehlikeli ve çok ağır bir kutuplaşmaya gittiğini belirterek, “Siyasetin ayrıştırıcı söylemi kutuplaşmayı keskin hâle getiriyor.” dedi.
   </p>
   <p>
    Dinçer, Muharrem Yılmaz’ın istifasının ardından yönetim kurulu tarafından TÜSİAD Başkanlığı’na getirilmişti. Yılmaz ise şirketi Sütaş hakkında çıkan haberler üzerine kendisi üzerinden derneğin yıpratılmasına müsaade etmeyeceğini belirterek istifa etmişti. Dinçer, TÜSİAD Başkanı olarak düzenlediği ilk basın toplantısında teorik olarak Türkiye’de demokratik düzen olduğu hâlde bundan faydalanılmadığından, kurumlar arasında sağlıklı ilişkiler kurulamadığından dert yandı ve şunları söyledi:
   </p>
   <p>
    “Bu kutuplaşma herkesi bir kutba doğru itiyor, biz itilmemek için uğraşıyoruz. Bu ağır kutuplaşma kendi hâline bırakılacak bir şey değil. Cumhurbaşkanlığı seçimi bunun için bir fırsat. Yeni cumhurbaşkanının görevi, kim seçilirse seçilsin, bu kutuplaşmayı ortadan kaldırmak olmalıdır.”
   </p>
   <p>
    Dinçer, konuşmasında ayrıca, “Olağanüstü cesaretli bir girişim.” diye övdüğü Çözüm Süreci’ni ‘şeffaf değil’ diyerek de eleştirdi. Merkez Bankası’nın ‘bağımsızlığı’nın önemine vurgu yaptı. Vergi affının kayıt dışılığı ‘özendirdiğini’ öne sürdü. Yargı alanında ciddi reform ihtiyacı olduğunu söyledi. Umulur ki; siyaset erbabı, Dinçer’in söylediklerine ve çağrısına kulak verir.
   </p>
   <p>
    ___________________
   </p>
   <p>
    <strong>
     Devlet eliyle sahte delil, iş dünyasını tedirgin etti
    </strong>
   </p>
   <p>
    Siyasi gündem ve oluşan gerilim ortamı ile ilgili hükümete bir uyarı da Türkiye Sanayiciler ve İşadamları Konfederasyonu’ndan (TUSKON) geldi. Konfederasyonun Başkanı Rızanur Meral, eski İçişleri Bakanı İdris Naim Şahin’in İçişleri Bakanı Efkan Ala’nın cevaplaması için Türkiye Büyük Millet Meclisi’ne verdiği soru önergesinde ‘sahte deliller oluşturularak’ Hizmet Hareketi’ni bitirme planlarını gündeme getirdi. Soru önergesine konu planların Türkiye’nin geleceği ve iş dünyası adına büyük bir endişe kaynağı olduğunu vurguladı. ‘Cadı avı’ ve ‘sahte delil üretimi planlarının’ siyasî iktidarlarla aynı görüşü paylaşmayanlarda haksız yere cezalandırılma endişesi doğurduğunu kaydetti. İş dünyasının yatırım yaparken hukukî güvence aradığına dikkat çekti ve “Planlar, hukuki güvence olmadığını düşündürüyor.” dedi.
   </p>
   <p>
    TUSKON Başkanı Meral, ekonomik büyümenin; demokrasiye, düşünce özgürlüğüne ve evrensel standartlarda işleyen hukuk sistemlerine sahip ülkelerde kalıcı ve hızlı olduğunun dünyada sayısız örnek ve akademik çalışmayla kanıtlandığını belirtti. Meral, “Ülkemizin sürdürülebilir ekonomik kalkınma düzeyine erişmesi, cari açık ve benzeri kronik problemlerin çözümü, orta gelir tuzağından kurtulması için her şeyden önce düşünce özgürlüğü ve evrensel hukuk standartlarının hayata geçirilmesi ve siyasi iktidarlar ve emrindeki devlet kurumlarının toplumun farklı düşünen kesimlerini düşman olarak görmekten vazgeçmeleri şarttır.” ifadesini kullandı. Siyasi iktidarı elinde tutanların cadı avı niyetlerini açıkça ifade ettikleri bu dönemde böyle bir girişim fazla söze gerek bırakmıyor. Vaziyet bu iken, sanayi devlerinin içinde bulunduğu borç batağı ya da güvenli yatırım ortamını konuşmuşsun ne fayda!
   </p>
   <p>
    __________________________
   </p>
   <p>
    <strong>
     ‘Ölçülü’ faiz indirimi
    </strong>
   </p>
   <p>
    Uzun bir süredir Başbakan Erdoğan’ın faiz indirimi baskısına maruz kalan Merkez Bankası, beklenen hamlesini yaptı. Para otoritesi faiz oranını 75 baz puan indirdi; bir hafta vadeli repo ihale faiz oranını yüzde 9,5’ten yüzde 8,75’e çekti. Diğer kısa vadeli faizlerde ise değişikliğe gitmedi. Merkez Bankası Başkanı Erdem Başçı, 16 Haziran’da Konya’da yaptığı konuşmada, “Şimdiye kadar ölçülü faiz indirimi dediğimizde ya 25 ya 50 ya 75 baz puanlık değişiklikler yaptığımız oldu aşağı veya yukarı yönde. Dolayısıyla ölçülü indirim dediğimizde piyasa aşağı yukarı bunlardan biri olarak algılar.” demişti. Öte yandan faiz indiriminde, bankanın enflasyonda bu aydan itibaren beklediği ‘kayda değer düşüşün’ de etkili olduğu ifade ediliyor. Merkez Bankası, sıkı para politikası duruşunun ve alınan makro ihtiyati tedbirlerin etkisiyle kredi büyüme hızlarının makul düzeylerde seyrettiğini, bu gelişmelerle uyumlu olarak yurtiçi özel kesim nihai talebinin ılımlı bir eğilim sergilediğini, ihracatın dış talepteki toparlanmanın etkisiyle büyümeye olumlu katkı yaptığını dolayısıyla toplam talep koşullarının enflasyon baskılarını sınırlayacağını ve cari işlemler açığında belirgin bir iyileşme gözleneceğini tahmin ediyor.
   </p>
   <p>
    ___________________
   </p>
   <p>
    <strong>
     Dünya Bankası, büyüme tahminini yükseltti
    </strong>
   </p>
   <p>
    Dünya Bankası, Türkiye’nin büyüme tahmininde yukarı yönlü revizyona gitti. Türkiye ile ilgili 2014 yılı büyüme tahminini yüzde 2,4’ten yüzde 3,5’e yükseltti. Banka; hazırladığı raporda, güçlenen ihracat ve güçlü kamu talebi sayesinde ekonominin dayanıklılığını koruduğunu belirtirken, dış finansman risklerinin azaltılabilmesi için ihtiyatlı para ve maliye politikalarına ihtiyaç olduğunu da ifade etti.
   </p>
   <p>
    <strong>
     Fitch’ten Türkiye’ye iyi, bankalara kötü haber
    </strong>
   </p>
   <p>
    Kredi derecelendirme kuruluşu Fitch, Türkiye’nin BBB- olan kredi notunu ve not görünümünü teyit etti. Öte yandan, Türk bankalarının kredi notlarını düşürdü. İş Bankası, Garanti Bankası ve Akbank’ın kredi notunu BBB’den BBB-’ye düşüren Fitch, uzun vadede görünümleri durağan olarak belirledi. Bankaların kredi notlarının hızlı kredi büyümesi ve yüksek dış borçlardan dolayı artan riskler nedeniyle bir kademe indirildiği belirtildi.
   </p>
   <p>
    <strong>
     Mayısta satılan toplam konut 90 bin 377
    </strong>
   </p>
   <p>
    Mayıs 2014’e ait Konut Satış İstatistikleri’ne göre Türkiye’de 90 bin 377 konut satıldı. İstanbul’da 17 bin 852, Ankara’da 11 bin 4, İzmir’de 5 bin 877 konut satışı yapıldı. İpotekli konut satışları 29 bin 760 olarak gerçekleşti. Diğer satış türleri sonucunda 60 bin 617 konut el değiştirdi. 41 bin 456 konut ilk defa satıldı. İkinci el piyasada 48 bin 921 konut el değiştirdi. Yabancılara 1610 konut satışı yapıldı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=38914), [web.archive.org (arşiv bağlantısı)](http://web.archive.org/web/20140901192621/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=38914)
