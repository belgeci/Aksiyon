# Mektup yazarım mektup...

*Ramazan Solak 2016.02.01*

<div class="pNewsDetailMainContent ctx_content" itemprop="articleBody">
 <p>
  Güzel bir Karadeniz türküsü var. Nakarat kısmı şöyle: Mektup yazarım mektup / Üzerini pullama / Ben yazarken ağladım / Sen okurken ağlama…
 </p>
 <p>
  Bilgisayar, tablet, cep telefonu ve internet hayatımıza o kadar girdi ki; artık yürürken ya da otobüste bile anında haberleşmek mümkün. Bunun için mektup yazmak, postaneye gidip atmak çok (!) gerilerde kaldı. Ancak az da olsa bir gelenek ya da kanuni zorunluluk olarak devam ettirenler de var; hem de koca koca devlet adamları gibi. Lakin onların yazdıkları türkü dizelerindeki gibi pek dokunaklı değil. Aslında dokunaklı ama yüreğe değil, cebe… Çünkü enflasyon üzerine.
 </p>
 <p>
  Fiyatlardaki genel seviyenin artmasına (bir başka deyişle, paranın alım gücünün azalmasına) enflasyon deniyor, malum. Bunun pek çok sebebi var ama akla ilk gelenleri; doların veya petrol fiyatının artması, doğal afetler şeklinde sıralanıyor. Enflasyon ile mücadele etmek kanunen Merkez Bankası’nın görevi. Ancak enflasyon hedefini hükümet ile birlikte belirliyor. Bu yüzden hedef tutmayınca (2 puan altına düşünce veya üstüne çıkınca) ve kanuni bir gereklilik olarak hükümete (ilgili başbakan yardımcısına) mektup yazarak durumu izah ediyor. Dolayısıyla 2015 için hedeflenen enflasyon oranı yüzde 5 iken, gerçekleşen yüzde 8,81 olunca Merkez Bankası’na yine postanenin yolunu tutmak düşüyor.
 </p>
 <p>
  Bu mektup gönderme işinin mazisi 2006 yılına kadar uzanıyor. O yıl itibarıyla ‘enflasyon hedeflemesi’ rejimine geçen Merkez Bankası, ‘hesap verebilirlik’ mekanizması çerçevesinde hedefi tutturamayınca hükümete mektup yazmaya başladı. Bu işi sadece iki yıl aksattı(!). 2011 ve 2013 hariç diğer yıllar aldı kalemi eline, döktü içini kâğıda…
 </p>
 <p>
  Peki mektupta neler mi var? Tabii ki; enflasyonun hedeften sapmasının nedenleri ile hedefe ulaşmak için alınan ve alınması gereken önlemler. Bakın 2015 hedefinin neden tutmadığı ile ilgili gönderilen mektupta genel çerçeve nasıl çizilmiş:
 </p>
 <p>
  “2015 yılında enflasyonun hedefin üzerinde gerçekleşmesinde etkili olan temel unsurların başında döviz kurunda kaydedilen birikimli artışlar ve gıda fiyatlarının yüksek seyri gelmektedir. Gerek gıda gerekse döviz kuru kaynaklı baskıların geçmiş dönemlere kıyasla uzun sürmesi, doğrudan etkilerin yanında beklentileri de olumsuz yönde etkileyerek enflasyon eğilimini güçlendirmiştir. TÜFE enflasyonunun yüksek seyri başta hizmetler olmak üzere geriye dönük endeksleme davranışının güçlü olduğu gruplarda enflasyonun yüksek seviyede kalmasına yol açmaktadır.”
 </p>
 <p>
  Bu arada dikkat çekici bir şekilde bu çerçeve ile önceki senelerde kaleme alınanların neredeyse aynı ifadeleri içerdiği görülüyor. Görünen bir başka şey daha var; bu mektubu kaleme alanlar ve okuyanlar ne kadar gözyaşı döküyor bilinmez ama bu enflasyon vatandaşı bir süre daha için için ağlatacağa benzer…
 </p>
 <p>
  <strong>
   Yeni öngörü böyle
  </strong>
 </p>
 <p>
  Bu sene için yüzde 5 enflasyon hedefi koyan Merkez Bankası, daha yılın başında tahminini yükseltmek zorunda kaldı. Para otoritesi, enflasyonun bu sene sonunda yüzde 7,5 olacağını tahmin ediyor. Önceki tahminini yüzde 6,5 olarak duyurmuştu. Merkez Bankası Başkanı Erdem Başçı, yılın ilk enflasyon raporunu açıklarken gıda fiyatları, dolar ve asgari ücretteki artış ile küresel piyasalar ve enerji fiyatlarındaki oynaklığa dikkat çekti. Dolayısıyla enflasyonun bir süre daha ‘yüksek’ seyredeceğini tahmin ettiklerini belirterek, bu aşamada para politikasındaki sıkı duruşun süreceğini vurguladı. Enflasyona ilişkin ‘yapısal’ unsurlarla mücadelenin de önemine değindi. Enflasyonun 2016’da yüzde 7,5’e, 2017’de de yüzde 6’ya geriledikten sonra 2018’de yüzde 5 seviyesinde istikrar kazanacağını öngördüklerini aktardı. Daha önce ‘sadeleşme’ye gideceklerini dile getirdiği faiz konusunda ise henüz tek faiz için erken olduğunu kaydederek, küresel risklere göre tavır alacaklarını belirtti. Şimdilik faizi likidite politikasıyla ayarlamaya çalışacaklarını da aktardı.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/mektup-yazarim-mektup_553757), [web.archive.org (arşiv bağlantısı)](http://web.archive.org/web/20160212235249/http://www.aksiyon.com.tr:80/eko-pano/mektup-yazarim-mektup_553757)
