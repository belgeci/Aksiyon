# Borç Kamburu

*Ramazan Solak 2014.07.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son 12-13 yılda ekonomik anlamda önemli başarılar ve kazanımlar elde edildi. Özellikle devletin sırtındaki borç kamburu düzeltildi, kamu borçlarına çeki-düzen verildi.
  </font>
 </div>
 <div id="newsText">
  <font class="detail-text">
   <p>
    Uluslararası Para Fonu’na (IMF) borç kapatıldı. Lakin bu arada, düşük faiz ve dolar kuru sayesinde iç tüketim aldı başını gitti, halkın borçları artmaya başladı. Öyle ki geldiğimiz noktada bankalara bireysel kredi borcu 343 milyar liraya dayandı. Oysa bu rakam 2002 başı itibarıyla 4,4 milyar lira idi. Yaklaşık 80 katlık bir artış söz konusu. Daha ilginci, çekilen krediler arasında hatırı sayılır bir miktarın da ‘takibe düşmüş’ olması.
   </p>
   <p>
    Resmi verilere göre Türk finans sektörü göz kamaştırıyor. Mayıs ayı itibarıyla 1 trilyon 795 milyar liraya (yaklaşık 855 milyar dolar) ulaşan aktif büyüklüğü ile Hollanda, Danimarka, Portekiz ve İsveç’in aralarında bulunduğu 23 Avrupa Birliği ülkesinin ekonomik büyüklüğünü geride bıraktı. Sektörün en büyük aktif kalemi olan krediler yüzde 4,3 artışla 1,1 trilyon TL’yi, dönem net kârı 10 milyar 105 milyon TL’yi buldu. Sermaye yeterliliği standart oranı ise yüzde 16,3 seviyesinde gerçekleşti.
   </p>
   <p>
    Rakamlar, bankacılık sektörü açısından sevindirici. Ancak tüketici kredileriyle ilgili veriler pek o kadar değil. Mayıs ayı itibarıyla kullanılan 1,1 trilyon liraya yakın kredinin 31,9 milyar TL’si takibe düşmüş durumda. Geçen sene 397 bin 525 kişi bireysel kredi, 515 bin 314 kişi de kredi kartı (toplam 912 bin 839 kişi) borcunu ödeyememiş. Bu rakamlar 2012’de sırasıyla; bireysel kredide 280 bin 867, kredi kartında 344 bin 945 olmak üzere toplamda 625 bin 812 kişi. Yüzde 46’lık bir artış söz konusu. Bireysel kredi ve kredi kartı borcunu ödemeyen kişi sayısının Mayıs ayı itibariyle 532 bini aşması da endişe ile karşılanıyor.
   </p>
   <p>
    İşin gelir kısmına gelince. Tabii ki Türkiye 2002’den bu yana boş durmadı, büyüdü. O tarihte 230 milyar dolar olan Milli Gelir, yaklaşık 3,5 kat artışla 820 milyar dolara geldi. 2002’de kişi başına düşen gelir 3 bin 500 dolar idi. O da yaklaşık 3 kat artış kaydetti. Ama son 4-5 senedir maalesef 10-11 bin dolar arasında seyrediyor. Gelirdeki 3 katlık artışa karşılık kredide 80 katlık bir artış söz konusu. Kişi başına gelirde artış olmazken tüketici kredilerinin hız kesmediği ortada. Böyle giderse, bir zaman devletin sırtından söküp atmak için büyük fedakârlık yapılan borç kamburu vatandaşın sırtında çıkacak.
   </p>
   <p>
    ____________________________________________
   </p>
   <p>
    <strong>
     Faize kredi ayarı
    </strong>
   </p>
   <p>
    Merkez Bankası, hem politika faizi hem de faiz koridorunda 50 baz puanlık indirime gitti. Bir hafta vadeli repo ihale faiz oranı yüzde 8,75’ten yüzde 8,25’e düşüren para otoritesi, borçlanma faiz oranı da yüzde 8’den yüzde 7,5’e çekti. İndirim yapmasında etkili olan sebepleri; kredi büyüme hızlarının makul, yurt içi talebin ılımlı seyretmesi ve ihracatın büyümeye olumlu katkı yapması olarak özetledi.
   </p>
   <p>
    Para otoritesine göre sıkı para politikası duruşu ve alınan makro ihtiyati önlemlerin etkisiyle kredi büyüme hızları makul düzeylerde seyrediyor. Bu gelişmelerle uyumlu olarak yurt içi özel kesim nihai talebi ılımlı bir eğilim sergiliyor. İhracat da dış talepteki toparlanmanın etkisiyle büyümeye olumlu katkı yapıyor. Dolayısıyla mevcut görünümde enflasyon üzerindeki baskıları sınırlı kalacak. Ayrıca cari işlemler açığında da belirgin bir iyileşme gözlenecek. Diğer yandan geçen yılın ortalarından itibaren yaşanan döviz kurunun enflasyon üzerindeki olumsuz yansımaları da kademeli olarak azalıyor. Zaten son dönemde enflasyonun düşüş hızını sınırlayan temel faktör de gıda fiyatlarındaki yüksek seyir olmuştu. Dolayısıyla bu değerlendirmeler doğrultusunda, küresel likidite koşullarındaki son aylarda görülen iyileşmeyi de göz önüne alarak, bir haftalık repo faizinde ölçülü bir indirim yapıldı.
   </p>
   <p>
    Temel amacı fiyat istikrarını sağlamak olan Merkez, bunun için enflasyon beklentileri, fiyatlama davranışları ve enflasyonu etkileyen diğer unsurları yakından izleyerek, enflasyon görünümünde belirgin bir iyileşme sağlanana kadar getiri eğrisini yataya yakın tutmak suretiyle para politikasındaki sıkı duruşunu sürdüreceğini ilan etti. Ancak iktidar faizler konusunda pek sabırsız ve şok indirim konusundaki baskısı malum. Bu yüzden Merkez’in kendi ‘kredi’sine de çok dikkat etmesi lazım.
   </p>
   <p>
    _____________________
   </p>
   <p>
    <strong>
     Bakanın diyemediği!
    </strong>
   </p>
   <p>
    Maliye Bakanı Mehmet Şimşek’in açıkladığı 6 aylık verilere göre bütçe giderleri 213,9 milyar lira, gelirleri de 210,5 milyar lira oldu. Buna göre bütçe Ocak-Haziran döneminde 3,4 milyar lira açık verdi.
   </p>
   <p>
    Bütçenin hedeflerine ‘paralel’ seyrettiğini vurgulayan Bakan Şimşek, verilerin olumlu seyrinin sürdüğünü, ilk 6 aylık rakamın 2014’ün tamamı için öngörülen bütçe açığının yüzde 10’una tekabül ettiğini söyledi. İlk 6 ay itibarıyla bazı bütçe verileri şöyle: Faiz dışı bütçe fazlası 23,1 milyar TL ile 2014 yılının tamamı için öngörülen hedefin üzerinde (18,7 milyar TL). Gelirler yüzde 10 artış göstererek 210,5 milyar TL’ye ulaştı. Bu rakam 2014 yılının tamamı için öngörülen rakamın yüzde 52’sine denk geliyor. Harcamalar yıllık yüzde 8 artış göstererek 35 milyar TL’ye ulaştı.
   </p>
   <p>
    Bu arada Şimşek, bu yılın ilk yarısında döneminde 3,4 milyar lira açık veren bütçenin geçen sene aynı dönemdeki sonucunu söylemedi. Bütçe geçen yılın ilk 6 ayında 3,1 milyar liralık fazla vermişti. Bu iki veriyi karşılaştıracak olursanız, bütçe açığında bir yılda yüzde 213’lük artış meydana geldiğini görüyorsunuz. Acaba bu yılın 6 ayında bütçeyi patlatan şey ne idi?
   </p>
   <p>
    _____________________________________
   </p>
   <p>
    <strong>
     İşsiz sayısı
    </strong>
    <strong>
     2 milyon 579 bin kişi
    </strong>
   </p>
   <p>
    Türkiye’de 2 milyon 579 bin kişi (15 ve daha yukarı yaşta) işsiz. 15 ve daha yukarı yaşta olup istihdam edilenlerin sayısı 26 milyon 194 bin kişi. 5 milyon 578 bin kişi tarım sektöründe çalışıyor. Tarım dışı sektörlerde çalışan sayısı ise 20 milyon 616 bin kişi. İstatistik Kurumu’nun açıkladığı Nisan ayına ait Hanehalkı İşgücü İstatistikleri’ne göre işsizlik oranı yüzde 9 seviyesinde gerçekleşti. Bu oran erkeklerde yüzde 8,4, kadınlarda ise yüzde 10,2 oldu. Aynı dönemde; tarım dışı işsizlik oranı yüzde 10,8 olarak tahmin edildi. 15-24 yaş grubunu içeren genç işsizlik oranı yüzde 15,5 iken,15-64 yaş grubunda bu oran yüzde 9,1 olarak gerçekleşti. İstihdam oranı yüzde 46,1 oldu. Kayıt dışı çalışanların oranı yüzde 34,8 olarak gerçekleşti.
   </p>
   <p>
    __________________________
   </p>
   <p>
    <strong>
     Türkiye, IMF’in İcra Direktörleri Kurulu’nda
    </strong>
   </p>
   <p>
    Hazine Müsteşarı İbrahim Halil Çanakcı, Uluslararası Para Fonu’na (IMF) gidiyor. Ama bu kez borç istemek için değil. Fon’un, temel yönetim organı olan İcra Direktörleri Kurulu’nda Türkiye’yi temsil edecek.  Türkiye’nin IMF’deki ilk İcra Direktörlüğü görevini üstlenen Çanakçı, bu görevine 1 Kasım’da başlayacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39080), [web.archive.org (arşiv bağlantısı)](http://web.archive.org/web/20140901192636/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39080)
