# TL'nin uzun ve kederli hikâyesi

*Ramazan Solak 2015.04.21*

<div class="pNewsDetailMainContent" itemprop="articleBody">
 <p>
  Tarih, 2 Mart 2012. Yer, Ankara Ulus’taki Merkez Bankası binası. Kürsüde dönemin başbakanı Recep Tayyip Erdoğan var. Konu, 6 yıl önce üzerindeki 6 sıfır yükünden kurtulan, güçlenen ve itibar sahibi hâline gelen TL’nin simgesinin tanıtımı. Ağzından şu cümleler dökülüyor:  “Şu andaki paramız itibarı, gücü, bağımsızlığı, gururu temsil ediyor. Bugün artık Türkiye Cumhuriyeti vatandaşları ay yıldızlı bayrağımızla, pasaportumuzla olduğu kadar cebindeki, cüzdanındaki parasıyla da gurur duyuyor. Türk Lirası’na itibar kazandırdık. Hatırlayın o döviz bürolarını... Her köşe başında döviz büroları yok muydu? Niye döviz büroları vardı? Çünkü bizim paramızın değeri yoktu. Maaşı alan döviz bürosuna koşuyordu, para değer kaybetmesin diye. Akşamdan sabaha para değer kaybediyordu. Şimdi o döviz bürolarının neredeyse tamamına yakını kapandı. Artık onlara ihtiyaç yok. Çünkü paramızın gücü var, onuru var, haysiyeti var.”
 </p>
 <p>
  Konuşmanın yapıldığı gün dolar kuru 1,76 TL idi. Aradan 3 yıl geçti. Tarih 15 Nisan 2015. Rekor tazelemeye devam eden dolar kuru şimdiye kadarki en yüksek seviyesi olan 2,73 TL’yi gördü. Uzun bir süredir akşamdan sabaha değer kaybeden TL’nin durumu gündemin ilk maddesi. Dolar haber ve yorumları revaçta. Öyle koşuşturmaca yok ama döviz büfeleri yine hareketli. Gelenlerin çoğu yükselişi fırsat bilip dolar bozdurmak isteyenler. Arada alanlar da oluyor. Kimi borcunu kapatmak için daha fazla yükselmeden alayım diyenler, kimi de maaşından artırmayı başaranlar.
 </p>
 <p>
  Başta gelişmekte olanlar olmak üzere pek çok ülkenin para birimi dolara karşı değer kaybetmiş durumda. Bunda faiz artışını tartışan ABD merkezli gelişmelerin etkili olduğu aşikâr. Fakat dikkat çekici bir şekilde son dönemin en çok değer kaybeden iki para birimi; TL ve Brezilya Reali. Gelişmekte olan ülkelerin para birimlerindeki kayıp genel olarak yüzde 6 civarında iken bu iki ülkede oran yüzde 13’ün üzerinde. Demek ki; Türkiye ve Brezilya’da kurlar üzerinde ABD merkezli küresel sıkıntı dışında bir şeyler de oldukça etkili. Brezilya’da sokaklar son zamanlarda bir hayli hareketli. Devlet Başkanı Dilma Rousseff’in devlet petrol şirketi Petrobras’ta yaşanan yolsuzluk skandalını bildiğini, hatta kendisi şirketin başkanı iken yapıldığını iddia edenler ülke genelinde protesto eylemleri yaptı. Rousseff’in destekçileri de ikinci kez dört yıllığına seçilmesinden sadece 5 ay sonra azledilmesi çağrısında bulunmanın darbe girişimi anlamına geldiğini savunarak sokaklara döküldü. Belki riskini artıran başlıca faktörlerden biri bu durumdur. Peki ya Türkiye? Acaba, Bank Asya’nın başına gelenler, yabancı dev bankaların Türkiye’yi terk etmesi, Cumhurbaşkanı’nın uzun süre tırmandırdığı faiz polemiği ve Merkez Bankası Başkanı’nı ‘hainlik’ ile suçlaması, yetersiz büyüme, kapanmayan cari açık, şirketlerin devasa döviz borcu bir riskin göstergesi midir?
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/tlnin-uzun-ve-kederli-hikayesi_550643), [web.archive.org (arşiv bağlantısı)](http://web.archive.org/web/20150707215309/http://www.aksiyon.com.tr/ekonomi/tlnin-uzun-ve-kederli-hikayesi_550643)
