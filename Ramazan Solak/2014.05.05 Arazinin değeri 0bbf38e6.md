# Arazinin değeri

*Ramazan Solak 2014.05.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   17 Aralık’ta yapılan büyük yolsuzluk ve rüşvet operasyonu sonrası hedef tahtası hâline getirilen kurumlardan TUSKON’a atılan çamurun haddi hesabı yok! Önce, Uganda’da ihale edilecek petrol rafinerisi için Türk şirketler lehine lobi yapılması kasıtlı olarak başka mecralara çekildi.
  </font>
 </div>
 <div id="newsText">
  <font class="detail-text">
   <p dir="LTR">
    Mesele ‘ananas’ ile kodlandı ve dile dolandı, bir süre polemik konusu yapıldı. Bu ‘ananas’ operasyonu, Konfederasyon’un Genel Sekreteri’nin Uganda ve Angola ile ilişkili olduğu iddia edilen bir soruşturma açıldığı ve bu çerçevede ifadesinin alındığı haberleri ile sürdürüldü. Ardından 17 Aralık istifaları ile ‘kiralık Hazine arazisi kıyağı’ haberleri geldi. Mahmut Övür, 17 Nisan’da gazetesi Sabah’ta yayımlanan arazi kıyağı iddiasını, 29 Nisan’da köşesine taşıdı. İddia özetle, "Tahminî değeri 230 milyon lira olan arsa 49 yıllığına ve yıllık 1,6 milyon TL kirayla bürokratlar marifetiyle usulsüz biçimde ucuza verildi." şeklinde.
   </p>
   <p dir="LTR">
    TUSKON, bu haberlerin hepsini tekzip etti. İddia sahibi yazara bunu yazmak için önce neden 2 yıl beklediğini sorarken, şu açıklamayı yaptı: "Konfederasyonumuz, yazarın köşe yazısında ifade ettiği arazinin, genel merkez, sergi ve etkinlik alanı yapılması amacıyla tahsisi için Maliye Bakanlığı’na başvuru yapmıştır. Benzer şekilde Kavram Meslek Yüksek Okulları da söz konusu arazinin tahminimizce eğitim amaçlı bina yapılması amacıyla tahsisi için başvuru yapmıştır. Birden fazla başvuru sahibi olduğu için, ilgili kamu otoritesi ihaleye çıkılmasına karar vermiş ve talep sahiplerini açık artırma usulü ile gerçekleştirilen ihaleye davet etmiştir. İhalede tüm katılımcılar aynı kurallara bağlı olarak özgürce teklif vermiştir. İhale komisyonu önünde yapılan uzun açık artırma turları neticesinde, ihale komisyonu son tekliflerin kapalı zarf ile verilmesine karar vermiştir. Kapalı zarf ile verilen teklif sonrasında Konfederasyonumuzun 1,6 milyon TL’lik teklifi, Kavram Meslek Yüksek Okulları’nın teklifinden daha yüksek olduğu için, ihaleyi Konfederasyonumuz kazanmıştır. Kavram Meslek Yüksek Okulları ihaleyi başka bir sebepten değil, 1,6 milyon TL’den daha düşük teklif verdiği için kaybetmiştir."
   </p>
   <p>
    TUSKON, 55 bin üyesi bulunan bir işadamı teşkilatı. Düzenlediği ticaret köprüleri ile pek çok küçük ve orta boy işletmeye binlerce kilometre uzaktaki pazarlara açılma imkânı tanıdı. Düzenlediği zirvelerle 40 bini yerli, 30 bini misafir 70 bin işadamını buluşturdu, 30 milyar doları aşkın ticaret oluşmasını sağladı. Ona çamur atanlar, nerede durduklarının ve ellerinde ne tuttuklarının farkında mı acaba? Bir de; bunun kime ne faydası var?
   </p>
   <p>
    <span>
     <strong>
      İş mi Aş mı?
     </strong>
    </span>
   </p>
   <p dir="LTR">
    Türkiye’nin en büyük problemlerinin başında işsizlik geliyor. Bir yandan köyden kente göç devam ediyor, diğer yandan her yıl istihdam piyasasına 700-800 bin kişi katılıyor. Ocak 2014 itibarıyla Türkiye’deki işsizlik oranı yüzde 10,1. Daha dikkat çekici olanı; 15-24 yaş grubunu içeren genç işsizlik oranı yüzde 19. İş gücü piyasasının verdiği son resim böyle. İstihdam piyasasının verdiği resim ise biraz daha farklı. Bu işsizlik oranlarına rağmen, çalıştıracak eleman bulamayan sektörler var. Örneğin mobilyacılar...
   </p>
   <p dir="LTR">
    İstanbul’un Anadolu Yakası’nda kurulu Mobilyacılar Sitesi (MODOKO), marangoz çırağı bulamamaktan şikâyetçi. Site; doğramacı ve marangozları bir araya getirmek için 1969’da kuruldu. 152 bin metrekare alana sahip. 78 bin metrekare kapalı alanı var. 350 mağazanın yüzde 20’sini büyük ve tanınan markalar oluşturuyor. 5 bin kişiye istihdam sağlıyor. MODOKO yönetimi, "En büyük sıkıntımız bu." dediği ‘marangoz ustası’ eksikliğini gidermek amacıyla bir çıraklık okulu açmak için çaba gösteriyor. Sitenin Yönetim Kurulu Başkanı Ethem Özçelik, "Kimse çocuğunu getirip marangoz atölyesine çırak olarak vermiyor. Bu, ileride usta sıkıntısı çekeceğimizin en büyük belirtisi." diyerek dert yanıyor. Özçelik’in dikkat çektiği nokta; kalifiye eleman eksikliği kadar, iş arayanların beklentileriyle de ilgili. Meselenin bir yanı meslek eğitimi eksikliğini, diğer yanı bu konudaki politikaların gözden geçirilmesi gerektiğini ortaya koyuyor. Gençlerimiz ‘iş mi, aş mı?’ ikileminde kalmadan meslek sahibi olabilmeli.
   </p>
   <p dir="LTR">
    <strong>
     <span>
      ABD'den akan dolar gittikçe azalıyor
     </span>
    </strong>
   </p>
   <p dir="LTR">
    Amerikan Merkez Bankası (FED), musluk kısma operasyonuna devam ediyor. Aylık tahvil alımlarını 10 milyar dolar daha azaltan Amerika’nın para otoritesi, bundan sonra 20 milyar doları mortgage tahvili, 25 milyar doları hazine kâğıdı olmak üzere aylık 45 milyar dolarlık alım yapacak.
   </p>
   <p dir="LTR">
    FED, iki gün süren toplantısının ardından tahvil alımlarını azaltırken, faiz oranlarında değişikliğe gitmedi. İşsizliğin yüzde 6,5’in üzerinde, enflasyonun da yüzde 2’nin altında kaldığı sürece faiz oranlarında değişikliğe gitmeyeceğini yineledi. ABD’de yüzde 6,7 seviyesinde olan işsizlik oranı, Banka ilk tahvil alımına başladığı zaman yüzde 8,1 seviyesindeydi. Bu arada bazı FED üyeleri, faiz artırımının 2015’in ortalarına doğru gerçekleşebileceğini ifade etti.
   </p>
   <p>
    FED, Amerikan ekonomisini yumuşak bir inişle düzlüğe çıkarmak için bir yandan faizi sabit tutarken, diğer yandan piyasalara verdiği parayı kısmaya devam ediyor. Ama uyguladığı politikadan Amerika kadar Türkiye gibi dövize bağımlı ülkeler de etkileniyor. Bakalım, piyasada doların azalması, bizde neleri pahalılaştıracak?
   </p>
   <p>
    <strong>
     <span>
      Faiz, döviz ve merkez üssü
     </span>
    </strong>
   </p>
   <p dir="LTR">
    Merkez Bankası (TCMB) Başkanı Erdem Başçı, faizde ölçülü ve kademeli indirim yapılabileceğini söyledi. Malum; iktidar bir süredir faizde indirim beklentisini alenen dillendiriyordu. Enflasyon Raporu 2014-II’yi tanıtan Başçı, indirimde, kurda stabil hâlin ve kredide büyümenin rol oynayacağını vurguladı. Enflasyonda belirgin bir iyileşme olana kadar para politikalarında sıkılaştırmanın devam edeceğini belirtmesi de dikkatlerden kaçmadı. Kurun; iç ve dış şoklara bağlı olarak arttığını ifade eden Başçı’nın şu açıklamaları da dikkat çekiciydi: "Risk senaryolarından biri sermaye akımlarının portföy tarafında süratlenmesidir. Bu durumda döviz rezervlerini güçlendirici adımlar atacağız. Mayısta 2 milyar dolar ihracat kredilerinden giriş olacak. 800 milyon dolar satacağız, nette de 1,2 milyar dolar. Haziranda da 1,7 milyar dolar ilave olacaktır, rezervlerimize. Döviz satım ihalelerini günlük 50 milyondan 40 milyon dolara çektik. Sermaye akımları olursa döviz satımlarını geri çekebiliriz."
   </p>
   <p dir="LTR">
    _____________________________________________________________
   </p>
   <p dir="LTR">
    <span>
     <strong>
      Vergi borcunda taksit 24 aydan 36 aya çıktı
     </strong>
    </span>
   </p>
   <p dir="LTR">
    Maliye Bakanlığı, çeşitli sebeplerle ekonomik güçlüğe girerek vergi yükümlülüklerini yerine getiremeyen mükelleflere yönelik uygulanan ödeme kolaylığı ve taksitlendirme işlemlerinin bazı koşullarını mükellef lehine değiştirdi. Borçların taksitini 24 aydan 36 aya çıkardı. Vergi dairelerine tanınan tecil ve taksitlendirme yetkisi tutarlarını da yüzde 50 artırdı. Tecil işlemine tabi tutulacak borcun 50 bin liraya kadar olan kısmı için teminat şartı aranmıyor, aşan kısmı için ise borç tutarının yarısı kadar teminat isteniyor.
   </p>
   <p dir="LTR">
   </p>
   <p dir="LTR">
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38486-arazinin-degeri.html), [web.archive.org (arşiv bağlantısı)](http://web.archive.org/web/20140926135957/http://aksiyon.com.tr/aksiyon/haber-38486-arazinin-degeri.html)
