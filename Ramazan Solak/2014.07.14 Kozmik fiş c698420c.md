# Kozmik fiş

*Ramazan Solak 2014.07.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye oldukça ilginç günlerden geçiyor. İktidar, 17 ve 25 Aralık’ta yapılan milyar dolarlık yolsuzluk ve rüşvet operasyonlarının ardından günah keçisi ilan ettiği Hizmet Hareketi’ne dönük ‘paralel yapı’ iddiası ve terör örgütü yaftasının altının doldurulması için büyük gayret gösteriyor.
  </font>
 </div>
 <div id="newsText">
  <font class="detail-text">
   <p>
    Hükümet marifetiyle siyasi manipülasyonun, bürokrat eliyle tasallutun ve ceberrutluğun en modern örnekleri sergileniyor. Son örnek de öncekiler kadar ilgi çekici ve vahim. Çoğu küçük ve orta boy işletme olmak üzere Türkiye genelindeki 100 bin işletmenin ‘cemaatle ilgili’ diye fişlendiği iddia edildi. İddia; Taraf gazetesinde yayımlandı.
   </p>
   <p>
    ‘Paralel yapı’ iddiaları çerçevesinde suç ve suçlu bulma operasyonu için Emniyet Genel Müdürlüğü bünyesinde Kozmik Çalışma Grubu (KÇG) oluşturulduğu ve grubun 3 ayrı koldan ‘çalışma’ yürüttüğü ifade ediliyor. Bir grubun işletmeleri, bir başka grubun Maliye ve Millî Eğitim Bakanlığı ile koordineli olarak eğitim kurumlarını, üçüncü grubun da kamu çalışanlarını incelediği öne sürülüyor. Hatta mercek altına alınan işletmelerle ilgili, ‘mahkeme kararı ve savcılık talimatı olmadan’ MASAK, BDDK, Maliye Bakanlığı, Çalışma ve Sosyal Güvenlik Bakanlığı ile Hazine Müsteşarlığı’ndan bilgi derlendiği de vurgulanıyor. Devasa bir fişleme söz konusu.
   </p>
   <p>
    Kozmik kelimesinin iki anlamı var. İlki, ‘evrenle ve onun genel düzeniyle’, ikincisi ‘haber almayla’ ilgili. Bir de NATO lügatinde bir sınıflandırma derecesi olarak ‘en üst gizlilik derecesi’ için kullanılıyor. Mevcut iktidar sahipleri iyi bilir; 28 Şubat sürecinde ‘yeşil sermaye’ diye bir grup işadamı ve işletme fişlenmişti. Benzer uygulamalar onlara da yapılmıştı. Mağduriyetin oluşturduğu faturayı onlar kadar Türkiye de yüklenmişti. Şimdi varın, yapılan ‘iş’in ne kadar kozmik olduğuna siz karar verin!
   </p>
   <p>
    ___________________
   </p>
   <p>
    <strong>
     Anadolu sermayesini kafesleme planı
    </strong>
   </p>
   <p>
    Koza, Boydak ve Kaynak’ın bulunduğu bazı şirketler daha önce ‘Cemaate yakın’ diye vergi ve inceleme kıskacına alınmıştı. Sonra 100 bin KOBİ’nin de bu çerçevede fişlendiği ortaya çıktı. Bu iddiayı dile getiren Taraf, olayın sadece fişleme ile kalmadığını öne sürdü. Hükümet’in 28 Şubat’ta bile benzeri görülmedik bir bitirme planını devreye soktuğunu, bunun için Maliye Bakanlığı’nın veri ambarında aralarında bazı savcılar, Maliye Bakanlığı yetkilileri, MASAK ve SPK temsilcilerinin de bulunduğu gizli bir toplantı yapıldığını ve 100 bin şirketin nasıl tasfiye edileceğinin tartışıldığını yazdı. Bunun için 10 aşamadan oluşan bir plan yapıldığını ve bu çerçevede söz konusu KOBİ’lerin ya hükümete yakın hâle getirileceğini ya da hükümete yakın bir şirkete satılmasının sağlanacağını ileri sürdü.
   </p>
   <p>
    Habere göre plan şöyle işleyecek: Muhalif olduğu tespit edilen şirketle ilgili bilgiler ilgili kurumlardan elde edilecek. Bu bilgiler doğrultusunda ilgili kurumlara ihbar mektupları gönderilecek. Buna binaen inceleme başlatılacak. Şirketlerin büyüklüğüne göre kara para gibi mali suçları araştıran MASAK da devreye girecek. İncelemeye alınan kurumların hesapları dondurulacak. Bu arada hükümete yakın medya kuruluşlarına bu şirketlerle ilgili yolsuzluk ve usulsüzlük belgeleri servis edilecek. Böylece, yaklaşık 10 aşamada ya hükümete yakın bir şirket hâline getirilecekler veya hükümete yakın bir şirkete satılmaları sağlanacak.
   </p>
   <p>
    İktidar partisi, uzun bir süredir özelleştirmeler ve kamu ihalelerinde bazı şirketleri gözeterek ‘sermayenin el değiştirmesini’ sağlamak ile itham ediliyordu. Burada kastedilen ‘İstanbul sermayesi’ idi. Başbakan Erdoğan’ın Eylül 2010’da kurduğu, “Sermaye el değiştiriyor.” cümlesine zamanın TÜSİAD Başkanı Ümit Boyner tepki göstermiş, bu sözün tehlikeli olduğunu belirtmişti. Ardından sermayenin tabana yayılması gerektiğini ve ayrımın da ancak ‘kayıtlı-kayıtsız’ şeklinde yapılabileceğini ifade etmişti. Ama son icraat gösteriyor ki; Patronlar Kulübü boşuna telaş etmiş! Mesele İstanbul sermayesi değil; Anadolu sermayesini, biatçı sermaye yapmakmış.
   </p>
   <p>
    <strong>
     Çekinmeye gerek yok!
    </strong>
   </p>
   <p>
    Bu arada Maliye Bakanlığı, söz konusu iddiaların ‘trajikomik ve maksatlı’ olduğunu savundu. İncelemelerin her zaman 4 ana kaynaktan başlatıldığını vurgulayan bakanlık, bunları şöyle sıraladı:
   </p>
   <p>
    * Kurul bünyesinde oluşturulan Risk Analiz Merkezi tarafından mükelleflere ait her türlü bilgi kullanılarak yapılan analiz ve mukayeseler neticesinde riskli görülen sektörler ve mükellefler nezdinde yürütülen incelemeler
   </p>
   <p>
    * İhbar ve şikâyetlere istinaden yürütülen incelemeler
   </p>
   <p>
    * Teftiş, soruşturma, inceleme ve denetimler sırasında yapılan tespitlere istinaden yürütülen incelemeler
   </p>
   <p>
    * Kamu kurum ve kuruluşlarından intikal eden ve doğrudan veya dolaylı olarak vergisel konuları içeren inceleme ve denetim raporları ile inceleme talepleri
   </p>
   <p>
    Vergi denetim çalışmalarının bu çerçevede her yıl dönem başında hazırlanan Genel Çalışma Planları ile belirlendiğine işaret ederken de bu seneye planın 27.01.2014’te yürürlüğe girdiğini belirtti. Ancak açıklamasında toplantının yapılmadığına ilişkin herhangi bir bilgi yer almazken, altı çizili olarak yazılan şu cümle de oldukça dikkat çekici idi: “Vergisel yükümlülüklerini tam ve zamanında yerine getiren hiçbir mükellefin de denetimden çekinmesine gerek yoktur.”
   </p>
   <p>
    ___________________________
   </p>
   <p>
    <strong>
     Bu borcu kim ödeyecek?
    </strong>
   </p>
   <p>
    Türkiye Bankalar Birliği’nin (TBB) hazırladığı  ‘Kredilerin İllere Göre Dağılımı’ raporuna göre 76 ilin kredi kullanım payı 2002’den bu yana yüzde 2,35 arttı. İstanbul ve Ankara’da ise düşüş oldu. İstanbul’un kredi kullanım payı 10,4 azalarak yüzde 41,6’ya geriledi, kredi hacmi ise 399 milyar TL olarak gerçekleşti. Ankara’nın oranı yüzde 6,3 azalırken kredi hacmi 109 milyar TL oldu. Birlik, 2013 itibariyle ‘Anadolu ağırlıklı olmak üzere’ Türkiye’de toplam 958 milyar kredi kullanımı gerçekleştiğini vurguladı. Bankacılık Düzenleme ve Denetleme Kurumu (BDDK) da Mayıs 2014 itibarıyla sektörün konsolide olmayan göstergelerini açıkladı. Buna göre bankaların aktif büyüklüğü 1,8 trilyon liraya yaklaştı. Krediler 1 trilyon 92 milyar 818 milyon TL, menkul değerler 292 milyar 758 milyon TL oldu. 2013’e göre krediler yüzde 4,3 brüt takipteki alacaklar yüzde 7,8 ve menkul değerler yüzde 2,1 oranında arttı. Takipteki artışlar dikkat çekici. Mayıs itibarıyla sektörün dönem net kârı 10 milyar 105 milyon TL, sermaye yeterliliği standart oranı ise, yüzde 16,3 seviyesinde. Hâliyle kredilerdeki artıştan bankalar memnun. Ama bankaya borcunu zamanında ödeyemeyenlerin sayısında da hatırı sayılır bir artış söz konusu.
   </p>
   <p>
    ______________________________
   </p>
   <p>
    <strong>
     Batısına eşitlensin diye doğusuna 2 trilyon Euro aktardı
    </strong>
   </p>
   <p>
    Almanya’nın Berlin Duvarı’nın yıkılmasından sonra geçen 25 yılda batı tarafı ile arasındaki yapısal farkı kapatması için doğu eyaletlerine 2 trilyon Euro para aktardığı açıklandı. Doğu yakasına 14,5 milyar Euro kalkınma desteği verildi. 560 milyar Euro da doğrudan mali transfer yapıldı. Ama iki bölge arasındaki farkın kapanmasının yakın gelecekte mümkün olmadığı ifade ediliyor. Yardımlar 2019’da sona erecek. Ancak Doğu eyaletleri maddi yardım anlaşmasının uzatılmasını istiyor.
   </p>
   <p>
    _________________________
   </p>
   <p>
    <strong>
     Tekstilciler ve Fransa’nın 25 milyar dolarlık ithalat pastası
    </strong>
   </p>
   <p>
    Paris’te düzenlenen Who’s Next fuarına bu sezon onur konuğu olarak Türkiye katıldı. Ancak organizasyon şirketinin onur konuğu için düzenlediği ‘harem’ temalı etkinlik Ankara’nın hoşuna gitmedi. Fransızlar özür diledi lakin gerek Fransa’da, gerekse Türkiye’de düzenlenecek Fransız fuarlarına artık aşırı bürokratik hassasiyet gösterilecek. Ama diğer yandan tekstilciler Fransa’nın 25 milyar dolarlık ithalat pastasından pay almak için oldukça hevesli. Bakalım nasıl bir orta yol bulunacak.
   </p>
   <p>
    ___________________
   </p>
   <p>
    <strong>
     Perakende sektörünün büyüklüğü 300 milyar doları aştı
    </strong>
   </p>
   <p>
    Deloitte Türkiye tarafından hazırlanan rapora göre, yıl içinde oluşan zorlayıcı piyasa şartlarına rağmen Türk tüketiciler 2013 yılında harcamalarını artırdı ve perakende sektörü büyüklüğü 303 milyar dolar seviyesine ulaştı. Bu arada süpermarket ve AVM’lerde kredi ve para kartlarıyla yapılan perakende alışverişler son 5  yılda ortalama yüzde 15 büyüdü ve 2013 yılında 34 milyar dolarlık seviyeye ulaştı. Sektörün önümüzdeki 5 yılda da ortalama yüzde 7 yıllık bileşik büyüme oranında büyümesi bekleniyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39035), [web.archive.org (arşiv bağlantısı)](http://web.archive.org/web/20140901192631/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39035)
