# Bari Alman usulü olsun

*Ramazan Solak 2016.02.23*

<div class="pNewsDetailMainContent ctx_content" itemprop="articleBody">
 <p>
  Hükümet, bir türlü tek haneye düşmeyen işsizlik sorununa çözüm için bu kez ‘güvenceli esneklik’ modelini deneyecek. Reform olarak sunulan düzenlemeyle kabaca; özel istihdam büroları aracılığıyla geçici iş ilişkisi kurulması ve esnek çalışma modeli (uzaktan çalışma gibi) öngörülüyor. Konunun işçi tarafını temsil eden sendikalar ise Meclis’e sunulan teklife tepkili. İş güvencesi ve ücret kaybı yaşanacağı gerekçesi ile buna karşı çıkıyorlar.
 </p>
 <p>
  İşsizlik artık ülkenin kangren hâline gelen sorunlarından biri. Resmî verilere göre 2014’ün başından bu yana işsizlik oranı yüzde 9 ile yüzde 11 arasında gidip geliyor. Bu konuda İstatistik Kurumu’nun (TÜİK) 15 Şubat itibarıyla açıkladığı son veri Kasım 2015 dönemine ait. Ülkenin istihdam karnesi özetle şöyle: Türkiye genelinde 15 ve daha yukarı yaştakilerde işsiz sayısı 3 milyon 125 bin kişi. İşsizlik oranı yüzde 10,5. 15-24 yaş grubunu içeren genç işsizlik oranı yüzde 19,1.
 </p>
 <p>
  İstihdam konusunda en iyisi şüphesiz, çalışma yaşındaki eli tutan herkesin iş sahibi olması. Ancak maalesef bu pek mümkün değil. O yüzden uyum çalışmalarını sürdürdüğümüz Avrupa’yı ele alalım. Yüzde 20 ve yüzde 24 işsizlik oranına sahip İspanya ve Yunanistan gibi kötü örnekler olsa da birliğin lokomotifi Almanya’nın verisi göz kamaştırıyor. Avrupa İstatistik Ofisi’nin (Eurostat) son verilerine göre Aralık 2015 itibarıyla kıtadaki en düşük işsizlik oranları yüzde 4,5 ile Almanya ve Çek Cumhuriyeti’nde görüldü. Almanya’da gençlerin işsizlik oranı da yüzde 7 seviyesinde. Ayrıca küresel ekonominin lokomotifi ABD’de de işsizlik oranı yüzde 5,6 seviyesinde.
 </p>
 <p>
  Hedef olarak bu seviyeler dikkate alındığında yüzde 10,5 işsizlik oranına sahip Türkiye’nin ne kadar yol alması gerektiği ortaya çıkıyor. Bu zorlu yolu katetmek de yapısal reform ile mümkün. Zaten Başbakan Yardımcısı Mehmet Şimşek de yazının başında bahsettiğimiz ve adına ‘güvenceli esneklik’ dediği söz konusu reformu bu yüzden hazırladıklarını söyledi. Açıklamayı, Ankara’daki ‘2016 Dünya Kalkınma Raporu’ tanıtım toplantısında işsizlik üzerine bir soru üzerine yaptı. Önce bazı bilgiler verdi; son 1 yılda 800 binin üzerinde kişiye iş imkânı sağlandığı, ancak iş gücüne yoğun katılım dolayısıyla ilave 840 bin yeni iş arayan olduğu gibi. Çalışma çağındaki nüfusun hızla arttığını da vurguladı. Sonra reform yapmadan işsizliğin yüzde 10’un altına kalıcı olarak çekmenin zorluğuna dikkat çekti ve bu yüzden ‘güvenceli esneklik’ dedikleri reform paketini Meclis’e gönderdiklerini belirtti. Reform ile ilgili de “Bu çok önemli, inşallah yakında yasalaşır. Çünkü, part-time çalışmadan tutun, diğer esnek çalışma modellerine kadar, Türkiye’nin ciddi bir ihtiyacı var.” demekle yetindi.
 </p>
 <p>
  Gurbetçi hesabı
 </p>
 <p>
  Şimşek, esnek iş gücü piyasası ile ilgili olarak ABD’yi örnek verdi ve işsizliğin bu sayede yüzde 5 olduğunu söyledi. Avrupa’da ise iş gücü piyasasının esnek olmadığını ve işsizlik oranının yüzde 10’un üzerinde seyrettiğini kaydetti. Sayın Başbakan Yardımcısı, “...bir taraftan yatırım iklimini iyileştirmeye çalışıyoruz bir taraftan da iş gücü piyasası reformuyla daha çok kişiye daha esnek şartlarda istihdam sağlayacağız.” da dedi. Bu cümledeki yatırım ortamı ile ilgili olan kısmına; makul şüphe ile kayyımlaştırma, Bank Asya’nın başına gelenler gibi ekonomik çelişki içeren örnekleri bir kenara bırakın en son Ankara’da askerî konvoya yapılan hain saldırının gölgesi düştü. Avrupa’yı beğenmediği esnek şartlarda istihdam konusunda kurduğu diğer kısmına gelince. “Bizim işsizlik oranını kalıcı olarak yüzde 10’un altına çekmemizin tek yolu var, o da dünyanın başarılı ülkelerindeki yoldur.” ifadesinin penceresinden bakacak olursak, bu konuyla ilgili de söylenecek pek çok şey var. Bir-ikisi şöyle: Esnek çalışma modelini 1967’de uygulanmaya başlayan Almanya’da bugün iş gücünün yarısının bu kapsamda olduğu ifade ediliyor. Gurbetçi akrabası olanlar bilir. Almanya’da saat başı ücret en az 8,80 Euro’dur ve haftada 40 saat çalışmak esastır. Dolayısıyla esnek çalışan birisi ayda (160 saat) 1.408 Euro kazanır. Aynı Almanya’da devlet, yaptığı hesaba göre anne-baba ve 3 çocuktan oluşan 5 kişilik bir ailenin ancak 2.200 Euro’ya geçinebileceğini düşünür. Dolayısıyla 1.400 Euro’ya çalışanlara aradaki bu 800 Euro’yu çeşitli yardım kalemleri ile devletin kasasından öder. 3 çocuk için de ayrıca 500 Euro civarında bir ‘çocuk parası’ verir. Anlayacağınız ‘esnekliği’ sadece çalışandan beklemez, kendisi de gösterir. Bir başka deyişle hesap, Alman usulü olmalı. Herkes üzerine düşen ödemeyi yapmalı.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/bari-alman-usulu-olsun_553930), [web.archive.org (arşiv bağlantısı)](http://web.archive.org/web/20160224092023/http://www.aksiyon.com.tr/eko-pano/bari-alman-usulu-olsun_553930)
