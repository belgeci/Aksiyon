# Fikrin değeri

*Ramazan Solak 2015.06.30*

<div class="pNewsDetailMainContent" itemprop="articleBody">
 <p>
  Önemli üretim gücü ve potansiyeline sahip Türkiye, yaşadığı yapısal problemler yüzünden bir türlü istediği ekonomik sıçramayı yapamıyor. Katma değerli ürünler konusunda oldukça sıkıntılı. Bu sıkıntı üretmekle ilgili değil. Başta otomotiv ve televizyon sektörleri kabiliyetini gösteriyor zaten. Ama kalkınmasına büyük katma değer sağlayacak kendisine has bir buluşu, markası yok maalesef. Bu çerçevede fikrî mülkiyet (patent, marka) hakları konusunda alması gereken bir hayli mesafe var.
 </p>
 <p>
  Peki, bu mesafe ne kadar? Bir fikir edinmek için Türk Patent Enstitüsü’nün verilerine göz atalım. Durum şöyle: 2014 yılında 4 bin 875 yerli patent müracaatı yapılmış. Buna karşılık yabancıların patent müracaatı sayısı 7 bin 519. Yerli patent müracaatı 2012’den bu yana 4 bin 500 seviyelerinde geziniyor. Yabancılarınki ise 7 bin 500. Neredeyse iki kata yakın bir fark var. Bu konudaki hassasiyetleri çok açık.
 </p>
 <p>
  Bir de faydalı model başvuruları var. Bu, buluşların korunması için patente göre daha kısa sürede ve daha düşük maliyetle koruma elde edilmesini sağlayan diğer bir koruma türü. Orada, yerli müracaatı yabancıların bir hayli üzerinde. Faydalı model tescili için 2014 yılında 3 bin 469 yerli müracaatına karşılık, yabancılar 87 başvuruda bulunmuş. 2012’den bu yana genel fotoğraf da benzer; yerli faydalı model müracaatları 3 bin 500’ler, yabancılarınki 80’ler seviyesinde.
 </p>
 <p>
  Faydalı model belgeleri ve patentler birlikte değerlendirildiğinde; 2014 yılında toplam 11 bin 81 belge verildiği görülüyor. Bunların yüzde 23’ü faydalı modele, yüzde 77’si de patent başvurularına ait. Verilen bütün belgeler esas alındığında yerli belge oranı yüzde 33,61 olarak karşımıza çıkıyor. Demek ki ülkemizde verilen her 3 patent ve faydalı model belgesinden birisi yerli kişi veya firmalara ait.
 </p>
 <p>
  Hedefe ulaşmak için...
  <br>
   Fikrî mülkiyet konusunda Türkiye’nin şu an verdiği resim böyle. Bakalım, Amerika’daki resim nasıl? ABD’nin Gayrisafi Millî Hasılası’nın yüzde 50’si fikrî ürünlerden kaynaklanıyor. İhracatının ise yüzde 60’ı fikrî mülkiyet yoğun sektörlerden. Avrupa’da da durum şöyle: 2008-2010 arasında oluşturulan istihdamın yüzde 40’ını fikrî mülkiyet yoğun sektörler sağladı. Yine 2 yılda elde edilen millî gelirin 4,7 trilyon Euro’luk kısmı (millî gelirlerinin yüzde 38’i) fikrî mülkiyet yoğun sektörler tarafından oluşturuldu.
  </br>
 </p>
 <p>
  Peki, Türkiye’de böyle bir durum mümkün mü? Cevabı için 2023 hedeflerine bakmak gerekiyor. Cumhurbaşkanı Erdoğan’ın başbakan olduğu Ocak 2011’de açıkladığı hedeflere… 500 milyar dolar ihracat, 2 trilyon dolar millî gelir, 25 bin dolar kişi başına millî gelir, yüzde 5 işsizlik oranı ve dünyanın ilk 10 ekonomisinden biri olma... Evet, Türkiye ekonomisinin, 2023 hedefleri doğrultusunda arzu edilen noktaya gelebilmesi için, 50 bin yerli patent başvurusu, Türk Tasarımı İmajı, GSMH’nın yüzde 50’sine denk gelen fikrî ürün portföyü ve 10 küresel marka şeklinde belirlenen sınai mülkiyet hedeflerine ulaşılması gerekiyor. Bu tespitler Türk Patent Enstitüsü Başkanı Prof. Dr. Habip Asan’a ait. Demek ki fikrine ve değerine sahip çıkmak göründüğü kadar kolay değil!
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/fikrin-degeri_551438), [web.archive.org (arşiv bağlantısı)](http://web.archive.org/web/20150726110652/http://www.aksiyon.com.tr/eko-pano/fikrin-degeri_551438)
