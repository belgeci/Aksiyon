# Zarar derken?

*Ramazan Solak 2015.08.31*

<div class="pNewsDetailMainContent ctx_content" itemprop="articleBody">
 <p>
  Şubat 2001 krizinden büyük yara alan bankaların heybesinde bir hayli batık kredi vardı. Bunların temizlenmesi için Ekim 2002’de yapılan düzenleme ile Varlık Yönetim Şirketleri kurulmasının önü açıldı. Böylece bankalar batık kredilerini bu şirketlere ihale etmeye ve tahsilat işini onlara bırakmaya başladı. Bu şirketler, özellikle kredi çekenin borcunun çok az bir kısmını ödeyebileceği durumlarda devreye giriyor. Faaliyetleri BDDK tarafından denetlenen sektörde 12 şirket bulunuyor.
 </p>
 <p>
  Bu şirketler şimdiye kadar özel bankalardan batık kredi ihalesi alıyordu. Bu çerçevede 2008’den bu yana bankalara 2,9 milyar lira ödeyerek yaklaşık 20 milyar liralık takipteki krediyi satın aldılar. 2,4 milyar liralık tahsilat yaptılar. Sabah gazetesinde yer alan habere göre şimdi bu ‘imkân’dan kamu bankaları da yararlanacak. Batık kredilerini özel bankalar gibi varlık yönetim şirketlerine satabilecekler. Bunun için ortak bir şirket kurmaları gündemde. Ya da TMSF’nin varlık yönetim şirketi RCT’ye satış yapacaklar.
 </p>
 <p>
  BDDK verilerine göre, haziran sonu itibarıyla bankacılık sektörünün takipteki toplam kredileri geçen seneye göre yüzde 14,1 artarak 42 milyar lira olarak gerçekleşti. Ne kadarı özel, ne kadarı kamu bankalarının belli değil. Sadece şöyle bir bilgi var; kamu bankalarında takipteki kredi oranı yüzde 2,5. Özellerinki yüzde 2,7.
 </p>
 <p>
  Tamam, kamu bankalarındaki batıklar temizlensin. Lakin insanın aklına takılıyor. Özel sektör takipteki 20 milyarlık kredisini 2,9 milyara sattığında kalan zararı kendisi üstleniyor. Diyelim bu 20 milyarlık zarar kamu bankalarının. Kalan 17,1 milyar liralık zararı kim üstlenecek? Tabii ki devletin hazinesi. Devlet de nasıl olsa vergiler aracılığıyla vatandaştan bu parayı tahsil eder. Alan ile verene ne mi olur? Biri sağ, diğeri selamet...
 </p>
 <p>
  <strong>
   BORÇ TELAŞI
  </strong>
 </p>
 <p>
  İş dünyasından yükselen ortak sese rağmen koalisyon hükümeti kurulmadı. Ülke seçime gidiyor. Bunun ekonomiye bir maliyeti olacağı kesin. Pek çok yönü var ama iş dünyasını en çok döviz borçları korkutuyor. Çünkü dolar yükseldikçe, ödeme için daha çok TL bulmak gerekiyor. Dış etkenleri hariç tuttuğunuzda doları artıran sebepler içinde siyasi belirsizlik önemli rol oynuyor. Bu yüzden canı yanan iş dünyası da tepkili. Yılbaşından bu yana yüzde 23 değer kazanan doların özel sektöre 267 milyar TL ek maliyet getirdiği söyleniyor. Doların çıktığı seviye yetmezmiş gibi bir de yakın gelecekte 3,75 TL’ye uzanacağının telaffuz edildiğini belirten İzmir Ticaret Odası Başkanı Ekrem Demirtaş, “Kur kaybının nasıl karşılanacağının hesabı yapılmalı. 180 milyar dolarlık özel sektör dış borcu 3,75 TL’den nasıl ödenecek?” diye sordu. Kur kayıplarının karşılanması için de ‘Döviz İstikrar Fonu’ önerdi. Ekonomide giderek artan belirsizlik ve kuşatılmışlık duygusundan da dert yandı.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/zarar-derken_552106), [web.archive.org (arşiv bağlantısı)](http://web.archive.org/web/20151229055114/http://www.aksiyon.com.tr/eko-pano/zarar-derken_552106)
