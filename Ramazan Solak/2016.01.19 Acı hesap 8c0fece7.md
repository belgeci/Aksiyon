# Acı hesap

*Ramazan Solak 2016.01.19*

<div class="pNewsDetailMainContent ctx_content" itemprop="articleBody">
 <p>
  Malum, bir süredir 1.300 liraya çıkan asgari ücretin hesabını yapıyoruz. Son durum kabaca şöyle: Çalışanın eline 123 lira 53 kuruşu Asgari Geçim İndirimi (eski adıyla vergi iadesi) olmak üzere toplam bin 300 lira 99 kuruş geçecek. Geldiği 1.000 liraya nazaran oldukça iyi bir rakam. Lakin yeterli mi?
 </p>
 <p>
  Bu soruya cevap vermek kolay değil(!). Esas alacağınız noktaya göre değişir. Nasıl mı? Mesela, asgari geçim standardı olarak yoksulluğu ele alalım. Bu konuda devletin resmî kurumu TÜİK (Türkiye İstatistik Kurumu), ‘kişi başı günlük harcaması 4,3 doların altında (cari satın alma gücü paritesine göre)’ olanları yoksul olarak kabul ediyor. Buradan günümüzdeki döviz kuru üzerinden yapılacak hesapla kişi başı aylık harcama olarak 400 lira bulunuyor. 4 kişilik bir aile için 1.600 lira eder. Demek ki 4 kişilik yoksul bir ailenin geçimi için aylık en az 1.600 lira gerekiyor.
 </p>
 <p>
  Yoksulluk konusunda işçi sendikalarının da bir hesabı var. Türk-İş’inki (diğer sendikalar ile aralarında bazı farklılıklar olsa da) şöyle: Sadece bir kişinin geçim maliyeti 1.683 lira, 4 kişilik bir ailenin açlık sınırı 1.385 lira, aynı ailenin yoksulluk sınırı ise 4.512 lira.
 </p>
 <p>
  Peki, işveren bu konuda ne düşünüyor? Tahmin etmek kolay değil. Ama kurucuları arasında işverenlerin de bulunduğu İktisadi Girişim ve İş Ahlâkı Derneği’nin (İGİAD) bu konuda yaptığı bir araştırma var. Belki o bir fikir verebilir. İş ahlâkı ve girişimcilik alanlarında faaliyet gösteren dernek, iki çocuklu bir ailenin insanca geçimini sağlayacağı taban ücreti ifade eden bir geçim ücreti açıklıyor. Asgari geçim ücretine alternatif olarak belirlenen ‘İnsani Geçim Ücreti’ bölgelere göre değişebiliyor. Derneğin araştırmasına göre bir ailenin insan onuruna yaraşır, ekonomik ve sosyal ihtiyaçlarını ortalama karşılayan, toplumun refah seviyesini yansıtan insani geçim ücreti 2016 yılı için 1.542 TL (Türkiye ortalaması) olmalı.
 </p>
 <p>
  İşte böyle. Devletin, işçinin ve kurucuları arasında işverenlerin de bulunduğu bir derneğin asgari geçim konusundaki hesabı böyle. Gerisine siz karar verin.
 </p>
 <p>
  <strong>
   İnsani geçim ücreti
  </strong>
 </p>
 <p>
  İGİAD, söz konusu ücreti 2004’ten bu yana hesaplıyor. İlk başta Asgari Geçim Ücreti (AGÜ) ismiyle İstanbul için yapılan çalışma, 2014 yılı itibariyle İnsani Geçim Ücreti (İGÜ) olarak revize edildi. Bu ücreti tespit ile görevlendirilen dernek komisyonu, her yıl aralık ayında yaptığı araştırma ile Türkiye’de farklı bölgelerdeki ailelerin geçinebilmesi için gerekli ücret seviyesini tespit ediyor. Rakamlar SGK, vergi ve devlet tarafından karşılanan eğitim giderlerini içermiyor. İGÜ, bir ailenin gıda, giyim, konut, su, elektrik, gaz ve diğer yakıtlar, mobilya, ev aletleri ve ev bakımı, sağlık, ulaştırma, haberleşme, eğlence ve kültür, eğitim hizmetleri ve sair harcamalarını içeriyor. Hesaplamanın temelini üç veri kaynağı oluşturuyor: 1- Sağlık Bakanlığı’nın Hacettepe Üniversitesi ile birlikte yaptığı ‘Türkiye’ye özgü beslenme rehberi’, 2- TÜİK tüketici fiyatları, 3- Hane halkı bütçe anketi.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/aci-hesap_553626), [web.archive.org (arşiv bağlantısı)](http://web.archive.org/web/20160122095952/http://www.aksiyon.com.tr/eko-pano/aci-hesap_553626)
