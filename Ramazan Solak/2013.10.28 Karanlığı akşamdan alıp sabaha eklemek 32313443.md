# Karanlığı akşamdan alıp sabaha eklemek…

*Ramazan Solak 2013.10.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ahmet Hamdi Tanpınar’ın kaleme aldığı Saatleri Ayarlama Enstitüsü, Türk insanının Doğu ile Batı arasında bocalamasını irdeleyen bir roman. 1961’de yayımlanmış. Milenyumu yaşıyoruz ama bu bocalama devam ediyor.
  </font>
 </div>
 <div id="newsText">
  <font class="detail-text">
   <p>
    Her ne kadar Avrupalılar, birliklerine üye yapmamak için dirense, yeni müzakere başlığı açmayı zorlaştırsa da biz ileri-geri aldığımız saatlerimizle bile onların yakın takipçisiyiz. Malum, gün ışığından daha fazla faydalanmak için 31 Mart Pazar günü saat 03.00’te saatlerimizi 1 saat ileri almıştık. Şimdi kışa giriyoruz ya, yine aynı gerekçeyle 27 Ekim 2013 Pazar günü de bu kez 1 saati geri verdik.
   </p>
   <p>
    “Saatleri ileri-geri alma ile Avrupa’nın ne alakası var?” demeyin. Konu daha çok tüketilen elektrikten tasarruf olduğu için inisiyatif Enerji Bakanlığı’nda. Şubat 2008’de bir kez daha saatlerin hep ‘yaz’da kalması için bir çalışma başlatan Enerji Bakanlığı, konuyu Bakanlar Kurulu’na bile götürdü. Ancak Dışişleri Bakanlığı olumsuz görüş bildirdi. Gerekçe olarak da Avrupa ülkeleri ile oluşacak saat farkı ve bunun ticarette meydana getirebileceği sıkıntıyı gösterdi. Aralarında Borsa İstanbul ve Türk Hava Yolları’nın da bulunduğu bazı şirketler, zaman çizelgelerinin ayarlanmasının büyük sıkıntı oluşturacağı gerekçesiyle o dönem bu düzenlemeye karşı çıkmıştı. Çalışma askıya alındı. Haklı tarafları olabilir. Neticede küresel kriz sonrası gerilese bile dış ticaretimizin yüzde 40’ı hâlâ Avrupa ile. En çok uçulan noktalar da bu yaşlı kıtada.
   </p>
   <p>
    Ancak konuya ‘içeriden’ bakmak daha doğru gibi. Neticede bu ayarlamayı gün ışığından daha fazla faydalanmak ve cari açığımızın iflah olmaz hastalığı enerji giderlerinden tasarruf için yapıyoruz. Saatleri ileri-geri alarak ne kadar tasarruf yapıldığı, ülkenin bundan elde ettiği kâr tartışmalı. Şapkayı önümüze koyup düşünmeliyiz; tasarruf edelim derken hata mı yapıyoruz? Çünkü bu uygulamayı şöyle yorumlamak da mümkün: Bu yüzden güneş ışığından 1 saat kaybımız oluyor. Sabahları güneş olduğu hâlde eşit meridyenlerdeki diğer ülkelere göre Türkiye’de resmî hayat 1 saat geç başlayıp akşam da 1 saat geç bitiyor. Doğusu ve batısı birlikte düşünüldüğünde, her ne kadar gün ışığından daha fazla yararlanmak için mesaiyi erkene alsanız da kışın günler kısaldığı için okullarda, devlet dairelerinde, işyerlerinde ‘sabahın köründe’ başlayan mesai gecenin zifiri karanlığında bitiyor. Lambalar ve doğalgaz daha erken yakılmaya başlıyor. Bu sebeple elektrik tüketimi artıyor.
   </p>
   <p>
    <strong>
     Yaz saati-kış saati; bir ileri-bir geri
    </strong>
   </p>
   <p>
    Yaz saati uygulamasını ABD, AB’ye üye ülkelerin tamamı, Avustralya ve Rusya kullanıyor. Afrika kıtasının bir bölümü ve Uzakdoğu’daki bazı ülkeler ileri saati uygulamıyor. Çin, Japonya, Güney Amerika’nın büyük bölümü ve Orta Asya’daki birçok ülke ise önce uygulayıp sonra vazgeçti. Türkiye’de uygulama konusunda bir hayli ileri-geri yaşandı. Ülkemizde yaz (ileri) saati uygulaması ilk kez 1923’te uygulandı. Daha sonra 1940’a kadar ara verildi. 1940’tan sonraki dönemlerde de kısmen uygulamaya ara vererek devam edildi. En son 1978-1983 tarihleri arasında yaz saati uygulamayıp sabit saat sistemi kullanıldı. Bir ara günlük iki saat olarak uygulanan yaz saatine 1984’te ilgili kanunda yapılan değişiklikle bir saat sınırı getirildi.
   </p>
   <hr/>
   <h3>
    <span>
     Sırra ‘kıdem’ basmasın!
    </span>
   </h3>
   <p>
    Bu tabirin aslı tabii ki ‘sırra kadem basmak’ şeklinde. Genelde ortadan kaybolan kişiler için kullanılır. ‘Kıdem tazminatı’ işverenin sevmediği bir ifade. Mevcut durumda çalışanların ancak yüzde 10’u bu birikimi alabiliyor. Alamayanlar mahkemenin yolunu tutuyor ve uzun bir hukuk süreci başlıyor. Dolayısıyla bu konuda yapılacak düzenleme patron ve işçiler kadar hakim ve savcıları da ilgilendiriyor, çözüm; Adalet’in terazisindeki dosya ağırlığının hafiflemesinde de yardımcı olacak.
   </p>
   <p>
    Yeni düzenleme ile kıdem tazminatı alma sistemine önemli değişikliğe gidilecek. Yürürlükteki uygulamada; askerlik, emeklilik, kadınlar için evlilik, işverenin geçerli mazeret göstermeden iş akdini feshetmesi ve ölümün de aralarında bulunduğu toplam 7 durum için ödeme yapılıyor. Yeni sistemde ise sadece emekli olana ve ölene verilmesi planlanıyor. Bir de işverenden yüzde 3 civarında kesinti yapılması öngörülüyor. Bu durumda işçilerin alacağı kıdem tazminatı günümüzdeki uygulamanın neredeyse yarısına denk geliyor. Mevcut sistemle kıyaslandığında işverenlerin ödediği kıdem tazminatının her yıl karşılığı 30 gün değil, yaklaşık 15 gün olacak. 15 yıllık hak ediş süresinin aynı kalması bekleniyor. Tabii söz konusu düzenlemelerin yeni işe girecekler için uygulanacağını, mevcut sistemde olanların fona geçişinin isteğe bağlı olduğunu da hemen ekleyelim. Ama geçişin nasıl olacağının detayları biraz karışık.
   </p>
   <p>
    Kıdem tazminatı konusunda henüz son sözler söylenmiş değil. Ortadaki taslak geliştirilmeye elverişli. Çalışma ve Sosyal Güvenlik Bakanlığı yeni düzenlemenin ülke seçim atmosferine girmeden yapılmasını istiyor ki; bu doğru bir yaklaşım. Yoksa oy kaygısıyla yapılacak düzenleme ne işçinin ne de işverenin ‘iş’ine gelir. Oysa bir yandan sosyal devlet olmanın gereği çalışanın hakkının korunması, diğer yandan serbest piyasa ekonomisinde rekabet edebilmesi için işadamının gözetilmesi gerekiyor. Bu hassas dengenin korunması önemli.
   </p>
   <hr/>
   <h3>
    <span>
     Rakamlar güzel ama karneye notu ‘hoca’ yazıyor
    </span>
   </h3>
   <p>
    Uluslararası kredi derecelendirme kuruluşu Fitch, Türkiye’nin notunu ‘BBB-’ olarak teyit etti. Görünümünü de ‘durağan’ olarak korudu. Bu kuruluşların verdiği notlar, uluslararası sermaye açısından önemli. Bir ülkeye yatırım yapmadan kredi notuna bakılıyor. Kabaca; A seviyesindekiler güvenli ve yatırım yapılabilir, B seviyesindekiler ‘riskli ama yatırım yapılabilir’ anlamına geliyor. Not verilirken, ekonomik olduğu kadar siyasi göstergelere de bakılıyor. Her ne kadar Suriye ile ilgili olumsuzluklar olsa da Türkiye hâlihazırda pek çok gelişmiş ülkeden iyi durumda. Ama yakaladığı ekonomik başarı yatırım karnesine bir türlü iyi not olarak yansımıyor. Bunda ‘sıfırcı hoca’ olarak da adlandırılan Fitch’in not vermedeki cimriliği de etkili galiba. İpi vermek istemedikten sonra üzerine un bile serersin.
   </p>
   <hr/>
   <h3>
    <span>
     Çatı tamam, kepenk açıldı, ya para musluğu?
    </span>
   </h3>
   <p>
    Dünyanın ekonomisine yön veren Amerika, geçen haftalarda önemli siyasi badireler atlattı. İktidardaki Demokratlar ile muhalefetteki Cumhuriyetçiler, delinen borç tavanının yükseltilmesinde, yani hükümetin daha fazla borç alabilmesinde anlaştı. Uluslararası piyasalar rahat bir nefes aldı. Şimdi de kulaklar açılmış, gözler dikilmiş; bu hafta Amerikan Merkez Bankası’nın (FED) yapacağı toplantıdan ne karar çıkacağı bekleniyor. Salı günü toplanacak FED, kararını çarşamba günü açıklayacak. Ancak borç çatısı krizi yüzünden günlük 300 milyon dolar zarar yazan Amerika’nın bu hâliyle aylık 85 milyar doları bulan tahvil takası programında değişiklik yapması, para musluğunu kısması zor görünüyor.
   </p>
   <hr/>
   <p>
    <img alt="" height="1305" src="http://web.archive.org/web/20140113004220im_/http://medya.aksiyon.com.tr/aksiyon/2013/10/28/eko.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36942-karanligi-aksamdan-alip-sabaha-eklemek%E2%80%A6.html), [web.archive.org (arşiv bağlantısı)](http://web.archive.org/web/20140113004220/http://www.aksiyon.com.tr:80/aksiyon/haber-36942-karanligi-aksamdan-alip-sabaha-eklemek%E2%80%A6.html)
