# Serbest düşüş

*Ramazan Solak 2015.07.07*

<div class="pNewsDetailMainContent" itemprop="articleBody">
 <p>
  İhracattaki düşüş bir türlü durmuyor. Ocak ayında yüzde 9,8 ile başlayan gerileme şubatta yüzde 13 ile devam etti. İniş martta da hız kesmedi: yüzde 13,4. Nisanda yüzde 9,8 ile yılbaşı seviyesine döndü. Mayısta ise yüzde 19 düşerek şoke etti. Neyse ki hazirandaki gerileme yüzde 6,4 oldu da gerginlik biraz olsun azaldı! Peki, ihracat neden düşüyor? İhracat oranlarını her ay düzenli olarak açıklayan İhracatçılar Meclisi’ne göre sebeplerin başında ‘parite’ (TL’nin dolar ve Euro cinsinden değeri ve bundaki değişiklik) geliyor.
 </p>
 <p>
  İhracat yapan bir işletmede işçi maaşı, elektrik ve su gibi giderler TL cinsinden ödeniyor. Üretim için yurtdışından alınan ara malına dolar ödeniyor. İhracatın yarısı Avrupa’ya yapıldığı için elde ettikleri gelirin önemli bir kısmı da Euro olarak kasalarına giriyor. Dolayısıyla bu para birimlerinin birbiri karşısında değer kazanması veya kaybetmesi ihracatçının hesabını şaşırtabiliyor. Meclis’in yaptığı hesaba göre parite yüzünden ocak ayında Avrupa Birliği’ne ihracatta 750 milyon dolar, Şubat’ta 900 milyon dolar düşüş oldu. Kayıp martta 1,3 milyar dolara, nisanda 1,5 milyar dolara çıktı. Mayısta 1,1 milyar dolar, haziranda da 1,2 milyar oldu. Dolayısıyla yılbaşından bu yana geçen 6 ayda parite yüzünden 6,8 milyar dolarlık kayıp yaşandı.
 </p>
 <p>
  İhracatın düşmesinde başka etkenler de var. Misal; ülkedeki siyasi atmosfer. 7 Haziran’dan birinci çıkan AKP’nin adayı Meclis Başkanı seçildi lakin koalisyon konusu ortada. Siyasi yorumculara göre erken seçime doğru bir gidiş var. Siyasi belirsizlik bürokratik işlerin yavaşlamasına yol açıyor. Sonra; Avrupa’da işler yine karıştı. Bir yandan durgunluk, diğer yandan Yunanistan’ın borç sorunu ve Euro’dan çıkış senaryosu var. Suriye ve Irak’ın durumu malum. Üstüne, Ankara’daki geçici hükümetin Suriye’ye askerî müdahale için plan yaptığı konuşuluyor. Böyle bir ortamda serbest düşüşün ne zaman biteceğini öngörmek bir hayli zor.
 </p>
 <p>
  <strong>
   Katma Değer
  </strong>
 </p>
 <p>
  İhracatçılar Meclisi, haziran ayında Türkiye’nin ihracatının geçen senenin aynı ayına nazaran yüzde 6,4 azalarak 11,7 milyar dolara gerilediğini açıkladı. Ocak-haziran (6 aylık) dönemi itibarıyla 73,3 milyar dolarlık ihracat yapıldı, yani geçen senenin aynı dönemine göre yüzde 8,1’lik düşüş oldu. Toplam ihracatının yüzde 82,8’ini gerçekleştiren sanayi grubunun ihracatı 9,7 milyar oldu. Yıllık yüzde 7,1’lik düşüş söz konusu. Dikkat çeken başka noktalar da var. Aylık bazda en fazla ihracat artışı yüzde 58,2 ile mücevher sektöründe görüldü. En fazla düşüş de yüzde 52,8 ile gemi ve yat sektöründe yaşandı. AB’ye ihracat yüzde 5,5 geriledi, Afrika’ya da yüzde 5,6. Ortadoğu’ya ise yüzde 3,3 arttı. Evet, mücevher sektörü bir süredir ihracatın gözdesi. Öyle ki, 17/25 Aralık yolsuzluk ve rüşvet soruşturmalarında adı geçen İran asıllı işadamı Rıza Sarraf’a (Reza Zarrab) ödül verilmesine bile vesile oldu. Umulur ki geçici olmaz. Çünkü Türkiye’nin bir kereliğine değil, her zaman katma değeri yüksek ürünler ihraç etmesi lazım.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/serbest-dusus_551515), [web.archive.org (arşiv bağlantısı)](http://web.archive.org/web/20150729003212/http://www.aksiyon.com.tr/eko-pano/serbest-dusus_551515)
