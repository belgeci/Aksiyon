# Devletin kasası

*Ramazan Solak 2015.10.26*

<div class="pNewsDetailMainContent ctx_content" itemprop="articleBody">
 <p>
  İstanbul’a yapılması planlanan 3. havalimanı için önemli bir adım daha atıldı. Projeyi üstlenen firmalar (Limak-Cengiz-Mapa-Kolin-Kalyon konsorsiyumu) havalimanının ilk etabı için sağladıkları 4,5 milyar Euro’luk finansman için imzaları attı. Parayı 6 banka verecek; 3,5 milyar Euro’sunu kamu bankaları karşılayacak, 1,1 milyarlık kısmını da özel bankalar. Dağılımı şöyle: Ziraat 1 milyar 480 milyon Euro, Halkbank ve Vakıfbank 960’ar milyon Euro, Denizbank 500 milyon Euro, Garanti ve Finansbank da 300’er milyon Euro. Tabii bankalar da bu kadar parayı özel şirketlere vermek için bir garanti istedi. Burada da Devlet Hava Meydanları İşletmesi (DHMİ) devreye alındı. DHMİ, proje için gelir garantisi verdi. Yani ola ki yatırımcı şirketler inşa ettikleri havalimanı üzerinden para kazanamaz ya da eksik kazanır ise devreye girecek, eksiği kasasından kapatacak.
 </p>
 <p>
  Konsorsiyum, 3. havalimanı ihalesini 22 milyar 152 milyon Euro (Yüzde 18 KDV ile birlikte toplam 26 milyar 142 milyon Euro) teklif ederek kazanmıştı. Yani konsorsiyumun devlete 25 yıl boyunca her yıl ortalama 1,1 milyar Euro kira ödemesi gerekiyor.
 </p>
 <p>
  İktidar sahipleri, buldukları her fırsatta projenin büyüklüğüne vurgu yapıyor. En az bunun kadar vurgu yaptıkları bir başka cümle daha var; bu yatırım için devletin kasasından bir kuruş dahi çıkmayacak. Ancak yukarıdaki bilgiler bu cümleyi boşa çıkarıyor. Çünkü daha ilk başta inşaat için verilen paranın önemli kısmını ‘devlet bankaları’ karşılıyor. İkinci çeyrek ana ara dönem faaliyet raporuna göre, Ziraat Bankası AŞ’nin ödenmiş sermayesi 5 milyar TL olup tamamı Başbakanlık Hazine Müsteşarlığı’na ait. Aynı şekilde ikinci çeyrek ana ara dönem faaliyet raporuna göre Halkbank’ın sahiplik yapısı da şöyle: Yüzde 51,1’i (638.825.500 TL) Başbakanlık Özelleştirme İdaresi Başkanlığı’na ait. Yüzde 48,8’i (611.090.209 TL) halka açık. Vakıfbank’ta da durum şöyle: Hisselerin yüzde 43 ve 15,4’ü farklı grupta olsa da Başbakanlık Vakıflar Genel Müdürlüğü’ne ait. Yüzde 16,1’i Vakıfbank Mem. ve Hizm. Em. ve Sağ. Yrd. San. Vakfı’na. Yüzde 25,2’si de halka açık. Bu durumda, projenin devletin kasasından bir kuruş çıkmadan yapılacağını/yapıldığını söylemek ne kadar doğru olur?
 </p>
 <p>
  Bir de devletin işletmesi DHMİ’nin garantörlüğü var. Ondan para çıkıp çıkmayacağını projenin ilerleyen aşamalarında göreceğiz. Ancak biliyoruz ki ortaya devlet garantisi konunca bankalar parayı daha bir kolay veriyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/devletin-kasasi_552700), [web.archive.org (arşiv bağlantısı)](http://web.archive.org/web/20151103104956/http://www.aksiyon.com.tr:80/ekonomi/devletin-kasasi_552700)
