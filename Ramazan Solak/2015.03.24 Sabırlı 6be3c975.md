# Sabırlı

*Ramazan Solak 2015.03.24*

<div class="pNewsDetailMainContent" itemprop="articleBody">
 <p>
  Amerikan Merkez Bankası Fed’in faiz artırımı konusu tam bir yılan hikâyesine döndü. Geçen seneden bu yana piyasaların bir numaralı gündemi. Doların patronu, faizleri artırmak için ‘şartların olgunlaşmasını’ bekliyor. Piyasa aktörleri, yaptığı açıklamalardan ipuçları yakalamanın peşinde. Yeni yorumlar, Fed’in son açıklamasında, daha önce kullandığı ‘sabırlı’ ifadesinin çıkarılması üzerine yoğunlaştı. Bu, Fed’in Haziran’da faizi artıracağının işareti olarak yorumlandı. Daha önceki ifade ‘kayda değer bir süre’ idi.
 </p>
 <p>
  Fed’in yazılı açıklamasında, istihdam piyasasındaki şartların iyileştiği belirtilirken, büyüme tahmininin düşürülmesi dikkat çekti. Nisan ayına kadar faizlerde bir artış ihtimalinin hâlâ düşük olduğu vurgulandı. Faiz artışı için istihdam piyasasının iyileşmesinin yanı sıra enflasyonun yüzde 2’ye ulaşması konusunda gerekli olan güvenin oluşmadığına dikkat çekildi. Enflasyonun şu an için büyük ölçüde enerji kaynaklı düştüğü belirtildi. Yazılı açıklama sonrası Washington’da gazetecilerin karşısına geçen Fed Başkanı Janet Yellen’in kurduğu şu cümleler de dikkatlerden kaçmadı: “Sabırlı ifadesini çıkarmamız, sabırsız olacağımız anlamına gelmiyor. Faiz artışı konusunda, enflasyonun yüzde 2 hedefine doğru yükseldiğine emin olmamız lazım.”
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/sabirli_550277), [web.archive.org (arşiv bağlantısı)](http://web.archive.org/web/20150731200711/http://www.aksiyon.com.tr/eko-pano/sabirli_550277)
