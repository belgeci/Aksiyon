# Kilosu 1,5 dolardan

*Ramazan Solak 2015.02.03*

<div class="pNewsDetailMainContent" itemprop="articleBody">
 <p>
  İhracatta 2023 hedefi 500 milyar dolar. Ancak son yıllarda 150 milyar dolar seviyesine takılmış durumda. Mevcut hâliyle hedefin yakalanması için her yıl en az yüzde 11 artması gerekiyor. Bunu ihracatçılar söylüyor. Ancak başka sıkıntılar da var. Hâlihazırda Türkiye’nin kilogram başına ürün ihracatı 1,5 dolar civarında. Katma değer sıkıntısı var. Bu noktaya dikkat çeken Türkiye İhracatçılar Meclisi Başkanı Mehmet Büyükekşi, “Bu 1,5 dolarla biz 500 milyar dolar ihracat hedefine ulaşılabileceğini kesinlikle düşünmüyoruz.” dedi. Hedefin yakalanması için her firmanın üzerine düşeni yapmasını istedi, gerekirse kendilerinin de destek olacağını söyledi. Aslında ne yapılması gerektiği belli; katma değeri yüksek, ileri teknoloji ürünlere yönelmek, Ar-Ge ve inovasyona ağırlık vermek, markalaşma ve tasarıma odaklanmak. Bir de eğitim sistemini bunlara imkân sunacak şekilde düzenlenmek. Eğitim işi önemli ama şu an Millî Eğitim Bakanlığı, yurtdışında açacağı alternatif okulları planlamakla meşgul.
 </p>
 <p>
  <strong>
   Fed renk vermedi
  </strong>
 </p>
 <p>
  Doların patronu Amerikan Merkez Bankası Fed, yaptığı son toplantıda da renk vermedi. Faiz konusunda sabırlı olacağını yineledi. Amerikan para otoritesi, politikasının gelecekteki seyri konusunda beklentileri değiştirecek herhangi bir işaret vermedi. İlk faiz artırımı için beklentiler hâlâ 2015 ortasına işaret ediyor.
 </p>
 <p>
  <strong>
   Dolardan tarihî rekor
  </strong>
 </p>
 <p>
  Yeniden ateşi çıkan dolar 29 Ocak’ta bütün zamanların rekorunu tazeledi ve 2,41 TL’nin üzerine çıktı. Artışın birkaç gerekçesi var; Yunanistan’daki ekonomik belirsizlik, Rusya ile Ukrayna arasındaki gerilimin devam etmesi ve Rusya’ya yapılacak yaptırımların artabileceği endişesi. Bir de Merkez Bankası Başkanı Erdem Başçı’nın açıklaması. Başçı, ocak ayı enflasyonunun yüzde 1’in üzerinde düşüş göstermesi durumunda faiz indirmek için 24 Şubat’taki olağan Para Politikası Kurulu (PPK) toplantısını beklemeyeceklerini söylemişti. Başçı’nın bu açıklaması ‘faizi indir’ baskısına boyun eğmek olarak yorumlanmıştı. Uzmanlar, doların ateşinin çıkmasında bu gelişmelerin etkili olduğu görüşünde.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/kilosu-15-dolardan_541210), [web.archive.org (arşiv bağlantısı)](http://web.archive.org/web/20150728113021/http://www.aksiyon.com.tr/eko-pano/kilosu-15-dolardan_541210)
