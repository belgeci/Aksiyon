# Cari açık, yüzde 15 ve cari belge

*Ramazan Solak 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İddia büyük. Dış ticarette en fazla açık verdiğimiz beşinci ülke İran. Bahse konu olay; bu ülkeye satılan altınlarla Türkiye’nin cari açığının yüzde 15’inin kapatılması. İddia sahibi; 17 Aralık rüşvet ve yolsuzluk soruşturması zanlısı Reza Zarrab.
  </font>
 </div>
 <div id="newsText">
  <font class="detail-text">
   <p>
    Tutukluluk hali bittikten sonra çıktığı televizyonda “Cari açığın yüzde 15’ini ben kapattım.” demişti. Resmi verilere göre Türkiye, 2013’te 65 milyar dolar cari açık verdi. İddiasına göre; eğer yüzde 15’i kapatmasaydı, bu rakam çok daha yüksek çıkacaktı. Ancak aradan geçen zamana rağmen hâlâ bu iddiasını ispatlayacak bir belge, kayıt gösteremedi. Dolayısıyla işin doğruluğunu soruşturmak başkalarına kaldı. Bu konudaki son adımlardan birini CHP Artvin Milletvekili Uğur Bayraktutan attı. Bayraktutan, Başbakan Yardımcısı Ali Babacan’a sordu: “Bu beyan doğru ise geri kalan yüzde 85 kısma ilişkin olarak cari açığı kapatanların isimlerini tek tek açıklar mısınız?”
   </p>
   <p>
    Gelen cevapta, önce ödemeler dengesi istatistiklerinin nasıl tutulduğu ile bilgi veriliyor ve akabinde, “TÜİK’ten sağlanan dış ticaret verileri, toplam bedellerini ifade etmekte olup bankamız (Merkez Bankası) nezdinde kişi, firma ve veya kuruluşlara ait herhangi bir bilgi bulunmamaktadır.” deniliyor. Cari, Türkçe’ye Arapça’dan gelen bir kelime; ‘mevcut, geçerli’ anlamlarına geliyor. Anlaşılan devletin elinde Zarrab’ın cari açığın yüzde 15’ini kapattığına dair ‘mevcut, geçerli’ bir belge yok. O zaman iddiasını ispatlayacak bu ‘cari’ belgeyi açıklamak Zarrab’a düşüyor.
   </p>
   <p>
    _____________
   </p>
   <p>
    <strong>
     Gelir orta, tuzak yaman
    </strong>
   </p>
   <p>
    Türkiye’de kişi başına gelir 4-5 yıldır 10 bin dolar seviyesinde seyrediyor. Bu yüzden son dönemde ‘Orta Gelir Tuzağı’ en çok tartışılan konuların arasında yer aldı. Bu döngüden kurtulmak için büyümek gerekiyor. Büyüme de üretim ile mümkün. Bu da sermaye birikimi, istihdam ve verimlilik artışı sayesinde oluyor. Ekonomik kalkınmanın ilk aşamalarında özellikle sermaye birikimi ve istihdam artışı ağırlıklı rol oynuyor. Sermaye birikimi ve istihdam ile ilgili veriler ortada. Bankalardaki mevduatın toplamı 955 milyar lira. İşsizlik uzun süredir yüzde 9-10 civarında seyrediyor. Dolayısıyla kişi başı geliri 10 bin doların üzerine çıkarmak ve gelir artışının devam etmesini sağlamak verimlilik artışına bağlı. Bu noktaya dikkat çeken Bahçeşehir Üniversitesi Ekonomik ve Toplumsal Araştırmalar Merkezi (BETAM), Türkiye ekonomisinin önümüzdeki dönemde emek verimliliğini artırmanın yolunu bulamadığı takdirde düşük kişi başına gelir artışlarına mahkûm olmaya devam edeceğini vurguluyor. Yani Türkiye’nin uzun yıllar Orta Gelir Tuzağı’ndan kurtulamayacağının altını çiziyor. Ne diyelim? Bu tuzağı orta gelirli düşünsün. İktidarın çok daha önemli işleri var!
   </p>
   <p>
    _________________________
   </p>
   <p>
    <strong>
     Parası çok, vergisi az, skoru yok
    </strong>
   </p>
   <p>
    Dünya Kupası, Almanya’nın şampiyonluğu ile noktalandı ama bu kez turnuvada göz dolduran futbolcular için transfer piyasası açıldı. Bu durum, futbolcuların kazançlarını ve vergi ilişkisini yeniden gündeme getirdi. Vergi uzmanları ile ekonomi ve spor yazarları, Türkiye’de futbolculardan az vergi alınmasını eleştiriyor. Futbolcudan az vergi alınarak sektörün teşvik edilmeyeceğini savunanlar, Almanya’yı örnek gösteriyor. Son dünya şampiyonunun liginde top koşturanlardan yüzde 45 vergi alınıyor. Şampiyonaya gidemeyen Türkiye’de ise bu oran yüzde 5 ile 15 arasında. Teknik direktörler de kapsam dışında, onlardan kesilen vergi oranı yüzde 35. Yüklü transfer ücreti alan futbolcuların ödedikleri vergiler ülkelere göre değişiyor. Bu oran Dünya Kupası’nda yıldızı parlayan Hollanda’da yüzde 52’yi, İngiltere ve Japonya’da yüzde 50’yi, futbolun çok rağbet gördüğü İspanya ve İtalya’da yüzde 43’ü buluyor.
   </p>
   <p>
    Maliye, yıllardır tartışılan bu konuda bir adım atmamayı tercih ediyor. Amaç, futbol kulüplerinin teşvik edilmesi. Olabilir. Ama geriye dönüp bakıldığında sadece iki başarı göze çarpıyor; 2000 yılında Galatasaray’ın kazandığı UEFA Kupası şampiyonluğu ve Japonya ile Güney Kore’nin ortaklaşa düzenlediği 2002 Dünya Kupası’nda A Milli Takım’ın aldığı üçüncülük. İlki ile vergi teşviği arasında bir bağ kurulabilir, neticede Türkiye Süper Ligi’nde yer alan bir takım. Ama ikincisinde takımı oluşturan 22 futbolcudan 10’u yurt dışında top koşturuyordu. Bir de Almanya örneği var, onlar yüzde 45 vergi alıyorlar. İngiltere, İtalya, İspanya gibi ülkelerde futbolculardan alınan vergi yüzde 40-50 arasında. Bu haliyle Türkiye’de vergi teşviği pek işe yaramıyor gibi. Herhalde Maliye bu konuya eğilecektir, tabii 100 bin KOBİ’yi fişleme-denetim ile yıldırma işinden başını kaldırabilirse!
   </p>
   <p>
    _____________________
   </p>
   <p>
    <strong>
     TÜSİAD, Ortadoğu’daki gelişmelerden endişeli
    </strong>
   </p>
   <p>
    Türk Sanayicileri ve İşadamları Derneği (TÜSİAD) Başkanı Haluk Dinçer, Başbakan Erdoğan’a bir dış politika mektubu yazarak gelişmelerden duyduğu endişeyi aktardı. Ortadoğu coğrafyasının çok inançlı ve kimlikli yapısını bir arada tutacak yegâne tutkalın ‘insan hak ve özgürlüklerine saygılı, laik ve varlık sebebi vatandaşa hizmet olan devlet düzeninin kurulması’ olduğunu ileri süren Dinçer, “Çevremizdeki kaos ve şiddet ortamının tez elden durdurulamaması halinde ülkemizin ve bölgemizin üzerinde ağır ekonomik ve toplumsal baskılar oluşacağını değerlendiriyoruz. Türkiye’nin bölgesel anlamda yeni bir işbirliği zemini oluşturabilmek için tüm sorumlu aktörlerle ortak çıkarları kollayan yapıcı açılımlarda bulunmasının kritik önemde görev göreceğine inanıyoruz.” dedi. Dinçer, Türkiye’nin, BM ve türevi kuruluşların yeniden yapılandırılması için G20 Zirvesi’nde teklif sunmasını da istedi.
   </p>
   <p>
    ______________________________
   </p>
   <p>
    <strong>
     Çifte standart çekincesi
    </strong>
   </p>
   <p>
    Maliye Bakanlığı, belki de tarihinde görülmedik bir hızla çalışıyor. Hayır, hayır! Amaç, ülkenin en kronik meselerinden biri haline gelmiş vergide adaletsizliği gidermek, tabana yaymak değil. İktidarın boyun eğdirmek istediği kitleyi hizaya getirmek amacıyla usulsüz fişleme-denetim-vergi kıskacını işletmek için fazla mesai yapılıyor. Bunun için bir yandan 100 bin KOBİ fişlenirken, diğer yandan bazı şirketlere emsali görülmemiş vergi cezaları kesiliyor. İlk örneği Taraf Gazetesi’nde yaşandı; kâğıt satışında KDV oranını yüzde 0 tuttuğu için 5,5 milyon lira vergi cezası kesildi. Oysa bu işlem gazetelerin genel olarak yaptığı bir uygulama idi. İkinci örnek ise Pegasus. İddiaya göre Ali Sabancı’ya ait hava yolu şirketine leasing ile kiraladığı uçaklarda KDV oranını yüzde 1 gösterdiği için yaklaşık 9 milyon liralık vergi cezası kesildi. Sabancı, aynı uygulamayı THY’nin de yaptığını vurgulayarak tepkisini dile getirdi. Maliye Bakanı Mehmet Şimşek, 100 bin KOBİ’nin fişlenmesiyle ilgili yaptığı açıklamada “Vergisel yükümlülüklerini tam ve zamanında yerine getiren hiçbir mükellefin denetimden çekinmesine gerek yoktur.” açıklaması yapmıştı. Sayın Şimşek, aynı sektördeki şirketlere aynı konuda nasıl farklı vergi tarifesi uyguladıklarını da bir açıklasa...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39117), [web.archive.org (arşiv bağlantısı)](http://web.archive.org/web/20140901192641/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39117)
