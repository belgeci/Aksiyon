# Konut satışları düştü

*Ramazan Solak 2015.10.26*

<div class="pNewsDetailMainContent ctx_content" itemprop="articleBody">
 <p>
  Konut satışlarıyla ilgili eylül ayında gelen rakamlar kötümser bir tabloya işaret ediyor. İstatistik Kurumu’nun verilerine göre Türkiye genelinde konut satışları bir yıl öncesine göre yüzde 20 düştü. Konut satışları bu düşüşle birlikte 92 bin 483’e geriledi. İpotekli konut satışları da bir önceki yılın aynı ayına göre yüzde 33,5 azaldı ve 28 bin 684 oldu. Eylül ayı itibarıyla bir önceki yılın aynı ayına göre konut sektöründen resmî verilere yansıyan diğer bazı rakamlar şöyle: İlk defa satılan konut sayısı yüzde 18,3 azaldı ve 43 bin 333 oldu. İkinci el konut satışları yüzde 21,7 düştü ve 49 bin 150’ye indi. Yabancılara konut satışları da yüzde 4,8 geriledi ve 1768 oldu.
 </p>
 <p>
  <strong>
   Türkiye’nin durumu karışık
  </strong>
 </p>
 <p>
  Uluslararası kredi derecelendirme kuruluşu Fitch, yıllık Türkiye konferansı ile ilgili internet sitesinde yaptığı açıklamada, Türkiye’nin çok büyük dış finansman ihtiyacının yatırımcı algısındaki değişime karşı hassas hâle getirmesinin potansiyel bir risk olduğu değerlendirmesinde bulundu. Bu durumun da ülkenin geçen ay teyit edilen BBB- notunu yansıttığı belirtildi. Ayrıca Türkiye dış likiditesinin, kendi derecelendirme kategorisindeki ülkelere göre zayıf durumda olduğunu belirten kuruluş, Türkiye’nin kredi profilinin küresel mali piyasa koşullarına, diğer yapısal zayıflıklara ve son dışsal şoklara karşı direncinin ‘karışık’ seviyede durmaya devam ettiğini kaydetti.
 </p>
 <p>
  <strong>
   Bankalar tüketiciyi takmıyor
  </strong>
 </p>
 <p>
  Tüketicilerin bankalara açtığı dava sayısı her yıl yaklaşık yüzde 25 artış gösteriyor. Ancak bu durum bankaların pek umurunda değil. Avukat Cevat Kazma’ya göre Türkiye’deki 47 bankanın 30’u Tüketici Kanunu’na aykırı hareket ediyor ve bu davranışları cezalandırılmıyor. Bankaların en çok problem çıkardığı konu ise kredi dosya masraflarının iadesi. Bunun çözümü için mutlaka BDDK’nın devreye girmesi ve bir genelge yayımlaması gerekiyor. Böylece vatandaşların hukuki prosedürlerle uğraşmadan ilgili masrafları bankadan kolayca alması mümkün olurken, bankaların muhatap olacağı dava sayıları da önemli oranda azalacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/konut-satislari-dustu_552701), [web.archive.org (arşiv bağlantısı)](http://web.archive.org/web/20151103104905/http://www.aksiyon.com.tr:80/eko-pano/konut-satislari-dustu_552701)
