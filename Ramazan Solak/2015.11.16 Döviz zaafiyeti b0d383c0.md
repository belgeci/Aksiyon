# Döviz zaafiyeti

*Ramazan Solak 2015.11.16*

<div class="pNewsDetailMainContent ctx_content" itemprop="articleBody">
 <p>
  Sanayi üretimi, istikrarlı ve sağlam büyüme için önemli. Türkiye’nin üretim için yeterli sanayi potansiyeli var. Ancak üretim için gerekli kritik hammadde ve ara mal konusu sıkıntılı. Bunların önemli kısmını yüksek miktarda döviz harcayarak yurtdışından alıyor. Bu yüzden iş dünyası ağır bir döviz borcu altında. 2015 ortası itibarıyla sanayinin döviz kredi borç stoku 90 milyar dolara yaklaştı. Bu toplamın 35 milyar dolarını sanayinin orta ve uzun vadeli olarak yurtdışından yaptığı borçlanma, kalanını da içerideki bankalardan aldığı döviz kredisi ya da dövize endeksli krediler oluşturuyor.
 </p>
 <p>
  Sanayi firmalarının bu döviz borcunun altına girmesinde 2000’li yılların çoğunda izlenen ucuz döviz politikasının etkili olduğu belirtiliyor. Bu tespit, Makina Mühendisleri Odası’nın iktisatçı-yazar Mustafa Sönmez’in katkısıyla hazırladığı ‘Döviz politikaları ve sanayinin büyüme, ihracat ve borçlanmasına etkileri’ isimli çalışmasında yer alıyor. TÜİK, TCMB, Hazine ve İSO verileri kullanılarak yapılan araştırmada, 2002 sonrası izlenen döviz politikalarının sanayi üzerindeki etkileri ele alınıyor. Çalışmada yer alan diğer bazı tespitler de şöyle:
 </p>
 <p>
  Sanayinin döviz kazandırıcı yeteneğini geliştirmek yerine, ithalatı cezbeden ucuz döviz tercihleri, özellikle 2002 sonrasının AKP’li dönemine hâkim olmuştur. Son birkaç yılda, dış dünyadaki gelişmeler ile ucuz döviz trendi değişmeye başlayınca, sanayinin gelişiminde yükselen dövizin kaldıraç görevi görmediği, ihracatın ithalata bağımlılığı nedeniyle, artan döviz kurlarının bu kez sanayii başka türlü sorunlarla yüz yüze bıraktığı görülmüştür.
 </p>
 <p>
  Dolar kurunun sanayi büyümesine etkisi 2003-2008 döneminde dikkat çekicidir. Bu dönemde ekonomi genelde yılda ortalama 6 büyürken sanayideki büyüme hızı ortalamayı 1 puan geçti ve yıllık ortalama yüzde 7,1 oldu. 2009-2015 döneminde ise dolar değerlendi ve TL’deki yıllık kayıp yüzde 5’i buldu. Bu dönemde yıllık ortalama genel büyüme yüzde 3,5’e düşerken sanayideki yıllık büyüme ortalaması da yüzde 4 dolayında kaldı.
 </p>
 <p>
  Ucuz kur, ihracatı fazla geliştirmezken ithalatı kamçıladı, iç talebe dönük büyüme, ithalatı hızlandırdıkça yıldan yıla dış ticaret açıkları da büyüdü ve açıklar, turizm gibi döviz getiren sektörlerden kapatılamayınca cari açık Türkiye’nin kronik sorunu hâline geldi.
 </p>
 <p>
  Döviz kuru politikası, büyük fotoğrafın bir parçasıdır. Kur politikalarının, öteki parçalarla uyumlu olması gerekir, kendi başına sürükleyici olması önlenmelidir. Türkiye’nin, iç tasarruflarını daha çok kullanan, yatırımlarını sanayie daha çok odaklayan, yeni teknolojiler uygulayan, ithalatı olabildiği kadar ikame eden, yerli girdi kullanımını özendiren, döviz kazandıran, bütün bunları yaparken bölüşümde daha adil olan yenilikçi bir büyüme ve sanayileşme paradigmasına ihtiyacı var. Kur politikasının da bu paradigmayla çelişmeyen bir tarzda uygulanması gerekir.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/doviz-zaafiyeti_552979), [web.archive.org (arşiv bağlantısı)](http://web.archive.org/web/20151120184917/http://www.aksiyon.com.tr/eko-pano/doviz-zaafiyeti_552979)
