# Bu kadar konut 'dolar' mı?

*Ramazan Solak 2015.03.24*

<div class="pNewsDetailMainContent" itemprop="articleBody">
 <p>
  Bir yandan ‘acaba gayrimenkulde balon mu oluşuyor?’ endişesinin şiddeti artıyor ama diğer yandan ilginç bir iyimserlik havası hâkim. Başta İstanbul olmak üzere pek çok şehir şantiye gibi. Devasa binalar yükselmeye devam ediyor. Sektörle ilgili raporlarda hâlâ yeni eve ihtiyaç olduğu ve yerli talep bir yana başta Körfez ülkeleri olmak üzere yurtdışı yatırımcının rağbetinin devam ettiğine işaret ediliyor. Son dönemdeki kur hareketliliği ve TL’nin dolar karşısında değer kaybetmesiyle Türkiye’de evler, döviz sahipleri için daha kelepir hâle geldi. Bir düşünün; yıl başında 230 bin liralık bir daireyi 100 bin dolara (1 dolar 2,3 TL iken) alabiliyordunuz. Şimdi aynı daireyi 88 bin 460 dolara (1 dolar 2,6 TL) almak mümkün. Yani; daire fiyatları dolar cinsinden düştü, hem de sadece 3 ayda 12 bin 500 dolar. Geliriniz dolar ise ne âlâ.
 </p>
 <p>
  Kredi derecelendirmesi ve kredi riski araştırması kuruluşu Standard &amp; Poor’s’un sektör ile ilgili yayımladığı son rapora göre de Türkiye konut piyasasının önü açık. Buna karşılık, Türk ekonomisinin dış sermaye akışına bağımlılığı yüzünden gelebilecek risklere de dikkat etmek gerekiyor. Rusya, Güney Afrika ve Türkiye gibi gelişmekte olan ülkelerdeki konut piyasalarını ayrıntılı bir şekilde inceleyen bir araştırma yapan şirketin hazırladığı raporda Türkiye ile ilgili öne çıkan bazı noktalar şöyle:
  <br>
   Konut piyasalarının fonlama (para akışı) koşullarında kısa vadede sıkıntı beklenmiyor.
   <br>
    Yabancı alıcıların ilgisinin süreceği düşünülüyor.
    <br>
     Artan genç nüfustan kaynaklanan güçlü yapısal talebin ana itici etken olarak kalmaya devam etmesi bekleniyor.
     <br>
      2015 yılında, daha uygun parasal koşullar ve düşük petrol fiyatlarının sonucu temel enflasyondaki düşüş ve neticesindeki satın alma gücündeki artışın konut piyasasındaki iç talebi canlandıracağı ifade ediliyor.
     </br>
    </br>
   </br>
  </br>
 </p>
 <p>
  Bu kadar olumlu beklentiye karşılık, Avrupa Merkez Bankası’nın parasal genişleme programı ve ABD’de Fed’in olası faiz artırımının Türkiye’ye doğru sermaye akışlarının belirsizliğini artırdığı, Türkiye’nin dış sermaye akışına bağımlılığı göz önüne alındığında da bu durumun konut piyasasında riskler içerebileceğine işaret ediliyor.
 </p>
 <p>
  İşi; kredi derecelendirme ve risk araştırması olan uluslararası bir şirketin hazırladığı rapor böyle. Temel risk olarak sermaye akışındaki belirsizliğe işaret ediyor. Diğer yandan son açıklanan ekonomik veriler de pek iyi değil. Örneğin; işsizlik yüzde 10,9. Büyüme yüzde 1,7. Sanayi üretiminde yüzde 1,4’lük gerileme var. Bir de enflasyon var; yüzde 7,55 ve Merkez Bankası bu oranda belirgin bir gerileme olmazsa özellikle gayrimenkul sektörünün beklediği faiz indirimini yakın zamanda yapacak gibi görünmüyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/bu-kadar-konut-dolar-mi_550276), [web.archive.org (arşiv bağlantısı)](http://web.archive.org/web/20150706222957/http://www.aksiyon.com.tr/ekonomi/bu-kadar-konut-dolar-mi_550276)
