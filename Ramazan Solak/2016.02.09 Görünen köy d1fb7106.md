# Görünen köy

*Ramazan Solak 2016.02.09*

<div class="pNewsDetailMainContent ctx_content" itemprop="articleBody">
 <p>
  Millet adına seçilmiş vekillerin iş gördüğü Meclis’te devletin bütçesi görüşülüyor bir süredir. Yani, en genel anlamı ile başta vergiler olmak üzere devletin vatandaşından topladığı paralar, yatırım ve harcamaları için kamu kurumlarına üleştiriliyor. Tabii iş başındaki hükümetin uygun gördüğü biçimde. Ancak bu harcamaların gerçekleşmesi Meclis’ten geçerek kanunlaşması ile mümkün. Bunun için hazırlanan teklifler Meclis’e sunuluyor. Genel Kurul’un onayından önce bütün partilerin temsilcilerinin bulunduğu Plan ve Bütçe Komisyonu’nda masaya yatırılıyor. İşte bu komisyonda geçen hafta devletin kasası niteliğindeki Hazine Müsteşarlığı, bankacılık sektörü otoritesi BDDK, sermaye piyasalarının sorumlusu SPK ile Merkez Bankası’na takdir edilen bütçeler görüşüldü.
 </p>
 <p>
  Bankacılık sektörünü düzenleyip denetlemekle görevli BDDK’nın başkanı Mehmet Ali Akben, bu komisyonda Bank Asya ile ilgili soruları ve eleştirileri cevapladı. “Bank Asya’ya kâr ederken el konuldu.” denmesine itiraz etti. Katılım bankasının 2014’ü 825 milyon lira zararla kapattığını, el konulma tarihi olan 29 Mayıs 2015’te bu rakamın 1,2 milyar liraya karşılık geldiğini söyledi. Ayrıca sürecin 2008’de başladığını da kaydetti.
 </p>
 <p>
  Önce kısaca bir hatırlayalım. BDDK, ortaklarından istediği belgelerin eksikliğini gerekçe göstererek Bank Asya’nın yönetimini 3 Şubat itibarıyla TMSF’ye devretmişti. Akben, o zaman TMSF’de kurul üyesi idi. 15 Mayıs itibarıyla BDDK Başkanlığı’na getirildi. Bir hafta sonra yapılan ilk BDDK yönetim kurulu toplantısında da Bank Asya’nın yönetim devri, el koymaya çevrildi. Bu katılım bankası, o gün bugündür TMSF tarafından atanan kurul tarafından yönetiliyor.
 </p>
 <p>
  Geriye dönüp bakıldığında görülen tablo ise özetle şöyle; Bank Asya, 2008’den 2013’e kadar kâr etmiş. O kârları (toplamda 1,4 milyar liraya yakın) dağıtmak yerine kasasında tutmuş. İhtiyatlı davranmış. Ancak 2014’te 813 milyon lira zarar yazmıştı. Çünkü ‘Battı’ söylemleri ve kamu payı olan şirketlerin parasını çekmesiyle kasasından inanılmaz bir para çıkışı (300 milyon dolar THY, 600 milyon lira kamuyla bağlantılı kurumlar ve yaklaşık 900 milyon liralık mevduat) olmuştu. Vergi, ceza tahsilatlarının iptali de cabası. Ancak katılım bankası para yatırmaya koşan sevenleri, müşterileri sayesinde ayakta kalmayı başarmıştı.
 </p>
 <p>
  Öte yandan BDDK Başkanı M. Ali Akben’in açıklamalarına Bank Asya ortaklarının avukatı Süleyman Taşbaş cevap verdi. Katılım bankasının normal işleyişine izin verilmediğini ifade eden Taşbaş, tepkisini şöyle dile getirdi: “Gerçekten samimi bir duruş olsaydı, gerçekten bankaya katkı sağlamak düşüncesiyle gelinseydi kamu iştiraklerini devam ettirirlerdi, fatura tahsilatlarına müsaade ederlerdi. Kredi noktasında diğer bankaların uygulamış olduğu yolu, yöntemi hayata geçirirlerdi. Bunların hiçbirisi yok. Demek ki geliş gayeleri bankanın işleyişine katkı sağlamak değil, bilakis bankanın yürüyüşünü biraz daha zorlaştırmak. Bu da kanunen, vicdanen tasvip edilebilecek bir durum değil.”
 </p>
 <p>
  Bank Asya’nın 2008’den bu yana bazı göstergelerinin yer aldığı tablo işte burada. Ne diyelim, görünen köy kılavuz istemez!
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/gorunen-koy_553825), [web.archive.org (arşiv bağlantısı)](http://web.archive.org/web/20160212130058/http://www.aksiyon.com.tr:80/eko-pano/gorunen-koy_553825)
