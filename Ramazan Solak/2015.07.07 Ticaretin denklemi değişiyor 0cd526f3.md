# Ticaretin denklemi değişiyor

*Ramazan Solak 2015.07.07*

<div class="pNewsDetailMainContent" itemprop="articleBody">
 <p>
  Avrupa ile Amerika arasında küresel ticaretin dengesini değiştirecek gelişmeler yaşanıyor. İki küresel ekonomik dev büyük bir ticaret anlaşması (Transatlantik Ticaret ve Yatırım Ortaklığı/TTYO) yapmak için masada. Gümrük vergilerinin indirilmesinin yanı sıra yatırım, standartlar, mevzuat uyumu gibi çok geniş bir kapsamda işbirliğine gitmeye hazırlanıyorlar. Anlaşmanın bu yıl sonuna, olmadı 2016’nın ilk yarısına yetiştirilmesi bekleniyor. Bir de Trans Pasifik Ortaklığı var. TTYO’nun benzeri. Farkı, Asya ülkeleri ile ABD arasında yapılacak olması. Onun da müzakereleri yürüyor.
 </p>
 <p>
  Bu anlaşma ile dünya ticaretinin önemli iki odağı arasında yeni, büyük ve geniş bir ihracat-ithalat köprüsü kurulacak. Bu köprüden tekstilden otomotive pek çok ürün/mal serbestçe geçecek, sanki ülke içindeymiş gibi alınıp satılacak. Pasifik ile olanı bir yana, ABD ile Avrupa arasındaki bu dev ticari işbirliği Türkiye’yi çok yakından ilgilendiriyor. Çünkü Türkiye ile Avrupa Birliği arasında Gümrük Birliği var. Yani Türkiye ile AB arasında herhangi bir gümrük vergisi veya tarifesi olmadan ticaret yapılabiliyor. Ancak iki taraf arasında karşılıklı serbest ticaret anlamında sıkıntı var. Türkiye, AB üyesi değil ve AB’nin yaptığı ticari anlaşmaların karar mekanizmalarında yer almıyor. Dolayısıyla AB ile Serbest Ticaret Anlaşması (STA) yapan ülkelerde ayrıca onun da anlaşma yapması gerekiyor. Aksi takdirde o ülkelerin malları AB üzerinden Türkiye’ye gümrüksüz giriyor. Türk malları o ülkelere girişte gümrük duvarı ile karşılaşıyor.
 </p>
 <p>
  Durum böyle. Eğer Türkiye, ABD ile AB arasındaki bu ticari anlaşmaya dâhil olmaz ise ABD’nin mallarını gümrüksüz satabileceği açık bir pazar hâline gelecek. Ama Türkiye, ABD’ye mal satmak için gümrük duvarına takılmaya devam edecek. Ayrıca en büyük ihraç pazarı AB’yi kaybetme durumu da var. Çünkü, Birlik, Türkiye’den aldığı tekstil, otomotiv gibi pek çok ürünü çok daha ucuza ABD’den tedarik edebilecek. Zaman gittikçe daralıyor. Ankara, bu denklemdeki yerini bir an önce almak zorunda. Yoksa, ihracatçıyı ve ihracata dayalı büyüme modelini tercih eden Türkiye’yi çok zor günler bekliyor...
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/ticaretin-denklemi-degisiyor_551516), [web.archive.org (arşiv bağlantısı)](http://web.archive.org/web/20150711075608/http://www.aksiyon.com.tr:80/ekonomi/ticaretin-denklemi-degisiyor_551516)
