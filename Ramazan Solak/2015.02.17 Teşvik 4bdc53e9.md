# Teşvik

*Ramazan Solak 2015.02.17*

<div class="pNewsDetailMainContent" itemprop="articleBody">
 <p>
  Fabrika kurmak oldukça masraflı bir iş. Dolayısıyla devlet, kimi zaman bir bölgeyi kalkındırmak, kimi zaman bir sektöre yatırımı teşvik etmek için sermaye sahiplerine bazı kolaylıklar sağlıyor, imkânlar tanıyor. Hazine tarafından verilen Yatırım Teşvik Belgesi gibi. Bu belge, firmaya doğrudan nakit verilmesi anlamına gelmiyor. Onun yerine yatırım için yapılacak harcamanın, para çıkışının, sermayenin eksilmesini önleyen destekler, muafiyetler ve indirimler söz konusu. Ve iş dünyası için oldukça değerli.
  <br>
  </br>
 </p>
 <p>
  Yatırım Teşvik Belgesi ile ilgili geçen yılın verileri hiç de iyiye işaret değil. Teşvikli yatırım tutarı 96 milyar liradan 61 milyara düşmüş; 2013’e göre yüzde 36’lık bir gerileme söz konusu. Dolayısıyla 2013’te yaklaşık 192 bin kişi istihdam edilirken, geçen sene ancak 144 bin kişiye iş imkânı sunulmuş. En büyük düşüş; yüzde 45 ile Doğu’daki yatırımlarda.  Rakamlar resmî, Ekonomi Bakanlığı’nın. Madencilik yatırımlarında yüzde 74, enerjide yüzde 69, imalatta yüzde 32 düşüş var. CHP’nin işadamı kökenli milletvekili Umut Oran, söz konusu düşüşü demokrasi ve hukuk devletinden uzaklaşma, hukuk güvenliğinin kalmaması, dış politika ve yönetimdeki keyfiliğin güven ve istikrarı yok etmesine bağlıyor. Ayrıca yerli ve yabancı yatırımcının önünü göremez, yatırım yapamaz hâle geldiğini söylüyor. ‘Saray ve hükümet’ şeklindeki iki başlı bir yönetim olduğunu ve bunun Türkiye’nin önünü tıkadığını ifade ediyor.
 </p>
 <p>
  Söz konusu rakamlar geçen seneye ait. Türkiye, 2014’ü; 17-25 Aralık yolsuzluk ve rüşvet soruşturmalarının ardından hükümetin şirketlere yönelik baskısı ve makul şüphe gibi çıkardığı tartışmalı yasaların gölgesinde geçirdi. Bu durumun ekonomiye faturası da yukarıdaki gibi oldu. Hiç teşvik edici değil...
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/tesvik_549049), [web.archive.org (arşiv bağlantısı)](http://web.archive.org/web/20150704230028/http://www.aksiyon.com.tr/ekonomi/tesvik_549049)
