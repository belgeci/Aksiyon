# Mısır'a reel ziyaret

*Ramazan Solak 2015.11.16*

<div class="pNewsDetailMainContent ctx_content" itemprop="articleBody">
 <p>
  Reel sektörün çatı kuruluşlarından Türkiye Odalar ve Borsalar Birliği (TOBB) Başkanı Rifat Hisarcıklıoğlu’nun özel bir uçakla Mısır’a gittiği ortaya çıktı. Mısır medyasında yer alan haberlere göre Hisarcıklıoğlu ve beraberindeki heyet, İslam Ticaret Odaları Konferansı’na katıldı. Mısır Odalar Birliği yetkilileri ile de bir araya geldi ve karşılıklı yatırımları ve ticaret hacmini masaya yatırdı. Hisarcıklıoğlu’nun ilgili yerlerden vize almadan böyle bir ziyareti gerçekleştiremeyeceği aşikâr. Ankara ile Kahire arasındaki ilişkiler, Mısır’da 3 Temmuz 2013’te yapılan askerî darbenin ardından gerilmişti. Bu gerginlik doğal olarak ekonomiye de yansıdı. Karşılıklı ticaret ve yatırımlar durma noktasına geldi ve o günden bu yana orada kaldı. Aslında iki ülke o güne kadar ekonomik olarak iyi bir noktaya gelmişti. 2005 yılında yapılan serbest ticaret anlaşması ile yarım milyar doları bile bulmayan ticaret hacmi artışa geçti ve 5 milyar dolara ulaştı. Bu arada aralarında Ülker, Koç ve Sabancı gibi devlerin de bulunduğu pek çok Türk firması Mısır’a yatırım yaptı. Türk firmalarının bu ülkedeki toplam yatırımının 3 milyar doları bulduğu ifade ediliyor. Peki, Hisarcıklıoğlu’nun ziyareti iki taraf arasındaki ekonomik ilişkilerin gelişmesi için bir adım olacak mı? Bekleyip göreceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/misira-reel-ziyaret_552980), [web.archive.org (arşiv bağlantısı)](http://web.archive.org/web/20151120173728/http://www.aksiyon.com.tr/eko-pano/misira-reel-ziyaret_552980)
