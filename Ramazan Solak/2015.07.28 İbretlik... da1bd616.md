# İbretlik...

*Ramazan Solak 2015.07.28*

<div class="pNewsDetailMainContent" itemprop="articleBody">
 <p>
  Bank Asya ile ilgili tezviratlar (yalan dolan şeyler, kovuculuklar / dedikodular) süredursun, Avrupa’dan gelen yeni haber katılım bankası ile ilgili sürecin eninde sonunda varacağı yeri çok net bir şekilde ortaya koydu. Avrupa İnsan Hakları Mahkemesi (AİHM), 2000’in sonunda el konulan ve ardından İngiliz finans devi HSBC’ye satılan Demirbank’ın hissedarlarının şikayet başvurusunu karara bağladı. Hissedarları haklı bulan mahkeme, Türkiye’nin ‘mülkiyet haklarını ihlal ettiğini’ vurguladı. Tabii ki uluslararası mahkemenin kastettiği ‘Türkiye’yi dönemin ‘karar alıcıları’ oluşturuyor.
  <br>
   Önce bir hatırlayalım. Demirbank’a 6 Aralık 2000’de el konuldu. Özetle; ‘zararının özkaynaklarını aşması’, ‘yükümlülüklerini vadesinde yerine getirmemesi’, ‘Merkez Bankası ve banka sisteminden kaynak sağlayamaması dolayısıyla likidite krizine düşmesi ve bu durumunun süreklilik arz etmeye başlaması’ ile ‘faaliyetine devamının mevduat sahiplerinin hakları ve mali sistemin güven ve istikrarı bakımından tehlike arz etmesi’ gibi gerekçeler öne sürüldü. Bu arada ilgi çekici şu ayrıntıyı atlamamak lazım; el konulduğunda Türkiye’deki en yüksek kamu kâğıdı taşıyan banka idi. Yani kasasındaki paranın önemli kısmını işçi ve memurun maaşını ödemek için para arayan devlete borç olarak vermişti. El koyma kararına itiraz eden ailelerin iç hukuk mücadelesi 3 yıl sürdü. Kazandılar ama bankaları satılmıştı. Onlar da ‘bankamıza haksız bir şekilde el konuldu ve bu süreçte mağdur olduk’ diyerek 2006’da AİHM’e müracaat etmişti. Geçen hafta davayı karara bağlayan Uluslararası Mahkeme, hissedarları haklı buldu. Tazminat kararı daha sonra açıklanacak. Benzer yönde bir kararın daha önce Kentbank için de verildiğini hatırlatalım. AİHM, Süzer Grubu’nun açtığı 4,2 milyar dolarlık tazminat davasını 2012’de karara bağlamış ve Türkiye’yi mahkûm etmişti.
   <br>
    El konulma ve sonrasında yaşadıkları süreçler tam olarak benzemese de Demirbank ve Kentbank örnekleri ortada. AİHM’in kararları da öyle. Demek ki uluslararası mahkeme, söz konusu işlemlerde ‘mal ve mülkiyetin korunması’ ile ‘adil yargılanma hakkı’nın ihlal edildiğini düşünüyor. Peki ya Ankara’dakiler? Bank Asya ile ilgili kararları alırken ne düşünüyorlar acaba? Yoksa ‘faturayı nasıl olsa vatandaş ödüyor’ rahatlığı ile mi karar veriyorlar?
    <br>
     Türk Dil Kurumu’na göre ‘ibret’in iki farklı anlamı var. İlki; ‘kötü bir olaydan alınması gereken ders, uyarıcı sonuç’ şeklinde. İkincisi de ‘çirkin, kötü, acayip’ diye. AİHM’in kararı tam ibretlik. ‘Zararın neresinden dönsen kârdır’ diye düşünürsen, uyarıcı bir sonuç. Yok, ‘faturayı ben ödemiyorum nasıl olsa’ diye düşünüyorsan da ikincisi...
    </br>
   </br>
  </br>
 </p>
 <p>
  Tezvirat-ı Efkâr(!)
 </p>
 <p>
  Aslı astarı olmayan şeylere, dedikodulara genel itibarıyla ‘tezvirat’ deniyor. ‘Efkâr’ın da iki anlamı var; düşünce ve kaygı. Bir katılım bankası 1,5 yıldır belirli bir medya grubu tarafından tezvirat ablukasına alınmış durumda. Artık hangi efkârın ürünüyse! Bu katılım bankasının adı Bank Asya. Hakkında çıkan onca olumsuz, yanlı, taraflı, karalayıcı haberlere rağmen yönetimi bankacılık sektörü otoritesi BDDK tarafından ancak ‘ortaklarının eksik belgeleri’ gerekçe gösterilerek 3 Şubat’ta TMSF’ye devredildi. O günden bu yana TMSF’nin atadığı yönetim tarafından sevk ve idare ediliyor. Lakin aleyhine yapılan tezvirat hız kesmedi. Aynen devam ediyor. Son haber, yurt dışındaki okullara kullandırılan kredilerle ilgili. ‘Ulaşılan’ rapora göre yurt dışındaki kuruluşlara, kredi adı altında, 3 yılda 40 milyon 248 bin 211 ABD doları aktarılmış. MASAK uzmanları da “İşlemlerin mahiyeti anlaşılamadı.” demiş.
 </p>
 <p>
  Bank Asya ortaklarının konuyla ilgili açıklaması ise şöyle: “Bankamızın yurt dışı eğitim kurumlarına kullandırdığı kredilerde hiçbir şekilde usulsüzlük olmadığı gibi söz konusu kredilerin tamamı da bankamıza geri ödenmektedir. Bankamız aracılığıyla yurt dışı ve yurt içine yapılan para transferleri tamamen MASAK tarafından yapılan düzenlemelere uygun olarak gerçekleştirilmiştir. Bankamız ne yurt dışı eğitim kurumlarına kullandırdığı krediler ne de bankamız aracılığıyla yapılan para transferi nedeniyle hiçbir şekilde zarara uğramamıştır.”
  <br>
   Görünen o ki ‘tezvirat-ı efkar’ sahipleri Bank Asya’nın yaptığı bankacılık işlemlerini ‘öküz altında buzağı aramak’ kavlinden yazıp çizmeye devam edecek. Ancak efkarı umumiye (halkın düşündüğü ve kanaat ettiği şey) çok daha başka tezahür ediyor bu katılım bankası hakkında. ‘Battı / batacak’ söylemleri çıktığında para yatırılmaya koşulması gibi...
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/ibretlik_551750), [web.archive.org (arşiv bağlantısı)](http://web.archive.org/web/20150805125809/http://www.aksiyon.com.tr/eko-pano/ibretlik_551750)
