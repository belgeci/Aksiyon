# Havanda su dövmek

*Ramazan Solak 2015.01.12*

<div class="pNewsDetailMainContent" itemprop="articleBody">
 <p>
  İktidar, uzun süredir Türkiye’nin dünyanın 16’ncı büyük ekonomisi olduğunu ileri sürüyor ve bununla övünüyor. Oysa bu konuda ihtilaf var; çünkü bu sıralamayı yapanlara göre Türkiye 2013’te 17’nci idi. Ancak artık bu sırada da olmayacak. Çünkü, 2013 verilerine göre 2014 itibarıyla listede 19’uncu sıraya düşüyor.
 </p>
 <p>
  İngiliz Ekonomi ve İş Araştırmaları Merkezi (Center for Economics and Business Research; CEBR), ülkelerin ekonomik sıralamasıyla ilgili ‘Dünya Ekonomi Ligi’ raporu yayımlıyor. Rapor, Uluslararası Para Fonu’nun (IMF) verileri, büyüme tahminleri ile enflasyon ve döviz kurlarındaki değişim göz önüne alınarak hazırlanıyor. Merkez’in 2013 sonu itibarıyla yaptığı hesaplamaya göre Türkiye, 2014’te 2 sıra birden düşerek, Hollanda ve Suudi Arabistan’ın ardından 19’uncu sıraya geriliyor. Hesap aslında o kadar zor değil! 2013’te 827 milyar dolar olan Türkiye’nin milli geliri, TL’nin dolar karşısındaki değer kaybı dolayısıyla eriyip 767 milyar dolara iniyor. Bu da sıralamada 2 basamak demek.
 </p>
 <p>
  Aslında bu irtifa kaybı sürpriz değil. Türkiye, geriye dönük incelendiğinde dalgalanmalara rağmen ortalama yıllık yüzde 5 büyüyen bir ülke. Son birkaç senedir de yüzde 2-4 arasında büyüyor. Henüz açıklanmadı ama 2014 beklentisi yüzde 3,3. Dolar kuru 2013 başında 1,7 TL idi, 2014’e 2,1 TL’den başladı. Enflasyon 2013’te yüzde 7,4 idi, 2014’te yüzde 8,1’e çıktı.
 </p>
 <p>
  Önümüzdeki döneme ait projeksiyon da pek iç açıcı değil. Kimya derslerinin vazgeçilmez ifadelerinden ‘normal şartlar altında’ esas alınarak yapılan hesaplamalara göre Türkiye yeniden 17’nci sıraya ancak 2019’da yükselebiliyor. 2023 hedefi 10’uncu olmak ama ancak 16’ncılığa çıkabiliyor. İlginçtir, Türkiye, zaten geride kalan 40 yıllık dönemde dünya liginde hep 16 ile 21’inci sıra arasında gidip gelmiş. Hadi; 1980’lere kadar piyasa ekonomisi yoktu. O günden sonra da Özal’lı yılları saymazsak genelde koalisyon hükümetleri iş başında idi ve ülke, bir türlü ekonominin gelişmesini sağlayacak ‘istikrar’a kavuşmuyor idi. Ama 12 yıldır tek başına bir parti iktidarda.
 </p>
 <p>
  En büyük kazanım olarak istikrara vurgu yapıyor. Paralel paranoyasını inşa ederken bile 17-25 Aralık yolsuzluk ve rüşvet operasyonlarını istikrara karşı bir hamle olarak sunuyor. 28 Şubat’ta yapıldığı gibi; bir katılım bankasına tasallut edilirken, 100 bin KOBİ fişleniyor. Sermaye avcılığı yapılırken, vergi ve denetim ile iş dünyası sindirilmek isteniyor. Ama sonuç ortada. Türkiye hâlâ 16 ile 21’inci ekonomi olma arasında salınıp duruyor. Anlaşılan Cumhuriyetin 100. yılında da değişen bir şey olmayacak. Havanda su dövmeye devam!
 </p>
 <p>
  (Meraklısına not: Havanda su dövmek; boşuna uğraşmak demek. Şu üç anlamda da kullanılıyor: 1- Hiçbir yarar sağlamayan bir işle boşu boşuna uğraşıp durmak. 2- Kendini yormaktan başka bir işe yaramayan şeylerle uğraşmak. 3- Yararsızca bir şeylerle uğraşmak.)
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/havanda-su-dovmek_541090), [web.archive.org (arşiv bağlantısı)](http://web.archive.org/web/20150724154016/http://www.aksiyon.com.tr/eko-pano/havanda-su-dovmek_541090)
