# Fon işsizlerin ama

*Ramazan Solak 2014.11.24*

<div class="pNewsDetailMainContent" itemprop="articleBody">
 <p>
  Hükümetler dönem dönem belirli konularda para birikmesini temin ve teşvik için fonlar oluşturur. Konut Edindirme (KEY), Tasarrufu Teşvik (ÇTTF) ve İşsizlik Fonu gibi. Ancak bu fonlarda biriken paralar genelde hükümetlerin bazı harcamaları için can simidi olur. KEY ve ÇTTF’de bu durum yaşandı. Parayı eski iktidarlar harcadı ama hak sahiplerine ödemeleri AK Parti iktidarı zamanında yapıldı. Ancak şimdi AK Parti iktidarı bir fon parasını amacı dışında kullanmakla itham ediliyor. Muhalefete göre İşsizlik Fonu ile ilgili iki belirsizlik söz konusu.
  <br/>
  İlki; fonun büyüklüğü. MHP Genel Başkan Yardımcısı Ahmet Kenan Tanrıkulu, bu konuda kabinedeki iki isimden farklı açıklama geldiğine dikkat çekti. Ekonomiden sorumlu Başbakan Yardımcısı Ali Babacan’ın 70 milyar TL dediği paranın, birkaç gün sonra Çalışma ve Sosyal Güvenlik Bakanı Faruk Çelik tarafından 79,1 milyar TL olarak açıklandığının altını çizdi. İkincisi fondan yapılan 2,2 milyar liranın nereye harcandığı ile ilgili. MHP Milletvekili Lütfi Türkkan, bu harcamayla ilgili, “Ak Saray harcaması fondan karşılandı, bakanlık gizliyor.” iddiasında bulundu.
  <br/>
  İşsizlik Fonu, işini kaybeden çalışanlar için oluşturuldu. Buradan maaş alabilmek de pek kolay değil. Son verilere göre eylül itibarıyla 2,9 milyon işsizden 372 bini fondan faydalanabildi. İşsizlik maaşı, kısa çalışma ödeneği ve Ücret Garanti Fonu giderleri için harcanan paranın da yıl sonunda 1,7 milyar lirayı bulacağı tahmin ediliyor. Fondan son 2 yılda yapılan yaklaşık 2,2 milyar liralık harcamanın nereye gittiği açıklanmıyor. Sadece ‘diğer giderler’ olarak bahsediliyor. Umulur ki bu diğer giderler bir süre sonra genel gider hâline gelmez...
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/fon-issizlerin-ama_540048), [web.archive.org (arşiv bağlantısı)](http://web.archive.org/web/20150113030754/http://www.aksiyon.com.tr:80/eko-pano/fon-issizlerin-ama_540048)
