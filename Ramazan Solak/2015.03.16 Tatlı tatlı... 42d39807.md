# Tatlı tatlı...

*Ramazan Solak 2015.03.16*

<div class="pNewsDetailMainContent" itemprop="articleBody">
 <p>
  Cumhurbaşkanı Recep Tayyip Erdoğan, bir süredir medya önünde eleştiri yağmuruna tuttuğu Başbakan Yardımcısı Ali Babacan ile birlikte Merkez Bankası Başkanı Erdem Başçı’yı makamında kabul etti. Beştepe’deki Cumhurbaşkanlığı Sarayı’nda yapılan görüşme 1,5 saat gecikmeli başladı. Bu durum tedirginliğe yol açarken, gecikmenin Erdoğan’ın programının uzamasından kaynaklandığı açıklandı. Görüşme başladıktan yaklaşık 2 saat sonra Erdem Başçı saraydan ayrıldı. Babacan bir yarım saat kadar daha içeride kaldı.
 </p>
 <p>
  Görüşme sonrası Cumhurbaşkanlı-ğı’ndan yapılan açıklamada; görüşmede Yiğit Bulut ve Cemil Ertem’in de hazır bulunduğu belirtilerek, küresel piyasalardaki gelişmeler ile bunların etkilerinin değerlendirildiği ifade edildi. Güçlü ve dengeli büyüme hedefleri doğrultusunda uygulanmakta olan politikalar ile Erdoğan’ın faiz ve üretime yönelik hassasiyetleri üzerinde durulduğu vurgulandı. 2023 hedefleri doğrultusunda mevcut güven ve istikrar ortamının titizlikle muhafaza edilmesi gerektiğinin altı çizildi.
 </p>
 <p>
  Erdoğan da Macaristan Cumhurbaşkanı ile düzenlediği basın toplantısında bu görüşmeye değindi ve toplantı sonrasındaki açıklamayı ‘uzlaşı’ içinde yaptıklarını belirtti. Yatırımları teşvik edici tedbirlerin alınması noktasında Merkez Bankası’nın bir işlevi olacağı düşüncesini paylaştığını vurgulayan Erdoğan’ın, “Görüş ayrılıkları olur.” dedikten sonra kurduğu şu cümle oldukça dikkat çekti: “Ben de yanıma baş müşavirlerimi almak suretiyle Sayın Babacan Bey ve Merkez Bankası Başkanımız olmak üzere değerlendirme yaptık, sonunu tatlıya bağladık. Temenni ederim; bundan sonraki süreçte vardığımız neticeyi daha sık aralıklarla bir araya gelerek sürdürürüz.”
 </p>
 <p>
  Keşke Sayın Cumhurbaşkanı, bu görüşmeyi ilk baştan yapsa idi. O zaman dolar kuru ne olurdu, bu kadar yükselir miydi diye düşünmeden edemiyor insan, bir de bu arada kur farkından gelen tatlı tatlı kârların kimin cebine gittiğini...
 </p>
 <p>
  <strong>
   Faiz Nası Düşer?
  </strong>
 </p>
 <p>
  Merkez Bankası, Başkan Erdem Başçı'nın Başbakan Yardımcısı Ali Babacan ile Cumhurbaşkanı Erdoğan'a verdikleri ekonomi brifingi ile ilgili sunumunu, görüşmeden sonra internet sitesinde yayımladı. Bol grafikli ve 129 sayfadan oluşan sunum pek çok açıdan çok öğretici. Para politikası, döviz, faiz, enflasyon ve yatırımlar arasındaki ilişki özetle şöyle anlatılıyor: Para politikasının; gelecekte 'gevşeme' ihtimali yerli paranın değer kaybetmesine, 'sıkılaşma' ihtimali de değer kazanmasına yol açar. Yerli paranın değer kaybetmesi ithal mal fiyatları kanalından enflasyonda yükselişe sebep olur. Piyasa faizlerinin belirleyicileri; risk primi, beklenen denge reel faizi ve beklenen enflasyondur. Para politikası duruşu enflasyon beklentilerinin en önemli belirleyicilerinden biridir. Piyasa faizlerini düşürmenin yolu; * istikrar ve güven artırıcı adımlar, * mali disiplin (kamu borç yükünün hafifletilmesi), * fiyat istikrarına odaklı bir para politikası duruşu ile mümkündür. Bu yolla enflasyon beklentileri ve enflasyon risk primi düşeceğinden piyasa faizleri kademeli olarak düşebilir. Yatırımların başlıca kaynakları; yurtiçinde mevduat, bireysel emeklilik fonları, yurtdışında da mevduat ve yatırım fonlarıdır. Yatırımların faiz dışındaki belirleyicilerine de dikkat etmek gerekli. Örneğin yapısal reformlar tasarrufları, geleceğe ilişkin güveni ve istikrarı daha da artıracaktır.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/tatli-tatli_550199), [web.archive.org (arşiv bağlantısı)](http://web.archive.org/web/20150731063430/http://www.aksiyon.com.tr/eko-pano/tatli-tatli_550199)
