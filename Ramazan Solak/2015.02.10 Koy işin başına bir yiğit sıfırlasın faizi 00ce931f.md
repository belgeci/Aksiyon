# Koy işin başına bir yiğit, sıfırlasın faizi

*Ramazan Solak 2015.02.10*

<div class="pNewsDetailMainContent" itemprop="articleBody">
 <p>
  Cumhurbaşkanı Erdoğan’ın faiz konusundaki hassasiyeti malum. Bulduğu her fırsatta Merkez Bankası’na yüklenerek yüksek bulduğu oranların düşürülmesini talep ediyor. Bu konudaki duyarlılığı o kadar yüksek ki sadece para otoritesine değil, bu konuda muhalefet şerhi düşen herkese anında eleştiri oklarını yöneltiyor. Erdoğan’ın hedefindeki son isimlerden biri de Merkez Bankası’nın eski başkanlarından Durmuş Yılmaz oldu.
  <br>
   Yılmaz, BBC Türkçeye verdiği bir mülakatta, “Merkez Bankası’nın gücü abartılıyor. Kısa vadeli faiz silahıyla ülkenin uzun vadeli yapısal sorunları çözülemez. Ekonomideki tüm sorunların çözümü para politikasında aranmamalı. Düşük faiz ekonomik büyümenin yegane sebebi olsaydı bugün Avrupa’da ekonominin hızlı büyümesi gerekirdi, Amerika’nın hızlı büyümesi gerekirdi.” diye konuşmuştu.
  </br>
 </p>
 <p>
  Erdoğan’ın Yılmaz’a cevabı da Mali Cumhurbaşkanı İbrahim Ebubekir Kitta’yla düzenledikleri basın toplantısında geldi. Yılmaz’ın açıklamaları sorulması üzerine Erdoğan’ın cevabı şöyle oldu: “Onu muhatap alıp da burada herhangi bir şey söyleyecek halim yok. Kendisinin başarı grafiğini gayet iyi bilen birisiyim. Onların dönemi bizim faizle mücadelemizde çok farklı bir mücadeleyi sürdürdüğümüz dönem olmuştur. Kendi maharetleri değildir. Bizim özel gayretlerimizdir. Düşük faiz, büyüme oranındaki tespitleri de çok yanlış. ABD’yi bu şekilde değerlendirmesi ayrı bir yanlış. Şu anda ABD’yi az büyüyen bir ülke olarak nitelemek bir insanın bakar kör olmasıdır. Şunu sormak lazım. Şu anda ABD’de faiz oranı nedir, enflasyon nedir? Bunu bir öğrensin. Acaba büyüme oranları bize göre nedir? Buna bakmak lazım.”
 </p>
 <p>
  Erdoğan’ın bu açıklamaları da Hürriyet tarafından Durmuş Yılmaz’a soruldu. Polemiğe girmek istemeyen Yılmaz, sadece faiz-enflasyon tartışmaları hakkında görüşlerini yineledi ve “Benim işim bu ve en iyi bildiğim konuda konuşuyorum. 350-400 yıllık bir ekonomi politik bilimsel literatür var. Bu doğru değilse Smith’in, Keynes’in ve diğerlerinin kitaplarını bir alana yığalım ve yakalım. Sonra da Merkez Bankası yasasını değiştirip faizleri sıfırlayalım, görelim öyle mi oluyormuş. Diyelim ki oldu, ben de çıkar özür dilerim ‘Biz bu işi bilmiyormuşuz’ diye.” şeklinde konuştu. Aslında Yılmaz’ın bu marjinal teklifini şöyle de yapmak mümkün; koy Merkez Bankası’nın başına bir yiğit, sıfırlasın faizi...
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/koy-isin-basina-bir-yigit-sifirlasin-faizi_548996), [web.archive.org (arşiv bağlantısı)](http://web.archive.org/web/20150729095537/http://www.aksiyon.com.tr/eko-pano/koy-isin-basina-bir-yigit-sifirlasin-faizi_548996)
