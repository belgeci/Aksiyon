# Nedir yapılan yolsuzluk?

*Ramazan Solak 2015.02.03*

<div class="pNewsDetailMainContent" itemprop="articleBody">
 <p>
  17 Aralık yolsuzluk ve rüşvet operasyonu ile ilgili yeni bir gelişme yaşandı geçen hafta. Operasyonun talimatını veren savcı Celal Kara, sürecin başından bu yana koruduğu sessizliğini bozdu. Operasyonla ilgili bilinmeyenleri anlattı. Kara’nın aktardığına göre her şey, Rıza Sarraf’ın 2010 sonunda Rusya gümrüğünde yakalanan parası ile başladı. Rus yetkililerin durumu Türk makamlarına iletmesi üzerine soruşturma başlatıldı. Bu arada Temmuz 2012’de “Rıza Sarraf, Kapalıçarşı’da döviz şirketleri üzerinden kayıtsız para transferi ve altın ihracatı yapıyor.” diye bir ihbar geldi. Yapılan çalışmalar sonucu 17 Aralık’ta bazı bakan ve çocuklarının da zanlı olarak içinde olduğu yolsuzluk ve rüşvet operasyonu düzenlendi. Kara’nın Cumhuriyet Gazetesi’nde yayımlanan röportajında en çok merak edilen ‘Nedir yapılan yolsuzluk?’ sorusuna verdiği cevap da aynen şöyle:
  <br>
   “Burada temel hedef Rıza Sarraf… İran’ın ambargo nedeniyle elde edemediği parayı transfer edebilmek için yollar arıyor. Buradakiler de bundan gelir elde edebilmenin yolunu arıyorlar. Bizim TÜPRAŞ ve BOTAŞ zaten İran’a borçlu… Merkez Bankası’nda stoklanan parayı uluslararası normlara uygun olarak nasıl transfer edebiliriz, diye yol arıyorlar, ama paranın boyutu çok büyük. Önce altın ihracatı deneniyor. Ama ‘Amerika öğrenirse Halkbank’ın oradaki hesaplarına tedbir gelir’ diye kaygılanıyorlar. Bunun üzerine ihracata çeviriyorlar işi... Ambargodaki istisnalar gıda, tıbbi malzeme ve ilaç… Bunların ihracatına izin var. Fakat burada da Sarraf, Türkiye’den ihracat yapmak yerine buradaki şirketleriyle Dubai ile İran arasında yapılacak ithalat ve ihracatın transit tacirliğini yapıyor. Fakat gıda ve ilaç da fazla para tutmuyor. Azami kapasitesi 5 bin ton olan gemilerle 150 bin ton gıda ihraç edilmiş gibi gösterecek sahte evraklar düzenleniyor. Amaç, bu şekilde ambargoyu delerek, İran’ın bizden alacaklı olduğu parayı transfer etmek...
  </br>
 </p>
 <p>
  “Normalde bu transfer banka üzerinden yapılsa hem ihracatçı, hem ülke hem de banka kazanacakken sahte işlemlerle, altın gibi vergisi olmayan değerler ihraç ederek ülkeye vergi kaybettiriyorlar... İran açısından bir kayıp yok. Onlar bu parayı ambargodan kaçırıp ülkelerine transfer edebilmek için yüzde 10’a yakın miktarını feda ediyor. Ve bunu açıklarken ‘Burada asıl sizin ülkeniz ve bankanız zarara uğradı’ diyor. Gerçekten de bankanın kasasına girmesi gereken para, ‘komisyon’ adı altında şahısların cebine rüşvet olarak gidiyor. Uluslararası arenada da ambargoyu delmek için devlet görevlilerinin böyle yakışık almayacak metotlar kullanması da ülkenin itibarını zedeliyor.”
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/nedir-yapilan-yolsuzluk_541208), [web.archive.org (arşiv bağlantısı)](http://web.archive.org/web/20150703003526/http://www.aksiyon.com.tr/ekonomi/nedir-yapilan-yolsuzluk_541208)
