# Ev hesabı

*Ramazan Solak 2016.01.12*

<div class="pNewsDetailMainContent ctx_content" itemprop="articleBody">
 <p>
  Herkesin hayalidir ev sahibi olmak. Ailelerin çoğu bunun için üç beş birikim yapmaya çalışır. Lakin bir daire almak o kadar kolay değil. Yasal masrafları (noter, vergi gibi) bir kenara İstanbul’da bir ev sahibi olmak için metrekare başına ortalama 3 bin 200 lirayı gözden çıkarmak gerekiyor. Ankara için bu rakam bin 500 liranın, İzmir’de de bin 800 liranın biraz üzerinde. Emlak sitelerinde yer alan bilgilere göre Anadolu’daki evlerin metrekare fiyatı genel itibarıyla bin lira civarında. Yani 100 metrekarelik bir evi almak için 100 bin lira gerekiyor.
 </p>
 <p>
  Hemen karamsarlığa düşmeyin. Ev almak isteyenlere devlet de yardım edecek. Seçimden iktidar olarak çıkan AK Parti, ev yardımı vaadini yerine getirmek için harekete geçti. Çalışmalarda son aşamaya gelindiği bilgisini veren Maliye Bakanı Mehmet Şimşek’in açıklamasına göre, devletten ev yardımı almak isteyen önce bir banka hesabı açacak. Sonra en az 3 yıl bu hesaba düzenli para yatıracak. Devlet katkısı alabilmek için en az 15 bin lira biriktirmek gerekiyor. Bu tutar her yıl yeniden değerleme oranında artırılacak. Şartları yerine getirenlere evlerini aldıkları tarih itibarıyla hesapta biriken toplam tutarın en çok yüzde 20’si kadar destek çıkılacak. 2016’da işe koyulan bir kişi 2019’da devletin desteği ile evini alabilecek.
 </p>
 <p>
  Diğer şartlar bir yana, devlet desteği almak için 3 yılda 15 bin lira biriktirmek gerekiyor. Yani hesaba yılda 5 bin lira koymak lazım. Bunun için ayda 416,6 lira tasarruf etmek şart. Resmî (TÜİK) verilere göre 2014 itibarıyla toplam gelir içindeki en yüksek pay yüzde 49 ile maaş-ücret gelirlerine ait. Ortalama yıllık eşdeğer hanehalkı kullanılabilir fert geliri de 14 bin 553 TL. Aylık bin 212 lira yapıyor. (Bu yılbaşı itibarıyla asgari ücret aylık 1300 liraya çıkarıldı.) Buradan şöyle bir sonuç çıkıyor: Evini geçindirmek için aylık 1300 lira maaş alan bir kimse ev almaya niyetlenirse gidip bankaya hesap açtıracak. Bu hesaba ayda 416,6 lira yatıracak. 3 yıl sonra 15 bin lirayı biriktirdiğinde evini alınca devlet ona 3 bin lira (en fazla yüzde 20 oranında) destek çıkacak. Hayırlı olsun.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/ev-hesabi_553573), [web.archive.org (arşiv bağlantısı)](http://web.archive.org/web/20160127052358/http://www.aksiyon.com.tr:80/ekonomi/ev-hesabi_553573)
