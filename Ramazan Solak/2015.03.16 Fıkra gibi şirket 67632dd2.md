# Fıkra gibi şirket

*Ramazan Solak 2015.03.16*

<div class="pNewsDetailMainContent" itemprop="articleBody">
 <p>
  Fıkra olarak da anlatılan bir hikâye var, şöyle: Yakınları, devletin yetkili makamına gelen tanıdıklarından, bir garibana iş bulması ricasında bulunur. O da mahalledeki boş devlet arazisine bekçi olmasını sağlar. Arazinin etrafı telle çevrilir. Önce maaş ödemesi için bir muhasebeci, ardından bütçe, planlama ve denetim için birer eleman derken kocaman bir devlet şirketi doğar. Tabii, bir yönetim kurulu da atanır. Gel zaman, git zaman büyük bir ekonomik kriz çıkar ve tasarruf için bekçi işten atılır.
 </p>
 <p>
  Geçen hafta Zaman’da yayımlanan bir haber vardı ama o fıkra değil, özetle şöyle: Elektrik Üretim AŞ’ye (EÜAŞ) bağlı 9 elektrik üretim tesisinin özelleştirme işlemlerini yürütmek için 2007 yılında Ankara Doğal Elektrik Üretim ve Ticaret AŞ (ADÜAŞ) kurulur. 9 tesis 1 yıl sonra Zorlu Doğal Elektrik Üretim AŞ’ye devredilir ama ADÜAŞ kapatılmaz. Hazine’ye ait olup şirketin uhdesine geçen 25 arsanın satışıyla görevlendirilir. Ancak 2014 sonunda TBMM KİT Komisyonu’na verilen bilgiye göre bu 22 taşınmaz hâlen satılmayı bekliyor. Demek 2009’dan bu yana sadece 3 taşınmazı elden çıkarabilmiş. Şirkette, 3 sözleşmeli memur ile 1 geçici görevli çalışıyor. Buna karşılık 5 kişilik yönetim kurulu var. Bitmedi; ayrıca 2 kişilik denetim kurulu, bir genel müdürü, 1 hukuk müşaviri ve 4 de daire başkanı. Bu dairelerden biri Personel ve İdari İşler Daire Başkanlığı. Hazine Müsteşarlığı’nın Kamu İşletmeleri 2013 raporuna göre şirketin tek geliri faizlerden (1,1 milyon TL) oluşuyor. İlginçtir gideri de 1,1 milyon lira. Bu da yönetim gideri, yani maaş ödemeleri olarak görünüyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/fikra-gibi-sirket_550202), [web.archive.org (arşiv bağlantısı)](http://web.archive.org/web/20150707002016/http://www.aksiyon.com.tr/ekonomi/fikra-gibi-sirket_550202)
