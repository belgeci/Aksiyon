# İtibar, tasarruf ve emekli

*Ramazan Solak 2015.10.20*

<div class="pNewsDetailMainContent ctx_content" itemprop="articleBody">
 <p>
  Bütçe, eylülde 14,1 milyar lira açık verdi. Maliye Bakanı Mehmet Şimşek, bütçenin bu denli açık vermesini bayram öncesi ödenen emekli maaşları enflasyon farkına bağladı. Emekli maaşlarının enflasyon farklarının bayram öncesi ödenmesinin 4 milyar lira ilave ödeme yükü getirdiğini söyledi. Şimşek, bütçe giderlerinin yılın ilk 9 ayı itibarıyla yüzde 13 arttığını ve 367,7 milyar liraya ulaştığını da aktardı. “Faiz dışı açık ise 7,7 milyar lira. Yılın ilk 9 ayına baktığımız zaman açık 13,5 milyar lira, faiz dışı fazla ise 31,3 milyar lira. Dolayısıyla ilk 9 ay bizim bütçe hedeflerimizle son derece uyumlu burada en ufak bir kaygıya gerek yok.” ifadelerini kullandı. Sayın Bakan’ın, bütçe açığını izah ederken yaklaşık 10 milyon emeklinin maaşlarının enflasyon farkını nazara vermesi dikkat çekici. Çünkü bütçede tek kalemde artış gösteren başka kalemler de var. Ne gibi mi? Mesela, Cumhurbaşkanlığı Sarayı’nınki. Medyaya yansıdığına göre 2015’e 397 milyon lira bütçeyle başladı. Ancak bu para yetmedi. Yıl ortasında bütçesi 545 milyon liraya (diğer bir ifade ile yarım milyar liraya) çıkarıldı. Evet, itibardan tasarruf olmaz derler ama, maaşı enflasyon karşısında eriyen emekli ne yapsın?
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/itibar-tasarruf-ve-emekli_552642), [web.archive.org (arşiv bağlantısı)](http://web.archive.org/web/20151021124246/http://www.aksiyon.com.tr/eko-pano/itibar-tasarruf-ve-emekli_552642)
