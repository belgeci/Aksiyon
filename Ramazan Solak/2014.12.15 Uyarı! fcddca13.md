# Uyarı!

*Ramazan Solak 2014.12.15*

<div class="pNewsDetailMainContent" itemprop="articleBody">
 <p>
  Ekonominin yumuşak karnı cari açık; sermaye birikimi sınırlı, çarkların dönmesi için dövize ihtiyaç var ama onun da musluğu dışarıda. Enflasyon yüzde 9 civarında takıldı, bir türlü düşmüyor. Büyüme yüzde 5’in altında. Bu hâliyle gelir artışına dolayısıyla sermaye birikimine bir katkısı olmuyor. Belli bir süre büyümeden sonra tıkanmayı resmeden ve orta gelir tuzağı denilen bu durumdan çıkmak için reform gerekli.
  <br/>
  Uluslararası Para Fonu (IMF) da son yayımladığı yıllık raporunda bu noktalara dikkat çekti. Türkiye’nin gayri safi yurtiçi hasılasının (GSYH) yüzde 25’i kadar finansman ihtiyacı duyduğuna dikkat çeken Fon’un bu çerçevede dile getirdiği bazı uyarıları şöyle:
  <br/>
  Makroekonomik politikalar, ekonomideki zayıflıkların azaltılması ve rekabet gücünün korunması için dış açıkların kapatılması ve enflasyonun düşürülmesine odaklanmalıdır. Mevcut makroekonomik politikalar bu ayarlamaları desteklemiyor. Kısa vadede iç tasarrufların artması ve enflasyonun düşürülmesi için daha sıkı para politikaları uygulanmalı.
  <br/>
  Tasarruf ve rekabeti artırıcı reformların yapılmaması hâlinde ekonomik büyüme orta vadede düşük seviyede seyredecek ve ülke ‘orta gelir tuzağına’ düşecek. Mevcut politikaların devam etmesi hâlinde gelecek 5 yılda büyüme yıllık yüzde 3,5’te kalacak ve gelişmiş ülkeleri yakalamak zorlaşacak.
  <br/>
  Mali politikalar ne kadar sıkılaştırılırsa, para politikalarının üzerindeki zararı o kadar az olacak. Mevcut uluslararası ortam bu ayarlamaların yapılması için kısa bir fırsat penceresi oluşturuyor. Dolayısıyla bu düzenlemeler geciktirilmemeli.
  <br/>
  Yüksek dış borçların yanında, yüksek finansman ihtiyacı nedeniyle sermaye girişlerinde oluşabilecek yavaşlama ekonomi üzerindeki temel riski oluşturuyor. Dengesizliklerin büyümesine izin verildiği ve yetkililerin şoklara cevap verebilmek için politika çerçevesi oluşturmakta yavaş kaldığı sürece meydana gelecek ayarlamaların maliyeti artacak.
  <br/>
  Bankacılık sektörünün gücünün korunması için makro ihtiyati düzenlemeler yapılmalı.
  <br/>
  Küçük bir hatırlatma; 2002 krizinden sonra ekonomideki düzelme AKP iktidarının mahareti. Ama uyguladıkları ekonomik reform programının rahmetli Bülent Ecevit başkanlığındaki koalisyon hükümetinde Kemal Derviş’in ekonomi dümenine geçirilmesinden sonra IMF ile oluşturulduğu da bir diğer gerçek.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/uyari_540205), [web.archive.org (arşiv bağlantısı)](http://web.archive.org/web/20150113030759/http://www.aksiyon.com.tr:80/eko-pano/uyari_540205)
