# Genel bir güvensizlik, tahammülsüzlük ve şiddet hâli

*Ramazan Solak 2015.09.21*

<div class="pNewsDetailMainContent ctx_content" itemprop="articleBody">
 <p>
  Türk Sanayicileri ve İşadamları Derneği (TÜSİAD), 2015 yılının ilk Yüksek İstişare Konseyi toplantısını, derneğin başkan yardımcısı Memduh Boydak’ın bir gün önce gözaltına alınması haberinin gölgesinde yaptı. TÜSİAD Yönetim Kurulu Başkanı Cansen Başaran-Symes, Boydak hakkındaki iyi düşüncelerini dile getirerek ve geçmiş olsun diyerek başladığı konuşmasında iş dünyasının içinde bulunduğu ruh hâlini özetledi. Terör olayları ve basın özgürlüğüne karşı yapılan eylemler ve buna sessiz kalınmasıyla ilgili endişelerini dile getirdi. Şu cümleleri, gelişmelerin patronları ne kadar tedirgin ettiğinin bir göstergesi: “Kuşkusuz bu toplantımızı daha farklı koşullarda, terörün ve şiddetin olmadığı, toplumumuzun kaygılarının artmadığı bir ortamda, küresel ekonomideki gelişmelerin Türkiye’nin giderek kırılganlaşan ekonomisini fazlasıyla etkileyebileceği korkusunu taşımadan ve terörün, şiddetin hiçbir şekilde olmadığı bir ortamda yapabilmeyi isterdik. Terör ve şiddet hakikaten içimizi kan ağlatıyor. Ne yazık ki öyle bir Türkiye’de değiliz şu anda. Genel bir güvensizlik, tahammülsüzlük ve şiddet hâli ülke sathına yayılmış, tüm toplumu geriyor, eziyor, bizi birbirimizden uzaklaştırıyor. Bunu hak etmiyoruz. Bunların süratle geride kalması gerektiğine inanıyoruz.”
 </p>
 <p>
  ‘Son 10 yıldaki kazanımlarımız büyük tehdit altında’
  <br>
   Aynı toplantıda konuşan TÜSİAD Yüksek İstişare Konseyi Başkanı Tuncay Özilhan’ın şu cümleleri de son dönemde yaşananların yaptığı tahribat ile ilgili önemli bir uyarı niteliği taşıyor: “Tüm bu yaşananlar ülkemizin küresel alanda itibar ve istikrar çizgisini zedeleme noktasındadır. Türkiye son 10-15 yılda azımsanmayacak bir dönüşüm yaşadı. Bu dönüşüm birlikte yaşama kültürümüzü güçlendirdi ve hepimize daha fazla demokrasi getirdi. Bu toplumun istisnasız tüm bileşenleri için çok hayırlı oldu. Ama bugün bu kazanımlarımız artık büyük bir tehdit altında. Toplumumuzun renkleri arasındaki ciddi güvensizlik, beraber yaşama ortamımızı zedeleme noktasında.”
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/genel-bir-guvensizlik-tahammulsuzluk-ve-siddet-hali_552328), [web.archive.org (arşiv bağlantısı)](http://web.archive.org/web/20160109201330/http://www.aksiyon.com.tr/eko-pano/genel-bir-guvensizlik-tahammulsuzluk-ve-siddet-hali_552328)
