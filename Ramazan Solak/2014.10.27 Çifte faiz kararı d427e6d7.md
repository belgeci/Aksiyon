# Çifte faiz kararı

*Ramazan Solak 2014.10.27*

<div class="pNewsDetailMainContent" itemprop="articleBody">
 <p>
  Merkez Bankası geçen hafta faiz konusunda iki önemli karar açıkladı. Bunlardan ilki, politika faizi ki; bunu sabit tuttu. İkincisi ise zorunlu karşılıklara faiz verilmesi.
 </p>
 <p>
  Para otoritesi böylece bankacıların uzun süredir gündeme getirdikleri talebi de karşılamış oldu.
 </p>
 <p>
  TCMB Para Politikası Kurulu, kısa vadeli faizlerde, piyasa beklentisine de paralel olarak, herhangi bir değişikliğe gitmedi. Buna göre faizler, 1 haftalık repo için yüzde 8,25, borçlanmada (alt bant) yüzde 7,50, borç vermede (üst bant) yüzde 11,25’te kaldı. Kurul’un bu çerçevede yaptığı değerlendirmeler de şöyle: Enflasyon görünümünde iyileşme sağlanana kadar, var olan sıkı politika duruşu devam edecek. Sıkı para politikasının ve alınan makroihtiyati önlemlerin, çekirdek enflasyon seyri üzerindeki olumlu etkileri gözlemleniyor. Ancak gıda fiyatlarının yüksek seyri enflasyondaki iyileşmeyi geciktiriyor. Bu arada küresel talep zayıf ama kredi büyümesi makul. İhracat da büyümeyi olumlu destekliyor. Merkez’in açıklamaları, faiz konusundaki adımların enflasyonun gidişatına göre şekilleneceğini gösteriyor.
 </p>
 <p>
  Para otoritesi diğer yandan piyasadaki likiditeyi ve dış dengeyi düzeltmek için iki destekleyici adım attı. İlki; ihracatçıları daha fazla desteklemek ve döviz rezervlerini artırmak için yeni ek teşvik paketi. İkincisi de zorunlu karşılıklara faiz verilmesi. Banka, dengeli büyümeyi ve yurt içi tasarrufları güçlendirmek amacıyla, Kasım 2014’ten itibaren ilave bir destek verecek. TL cinsinden tutulan zorunlu karşılıklara, çekirdek yükümlülük oranına bağlı olarak fonlama maliyetinin 500 ile 700 baz puan altına faiz ödeyecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/cifte-faiz-karari_539734), [web.archive.org (arşiv bağlantısı)](http://web.archive.org/web/20141223130503/http://www.aksiyon.com.tr:80/eko-pano/cifte-faiz-karari_539734)
