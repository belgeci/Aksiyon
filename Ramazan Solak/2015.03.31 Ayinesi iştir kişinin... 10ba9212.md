# Ayinesi iştir kişinin...

*Ramazan Solak 2015.03.31*

<div class="pNewsDetailMainContent" itemprop="articleBody">
 <p>
  Bankacılık Düzenleme ve Denetleme Kurulu’nun (BDDK) ortaklarından istenen belgeler zamanında teslim edilmediği gerekçesiyle Tasarruf Mevduatı Sigorta Fonu (TMSF) eliyle Bank Asya’ya atadığı yeni yönetim ilginç uygulamalara imza atıyor. 2014 yıl sonu mali tablolarını imzalamayan yeni yönetimin bu kez işten çıkarmalara başladığı, Bank Asya’da üst düzey 21 müdürü görevden aldığı ortaya çıktı. Halbuki katılım bankası ile ilgili tasarrufa gerekçe olarak ‘ortaklık yapısı net değil’ denmişti. ‘Kötü yönetimi var’ diye bir şey öne sürülmemişti. Rivayete göre bankaya atanan yeni yönetim bilançoya ‘bankanın rakamlarına henüz vakıf olmadıkları, bankayı henüz tanıyamadıkları’ gerekçesiyle imza koymamışlar. Bakalım, bilançoyu bilen yöneticileri işten çıkarmalarına ne gibi bir gerekçe gösterecekler. Tabi boşalan 21 üst düzey yöneticilik makamına kimlerin getirileceği/ getirildiği de önemli.
 </p>
 <p>
  Bu arada Bank Asya’nın ortaklarından yüzde 90’ının istenen belgeleri BDDK’ya ulaştırmasına rağmen, yapılan hukuk garabeti işlemin neden sonlandırılmadığı da ayrı bir soru işareti.
 </p>
 <p>
  Bank Asya’ya reva görülen muamelelere karşı; ortakları, mudileri ve gönüllüleri elinden geleni yaptı. Ancak 3 Şubat’tan sonra gerek kararda imzası bulunanlar, gerek icraatın başındakiler bu katılım bankası ile ilgili ‘tasarruflarında’ bu işi ne kadar bankacılık sistemi için, hukuk için, ülke için yaptıklarını ortaya koyuyorlar, koyacaklar. Atalarımız ne güzel demiş; ayinesi iştir kişinin, lafa bakılmaz.
 </p>
 <p>
  <strong>
   Ernst &amp; Young'a ihtarname
  </strong>
 </p>
 <p>
  Bank Asya ortakları, bağımsız denetim firması Ernst &amp; Young (EY)’un İngiltere’deki merkez ofisine ihtarname verdi. Şirketin Türkiye Ofisi, katılım bankasının son bilançosuna görüş vermekten kaçınmıştı. Ortaklar, bu durumun ‘bankanın itibarının zedelemesine yol açtığını ve kendilerini zarara uğrattığını ifade etti ve hukuki haklarını hem Türkiye hem de İngiltere’deki mahkemelerde sonuna kadar arayacaklarını kendilerine ilettiklerini vurguladı. TMSF tarafından görevden alınan Bank Asya’nın Genel Müdürü Ahmet Beyaz, Ernst &amp; Young Türkiye Ofisi’nin görüş vermekten kaçındığı noktaların tamamen Bankalar Kanunu, Sermaye Piyasası Kanunu, Türk Ticaret Kanunu anlamında hukuki niteliği olmayan hususlar olduğunu belirtti.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ayinesi-istir-kisinin_550360), [web.archive.org (arşiv bağlantısı)](http://web.archive.org/web/20150707083810/http://www.aksiyon.com.tr/ekonomi/ayinesi-istir-kisinin_550360)
