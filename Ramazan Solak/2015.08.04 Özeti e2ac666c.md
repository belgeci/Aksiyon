# Özeti

*Ramazan Solak 2015.08.04*

<div class="pNewsDetailMainContent" itemprop="articleBody">
 <p>
  Bir yandan hükümet kurma çalışmaları, diğer yanda artan terör olayları… Ülkenin ana gündem maddeleri bunlar. Ekonomi görünürlerde yok. Lakin yakın bir zamanda küresel ekonomide denklemleri değiştirecek gelişmeler söz konusu. Mesela, Amerika’nın faiz artırımı. Uzun bir süredir bekleniyor. Son sinyaller eylül ayını gösteriyor. Haliyle yeni ABD faizinin, aralarında Türkiye’nin de bulunduğu dolara duyarlı ekonomilere bir faturası olacak. Bu yüzden tedbirli olmakta fayda var. Tedbiri alacakların başında Merkez Bankası geliyor. Bu konuları masaya yatırdığı Para Politikası Kurulu’nun son toplantı özetini yayınladı. Para otoritesinin yaptığı açıklama içinde en dikkat çekici bölüm şöyle: “Önümüzdeki dönemde, küresel para politikalarının normalleşmeye başlamasından sonra sözle yönlendirme politikaları sayesinde uzun vadeli faiz oranlarındaki oynaklık kalıcı olarak düşebilecektir. Bu baz senaryo altında ülkemizde de geniş bir faiz koridoruna olan ihtiyacın zaman içerisinde azalabileceği değerlendirilmektedir. Böyle bir durumda, TCMB faiz politikasının operasyonel çerçevesinin de kademeli olarak sadeleştirilmesi söz konusu olabilecektir. Kurul üyeleri teknik birimlerden bu yöndeki hazırlıkların ağustos ayındaki toplantıda sunulmak üzere tamamlanmasını istemişlerdir.”
 </p>
 <p>
  Buradan çıkan sonuca göre Merkez Bankası, faiz koridoru uygulamasından vazgeçmeye hazırlanıyor. Kademeli olarak yapacağını duyurduğu sadeleştirme ile muhtemelen tek faiz oranı açıklayacak. Bazı uzmanlara göre bu durum faiz artışına yol açacak. Cumhurbaşkanı Erdoğan’ın bu konudaki hassasiyeti malum. Önümüzdeki günler bu anlamda yeni krizlere gebe.
 </p>
 <p>
  <strong>
   Otoriteden uyarılar
  </strong>
 </p>
 <p>
  Merkez Bankası’nın para politikalarını belirlediği kurulu, büyüme konusunda endişeli. Sebebi; jeopolitik riskler ve küresel piyasalardaki belirsizlikler. Bir de tüketici ve yatırımcı güvenindeki zayıf seyir. Ayrıca iktisadi faaliyetin mevcut seyri ve yatırım eğilimindeki zayıf gidişatın istihdam üzerinde aşağı yönlü risk oluşturduğunu düşünüyor. Yani işsizliğin artabileceği uyarısında bulunuyor. Uyarıda bulunduğu başka konular da var. Onlar da şöyle:
  <br/>
  - Küresel piyasalara dair riskler önemini korumaktadır.
  <br/>
  - Risk iştahı ve sermaye akımlarındaki oynaklık sürmektedir.
  <br/>
  - Küresel ekonomideki zayıf seyir ve süregelen jeopolitik gelişmeler ihracat büyümesini sınırlandırmaktadır.
  <br/>
  - Sanayi üretimi ve anket göstergeleri, sanayi sektörünün istihdama katkısının önümüzdeki dönemde de sınırlı olacağına işaret etmektedir.
  <br/>
  - Sermaye akımlarına yönelik dengeleyici konjonktürel politikaların yanı sıra finansal sistemin dayanıklılığını artırmaya yönelik yapısal tedbirler alınmalıdır.
  <br/>
  - Mali disiplini kalıcı hâle getirecek ve tasarruf açığını azaltacak her türlü tedbir alınmalıdır. Böylece makroekonomik istikrar desteklenecektir.
 </p>
 <p>
  <strong>
   Tahmini
  </strong>
 </p>
 <p>
  Merkez Bankası’nın temel amacı, ‘fiyat istikrarını’ sağlamak. Bunun için bir hedef oran belirliyor ve elindeki faiz kozu ile dolaşımdaki para miktarını kimi zaman kısarak, kimi zaman çoğaltarak bu enflasyon hedefini tutturmaya çalışıyor. 2006’dan bu yana böyle. Buna ‘enflasyon hedeflemesi rejimi’ deniyor. Bu çerçevede öngörülerini ve düşüncelerini de açıkladığı Enflasyon Raporu ile ilan ediyor. Yılda 4 kez. Bu raporların üçüncüsünü geçtiğimiz hafta yayımladı. Bu çerçevede 2015 yılsonu için enflasyon tahminini yüzde 6,8’den yüzde 6,9’a çıkardığını da açıkladı. Enflasyonun geleceği ile ilgili öngörüsünü de özetle söyle paylaştı: “...yılın ikinci çeyreğinde enflasyon gıda fiyatları kaynaklı düşüş kaydetmiş olsa da bu dönemde Türk lirasında gözlenen değer kaybının söz konusu düşüşü sınırlamasıyla enflasyon görünümünde henüz arzu edilen iyileşme gerçekleşmemiştir. Gıda fiyatlarında öngörülen kısmi iyileşme ve temkinli para politikasının katkısı ile enflasyon görünümündeki bozulmanın sınırlı kalacağı ve enflasyonun orta vadede hedefe ulaşacağı değerlendirilmektedir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/ozeti_551833), [web.archive.org (arşiv bağlantısı)](http://web.archive.org/web/20150831073334/http://www.aksiyon.com.tr:80/ekonomi/ozeti_551833)
