# Temkinli-Politik duruş

*Ramazan Solak 2015.03.24*

<div class="pNewsDetailMainContent" itemprop="articleBody">
 <p>
  Vatan hainliğine kadar varan faiz tansiyonu, Beştepe buluşmasından sonra düşmüş gibi görünüyor. Cumhurbaşkanı Erdoğan görüşme sonrası konuyla ilgili yaptığı açıklamada, “Tatlıya bağladık.” demişti. Dolayısıyla gözler buluşma sonrası Merkez Bankası’nın yapacağı ilk faiz toplantısındaydı. Ama para otoritesi, geçen haftaki toplantısında faiz oranlarını değiştirmedi. Yani politika faizi olarak nitelenen ‘Bir hafta vadeli repo ihale faiz oranı’ hâlâ yüzde 7,5. Merkez Bankası bünyesindeki Bankalararası Para Piyasası ve Borsa İstanbul Repo-Ters Repo Pazarlarında uygulanmakta olan faiz oranları da bir önceki hâliyle devam edecek.
 </p>
 <p>
  Konuyla ilgili yaptığı değerlendirmede; faiz oranlarını değiştirmeme kararını enflasyon görünümüne bağlayan Merkez, temkinli duruşunu sürdüreceğini vurguladı. Bunu da ‘enflasyon görünümünde belirgin bir iyileşme sağlanana kadar getiri eğrisini yataya yakın tutmak suretiyle’ yapacağını aktardı. Önümüzdeki dönemde vereceği kararlarında ‘enflasyon görünümündeki iyileşmenin hızına bağlı olacağına’ işaret etti. Enflasyon beklentileri, fiyatlama davranışları ve enflasyonu etkileyen diğer unsurları da yakından izleyeceğini belirtti. Tatlıya bağlanmadan önceki yüksek tansiyondan en kazançlı çıkan kesimin döviz sahipleri olduğu ortada. Türkiye’nin dövize olan ihtiyacı da. Dolayısıyla küresel piyasalar çalkantıdayken içerideki aktörlerin bu temkinli-politik duruşunu devam ettirmesi önemli.
  <br>
   <br>
    <strong>
     Büyüme, endişeli...
    </strong>
   </br>
  </br>
 </p>
 <p>
  Öte yandan banka yöneticilerine ‘İktisadi görünüm ve para politikası’ başlıklı bir sunum yapan Merkez Bankası, ekonomik gidişat ve beklentiler hakkında bilgi verdi. Bankanın en ilgi çekici tespiti, ‘öncü göstergelerin ilk çeyrekte iktisadi faaliyette toparlanmaya işaret etmediği’ idi. Öncü göstergelerden; tüketici güven endeksi, yatırım eğilimi, geçen yılın işsizlik oranlarındaki belirgin artış ve istihdam beklentisindeki düşüşün yanı sıra, ihracat siparişlerinin zayıf seyrini koruduğu, iç piyasa siparişlerinde kısmi yavaşlama görüldüğü belirtildi. Dolayısıyla ilk çeyrekte ekonomide toparlanma beklenmediği ifade edildi.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/temkinli-politik-durus_550278), [web.archive.org (arşiv bağlantısı)](http://web.archive.org/web/20150706110931/http://www.aksiyon.com.tr/ekonomi/temkinli-politik-durus_550278)
