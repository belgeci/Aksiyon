# Fiyat bulmacası

*Ramazan Solak 2016.02.29*

<div class="pNewsDetailMainContent ctx_content" itemprop="articleBody">
 <p>
  Gıda fiyatlarındaki artış uzun süredir tartışma konusu. Kontrol edilmesi zor fiyatlar, akaryakıt zammı ya da sel baskını veya don gibi pek çok farklı değişkene bağlı. Ancak vatandaşın cebini yakan zamlar, üreticiyi de mutlu etmiyor. Zira pazarlarda ateş pahasına satılırken, tarlada toplanmadan çürümeye terk edildiği bile oluyor. Çünkü bazen hasadı için yapılacak masraf, satıldığında elde edilecek gelirin üzerinde çıkıyor.
 </p>
 <p>
  Peki, fiyatlar neden yükseliyor? Bu sorunun cevabını vermek o kadar kolay değil. Bir ucu tarım politikalarına, diğer ucu mevsim normallerine uzanıyor. Bir tarafında döviz verip ithal edilen sebze meyve var, diğer tarafında plan-programsızlık. O yüzden bir kilo patates bir anda 5 liraya fırlarken, bir süre sonra 40-50 kuruşa kadar düşebiliyor. Kesilen hayvan sayısı artarken, kırmızı etin fiyatı da katlanıyor.
 </p>
 <p>
  Tarım önemli. Gıdada dışa bağımlılık bir ülkenin başına gelebilecek en kötü şeylerden. Ara sıra ‘ithalat’ diye çıkışsa da hükümet sektörden desteğini esirgemiyor. Kendisine yapılan serzenişlere kulak veren hükümet, geçen sene gübre ve yemde KDV oranını düşürdü. Sadece bu sayede çiftçiye, üreticiye yaklaşık 3 milyar lira destek sağlandı. Ayrıca Türkiye, geçen sene tarımsal üretim hacminde Avrupa’da birinci, dünyada da yedinci sıraya çıktı. Bu bilgiler, bünyesinde tarım ürünlerinin fiyatlarının belirlendiği ticaret odalarını barındıran Odalar Birliği’nin açıklamasından alıntı.
 </p>
 <p>
  Lakin ne çıkılan destekler ne de üretimde yakalanan liderlik fiyatlara yansıdı. Uluslararası Para Fonu ile Türkiye İstatistik Kurumu’nun verileri ele alınarak yapılan bir incelemenin sonucu özetle şöyle: 2013 başında hem Türkiye’deki hem de dünyadaki gıda fiyatları aynı seviyede bulunuyordu. Ancak bu resim, 2015’in başında bambaşka bir hâl aldı. Aradan geçen 2 yılda dünyada gıda fiyatları yaklaşık yüzde 16 düşerken, Türkiye’de ise yaklaşık yüzde 11 arttı. Demek mesele, sadece teşvikle alakalı değil.
 </p>
 <p>
  Tarım ve hayvancılığın pek çok sorunu var ama yıllardır hep duyduğumuz şeylerin başında hep miras yüzünden küçülen araziler, terör yüzünden kapanan meralar, geçim derdi yüzünden köyden şehre göç, verimli arazilerin inşaata kurban gitmesi, entegre olmayan/olamayan küçük işletmeler ve gübre, ilaç, makina gibi tarımsal girdilerin büyük kısmının yurtdışından alınması gibi konu başlıkları gelir. İktidarlar değişir, bu başlıklar değişmez.
 </p>
 <p>
  Oysa her iktidarın gündeminde tarım reformu vardır. Bu yüzden bir ‘Tarım Reformu Genel Müdürlüğü’ bile kurulmuştur. Ancak bunca çabaya rağmen ‘anlayış’ bir türlü değişmez. Yapısal sıkıntılara her daim dönemsel ve geçici tedavi uygulanır. Enflasyon sepetinin dörtte birini, vatandaşın giderinin çoğunu oluşturan gıda harcamaları da can yakmaya devam eder.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/fiyat-bulmacasi_553982), [web.archive.org (arşiv bağlantısı)](http://web.archive.org/web/20160303010359/http://www.aksiyon.com.tr:80/eko-pano/fiyat-bulmacasi_553982)
