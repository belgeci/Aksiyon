# Makul el koyma!

*Ramazan Solak 2014.10.27*

<div class="pNewsDetailMainContent" itemprop="articleBody">
 <p>
  Ekonomik dengeler bıçak sırtında. Enflasyon ve büyüme hedefleri ıskalanıyor. Son dönemin parlayan ihracat pazarları olan çevre ülkeler ateş içinde. İş dünyası tedirgin.
 </p>
 <p>
  Üzerlerinde yaklaşık 280 milyar dolarlık döviz borcunun ağırlığı var. Bir yandan Amerika ve Avrupa’nın attığı-atacağı ekonomik adımlar, diğer yandan yakın coğrafyadaki gelişmelerle serbest salınan dövizdeki sert oynaklık korkutuyor. Başbakan Yardımcısı Ali Babacan’ın bile her fırsatta dile getirdiği yapısal reformlardan bir haber yok. Çünkü iktidar sahiplerinin önceliği farklı; kendisine biat etmeyen işadamlarının işyerlerini, bankalarını batırmak. Bunun için atılan son adım ‘makul şüphe’ başlığı ile meşhur olan yasa teklifi içinde bulunuyor.
  <p>
   Söz konusu düzenleme, hâkim ve savcılara seyyanen zam, disiplin affı getiren yasa teklifi içinde yer alıyor. Dinleme ve teknik takipte ‘makul şüphe’ dönemini başlatacak teklif, Ceza Muhakemesi Kanunu (CMK) ve Türk Ceza Kanunu’nda (TCK) da önemli değişikler içeriyor. Teklif yasalaşırsa; şüphelilerin ev ve işyerlerine arama yapabilmek için ‘somut delile dayalı kuvvetli şüphe’ yerine ‘makul şüphe’ yeterli sayılacak. ‘Anayasal Düzene ve Bu Düzenin İşleyişine Karşı Suçlar’ için de ‘Somut delile dayalı’ şartı aranmadan dinleme, teknik takip yanında gizli soruşturmacı da görevlendirilebilecek. Mevcut durumda TCK’nın sadece 314 ve 315. maddede sayılan suçlardan mal varlığına el konulma kararı verilebiliyor. Teklif, bu kapsamı bir hayli genişletiyor. ‘Anayasayı ihlal’, ‘yasama organına karşı suç’, ‘hükümete karşı suç’, ‘hükümete karşı silahlı isyan’, ‘silahlı örgüt’, ‘silah sağlama’ ve ‘suç için anlaşma’ soruşturmalarında da malvarlığına el konulma kararı verilebilecek.
   <p>
    Söz konusu düzenleme ile ilgili iş dünyasından henüz bir ses çıkmadı. Ne işadamlarından, ne de sivil toplum kuruluşlarından. Gerçi teklif henüz yasalaşmadı ama ‘makul bir şüphe’ içlerine düştü de böyle bir açıklamanın ‘hükümete karşı suç’ olarak algılanmasından mı endişe ettiler acaba?
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/makul-el-koyma_539732), [web.archive.org (arşiv bağlantısı)](http://web.archive.org/web/20141223121556/http://www.aksiyon.com.tr:80/eko-pano/makul-el-koyma_539732)
