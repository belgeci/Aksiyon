# Risk artıyor, güven azalıyor

*Ramazan Solak 2016.02.29*

<div class="pNewsDetailMainContent ctx_content" itemprop="articleBody">
 <p>
  Bu uyarıyı yapan kuruluş; kısa adı TİSK olan Türkiye İşveren Sendikaları Konfederasyonu. Asgari ücretin belirlendiği komisyonda işveren tarafını temsil ediyor. Endişelenmesinin altında, 2015 yılının son çeyreğinden bu yana Türkiye ekonomisi açısından mevcut olan ekonomik risklere yenilerinin eklenmesi yatıyor. Bu arada yaşanan terör ve jeopolitik risklerin ekonomik faaliyetleri olumsuz etkilediğine dikkat çekerken, ekonomiye güvenin azalmaya devam etmesi hâlinde enflasyon, faiz oranları ve kurlarda istenmeyen değişimlerin yaşanabileceği uyarısında bulunuyor. Bu süreçte sanayinin maliyetlerini artıracak uygulamalardan kaçınılmasını istiyor.
 </p>
 <p>
  Konfederasyonu böyle düşünmeye sevk eden sebeplerin içinde Ekonomik Güven Endeksi’ndeki düşüş de önemli bir yer tutuyor. Çünkü Şubat ayı için hazırladığı Ekonomi Bülteni’nde söz konusu güven endeksinin aylık bazda Ocak’ta yüzde 16,8; Şubat’ta yüzde 7 düştüğüne dikkat çekiyor. Ardından şu değerlendirmeleri yapıyor: “Hangi ülke ve ekonomi olursa olsun, güven ortamının zayıflaması risk primlerini, dolayısıyla fiyatları artırmaktadır. Güven endeksinde bu eğilimin devam etmesi hâlinde önümüzdeki aylarda enflasyon ve faiz oranlarında düşüş ortaya çıkması mümkün görünmemektedir. Bu durum doğal olarak döviz kurunu da etkileyecektir.”
 </p>
 <p>
  TİSK’in uyarıları, Bankalar Bir-liği’nin 2015 yılında kullanılan nakit kredilerle ilgili açıklaması ile bir arada okununca daha bir anlamlı hâle geliyor. Birliğin açıklamasına göre Türkiye’de banka ve banka dışı kredi kurumları tarafından doğrudan kullandırılan nakit krediler geçen sene yüzde 23,4 artarak 1,8 milyar liraya dayandı. Nakit kredilerin 1,7 milyar TL’lik bölümü bankalar, 34 milyar TL’si finansal kiralama şirketleri, 24 milyar TL’si finansman şirketleri ve 20 milyar TL’si de faktoring şirketleri tarafından kullandırıldı. Nakit kredilerin millî gelire (gayrisafi yurtiçi hasıla) oranı 9 puan artarak yüzde 91’e yükseldi. Bu arada tasfiye olacak alacakların toplamı 51,4 milyar TL oldu. Tasfiye olacak alacakların toplam nakit kredilere oranı yüzde 2,8 seviyesinde gerçekleşti.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/risk-artiyor-guven-azaliyor_553983), [web.archive.org (arşiv bağlantısı)](http://web.archive.org/web/20160302101402/http://www.aksiyon.com.tr/eko-pano/risk-artiyor-guven-azaliyor_553983)
