# Fitch'ten borç uyarısı

*Ramazan Solak 2015.04.14*

<div class="pNewsDetailMainContent" itemprop="articleBody">
 <p>
  Birkaç yıl öncesine kadar gelişmekte olan ülkelere ‘başarı örneği’ olarak gösterilen Türkiye, şimdilerde artan riskler, gerileyen ekonomik verilerle birlikte karamsar haberlere konu oluyor. Uluslararası kredi derecelendirme kuruluşu Fitch, geçen hafta içerisinde hem AB hem de Türkiye ekonomisini yakından ilgilendiren bir rapor yayımladı. Avrupa, Ortadoğu ve Afrika’da faaliyet gösteren firmaların ekonomik durumuyla ilgili rapora göre Avrupa’daki şirketlerin ekonomik şartları iyileşti. Ancak Türkiye’nin önünde önemli riskler var. Muhtemel bir kur gerilimi senaryosunda en kötü etkilenecek olanların başında Türk şirketleri geliyor. Çünkü Avrupa’daki şirketlere oranla çok daha fazla döviz borçları var ve ‘hedge fon’ olarak bilinen risklere karşı oldukça korunaksız. Aslında Türkiye’de çok sayıda firma bir süredir zaten Fitch’in önümüzdeki dönem için altını çizdiği risklerle mücadele ediyor. Son resmî verilere göre özel sektörün uzun vadeli 164,1 milyar dolar, kısa vadeli de 45 milyar dolar borcu bulunuyor. Bu durumun kendisi başlı başına büyük bir risk zaten. Dolarda son dönemde yaşanan artış dikkate alındığında söz konusu borcun ne denli büyük bir sorun teşkil ettiği daha net anlaşılabilir. (Katkısı için Emre Oğuz’a teşekkür ederim.)
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/fitchten-borc-uyarisi_550562), [web.archive.org (arşiv bağlantısı)](http://web.archive.org/web/20150801160945/http://www.aksiyon.com.tr/eko-pano/fitchten-borc-uyarisi_550562)
