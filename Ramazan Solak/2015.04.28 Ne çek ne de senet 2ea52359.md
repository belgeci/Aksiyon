# Ne çek ne de senet

*Ramazan Solak 2015.04.28*

<div class="pNewsDetailMainContent" itemprop="articleBody">
 <p>
  Çek ve senet; iş dünyasının iki önemli ödeme aracı. Ticaretin önemli bir kısmı bu iki ödeme aracı üzerinden gidiyor. Dolayısıyla bu iki kâğıt ile ilgili veriler ticaret erbabının durumu ile ilgili önemli ipuçları veriyor. Bankalar Birliği’nin açıkladığı son verilere göre de durum pek iyi değil. Çek ve senet ödemeleri ile ilgili istatistiklerin tutulduğu birliğin risk merkezine göre Ocak-Mart 2015 dönemindeki karşılıksız çek adedi önceki yılın aynı dönemine göre yüzde 15 artarken, karşılıksız işlemi yapılan çeklerin tutarı yüzde 74 oranında artış gösterdi. Söz konusu dönemde önceki yılın aynı dönemine göre bankalara ibraz edilen çek adedi aynı kalırken, çek tutarı yüzde 14 arttı; yani bankalara 5,4 milyon çek ibraz edilirken, bunların parasal tutarı 152 milyar lirayı buldu. Aynı dönemde parasal tutarı 7,5 milyar TL olan 173 bin çek için karşılıksız işlemi yapıldı. Karşılıksız işlemi yapılan 650 milyon TL tutarındaki 25 bin çek ise daha sonra ödendi. Senetlerde de benzer bir tablo söz konusu. Ocak-Mart döneminde tutarı 2,2 milyar olan 232 bin senet protesto edildi. Protesto edilen senet adedi geçen yılın aynı dönemine göre yüzde 3 azaldı, lakin tutarı yüzde 18 arttı.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ne-cek-ne-de-senet_550714), [web.archive.org (arşiv bağlantısı)](http://web.archive.org/web/20150715002412/http://www.aksiyon.com.tr/ekonomi/ne-cek-ne-de-senet_550714)
