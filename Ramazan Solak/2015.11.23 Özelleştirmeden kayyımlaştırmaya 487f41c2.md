# Özelleştirmeden kayyımlaştırmaya

*Ramazan Solak 2015.11.23*

<div class="pNewsDetailMainContent ctx_content" itemprop="articleBody">
 <p>
  AK Parti iktidarının ekonomik başarısında özelleştirmelerin önemli yeri var. ‘Devletin ilke olarak her türlü ekonomik faaliyetin dışında olması gerektiğini’ benimseyen AK Parti, iktidara geldiğinde hızlı bir özelleştirme süreci başlattı. Zaten, parti programında şu ifade aynen yer alıyor: “Hızlı ve şeffaf bir özelleştirme gerçekleştirecektir.”
 </p>
 <p>
  Dediği gibi de yaptı. Özelleştirme gelirleri AK Parti iktidarında ciddi artış gösterdi. 1986-2002 döneminde toplam 8 milyar dolar özelleştirme geliri elde edilirken, 2003-2015 döneminde bu tutar 61,8 milyar dolara ulaştı. Cumhuriyet tarihi boyunca elde edilen özelleştirme gelirlerinin yüzde 90’ı AK Parti dönemine ait (Kaynak: www.akparti.org.tr).
 </p>
 <p>
  Yukarıda yer alan alıntılardan da anlaşılacağı üzere AK Parti’nin ekonomi anlayışı serbest piyasa çizgisinde. Programında ‘Tüm kurum ve kurallarıyla işleyen piyasa ekonomisinden yana’ olduğunu da vurguluyor. İşleyen bir serbest piyasa için hukukun üstünlüğü ve bağımsız yargı önem taşıyor. Yerli ve yabancı yatırımcı için kritik öneme sahip bir konu bu. Ama son dönemdeki bazı yargı kararları iş dünyasında hukukun üstünlüğü ve bağımsız yargı konusunda ciddi endişeler oluşturuyor.
 </p>
 <p>
  600 üyesinin temsil ettiği 2 bin 500 şirket ile kamu dışı kayıtlı istihdamın yarısını bünyesinde barındıran, sanayi üretiminin yüzde 65’ini, enerji hariç dış ticaretin yüzde 80’ini gerçekleştiren, kurumlar vergisinin yüzde 85’ini ödeyen Türk Sanayicileri ve İşadamları Derneği (TÜSİAD), bu konudaki endişelerini her fırsatta dile getirme ihtiyacı hissediyor. Öyle ki ekonomiden sorumlu eski Başbakan Yardımcısı Ali Babacan da buna karşı, konuşmalarında mutlaka bağımsız yargı ve hukukun üstünlüğüne vurgu yapmak durumunda kalıyor. Peki neden?
 </p>
 <p>
  AK Parti tarafından Haziran 2014’te yapılan bir yasal düzenlemeyle yeni bir yargı makamı oluşturuldu: Sulh Ceza Hâkimlikleri… Tek hâkimden oluşan bu yeni yargılama usulü, Türk hukuk sisteminin ilk derece karar organı olarak çalışıyor. Koza İpek ve Kaynak Holding’e kayyım atanması, Kayseri’nin önde gelen işadamlarından ve aynı zamanda TÜSİAD’ın başkan yardımcısı Memduh Boydak’ın gözaltına alınması, Uşak’ın tanınmış işadamlarından Hazim Sesli’nin tutuklanması gibi iş dünyasında tedirginlik oluşturan kararlar bu hâkimlikler tarafından verildi. Söz konusu kararların gerekçeleri ortada. Üstelik bu kararlara bir üst mahkemeye itiraz edilemiyor; silsile, kararı veren sulh ceza hâkimliği dairesinin bir üst numaralı dairesi şeklinde. Bu durum da hukuk çevreleri tarafından hukuk devleti ilkesi, tabii hâkim ilkesi ve adil yargılanma hakkına aykırı olduğu gerekçeleriyle sıkça eleştiriliyor.
 </p>
 <p>
  <strong>
   Kayyım sorusu
  </strong>
 </p>
 <p>
  Bu arada geçen hafta Borsa İstanbul yönetiminin Boyner Grup’u sermayesinin yüzde 82 eridiğini belirterek uyardığı haberleri çıktı. Ardından bir gazetenin haber koordinatörü, sosyal medyada, Gezi olaylarına atıfta bulunarak “Boyner’in holdingine de kayyum atanır mı?” diye yazdı. Sonra bir başka gazete bunu haber yaptı. Boyner Grup da iddia ile ilgili sosyal medyadan bir açıklama yaptı. İddiaların şirketlerine ‘açık bir saldırı ve iftira niteliği’ taşıdığı belirtilerek “Tüm haklarımız saklı kalmak üzere gerekli işlemleri başlatacağımızı kamuoyunun bilgisine sunarız.” dedi. Cem Boyner, Gezi olayları sırasında açtığı ‘Ne sağcıyım ne solcu, çapulcuyum, çapulcu’ pankartı ile gündeme gelmiş ve AK Partililer ve dönemin başbakanı Erdoğan tarafından sert bir dille eleştirilmişti. Boyner’in eşi Ümit Boyner de bir dönem TÜSİAD başkanlığı yaptı. “Ne olacak, altı üstü sosyal medya!” demeyin, kayyım atanan diğerleri ile ilgili ilk söylentiler de sosyal medyada boy göstermişti...
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/ozellestirmeden-kayyimlastirmaya_553053), [web.archive.org (arşiv bağlantısı)](http://web.archive.org/web/20151125161437/http://www.aksiyon.com.tr/eko-pano/ozellestirmeden-kayyimlastirmaya_553053)
