# Onun arabası var...

*Ramazan Solak 2015.10.26*

<div class="pNewsDetailMainContent ctx_content" itemprop="articleBody">
 <p>
  Bir zamanların meşhur şarkılarındandı. “Onun arabası var / Özel mi özel / Bastı mı gaza / Gider mi gider” diye başlayan sözleriyle hem ağızlara sakız hem de bir hayli zaman liste başı olmuştu. Son günlerde medyaya yansıyan gelişmeleriyle Türkiye’nin yerli otomobil macerası da öyle. Özel mi özel, yerli mi yerli bir araba üretmek istiyoruz. Kolay iş değil. Ama gelişmeler daha ilk düğmenin yanlış yerden iliklendiğini gösteriyor.
  <br/>
  Önce bir hatırlayalım; yerli otomobil ilk olarak 2011 başında dönemin başbakanı tarafından telaffuz edildi. Sonra bir babayiğit aranmaya başladı ama nafile, henüz çıkmadı. Arada bir parlasa da gündemden düştü. Ta geçen ağustosa kadar. Ülkeyi seçime götürmek için kurulan kabinenin Bilim, Sanayi ve Teknoloji Bakanı, yerli otoda ikinci faza geçildiğini açıkladı. 3 prototip (örnek araç modeli) hazırlandığını söyledi. Yerli oto işi şu an Bilim, Sanayi ve Teknoloji Bakanlığı’nın ilgili kuruluşlarından TÜBİTAK’ın sırtında. Yani babayiğit çıkmaz/bulunamaz ise iş devletin üzerine kalacak. Aslında onun işi de bilim ve teknolojiyi teşvik etme, yönlendirme ve popülerleştirme. Lakin gelen 3 örnek modelde henüz bir katkısı yok. Çünkü bu araçlar İsveçli otomotiv markası Saab’a ait. O da 2006-2010 arasında üretip sonra son vermiş. Daha sonra mali darboğaza girince otomotiv kısmını Çinlilere (NEVS) satmış. Türkiye’nin aldığı örnek otomobiller, Saab’ın NEVS’e bıraktığı modeller.
 </p>
 <p>
  Öte yandan, yerli oto konusundaki tartışmalar alevlenince Bakan Fikri Işık da bazı açıklamalarda bulundu. Bu sayede yerli otomobilin fikrî mülkiyet hakları için 40 milyon Euro ödendiğini, İsveç’ten gelen prototipler üzerinde TÜBİTAK geliştirme çalışmaları yapacağını, ilk üretimin 2019, seri üretimin 2020’de başlayacağını, aracın elektrikli olacağını öğrendik. Öğrendiğimiz başka şeyler de oldu; NEVS yetkilileri, Türkiye’deki fabrika kurulana kadar üretimin İsveç’teki tesislerde olacağını söyledi.
 </p>
 <p>
  Yerli otomobilde durum bu. Umarız bu maceranın sonu Mustafa Sandal’n şarkısındaki gibi olmaz: “Gönül ister aradığını / Hep mi bekler, hep mi bulamaz?”
 </p>
 <p>
  <strong>
   Yoksa milliler aynı mı?
  </strong>
 </p>
 <p>
  Saab marka otomobillerin hikâyesi de oldukça ilginç. Emre Özpeynirci, Hürriyet’te bu hikâyeyi güzel bir şekilde anlatmış. Özeti şöyle: 1947’de kurulan İsveçli şirket; uçak, jet motorları ve otomobil olmak üzere 3 ana kolda faaliyet gösteriyordu. 1980’lerin sonuna doğru otomotiv bölümü zarar etmeye başlayınca elden çıkarmak için harekete geçti. 1989’da Amerikalı General Motor (GM) ile el sıkıştı. Ancak o da küresel krizde iflas edince bu hisseleri satışa çıkardı. Talipler arasında Türkiye de vardı. Hisselerin sadece otomotivi içermesi taliplilerde hayal kırıklığı oluşturdu. GM, Hollandalı bir şirket ile anlaştı. Ancak o da bu hisseleri olduğu gibi devretmek için müşteri arayışına girdi ve patronu Çinli olan NEVS ile masaya oturdu. Anlaşmadan sonra NEVS, bu kez GM ile görüşmek zorunda kaldı. Uzun görüşmelerin ardından Amerikalılardan sadece elektrikli araç üretimine vize alabildi. Lakin ilk modellerini ürettiğinde bu kez Saab devreye girdi ve dava açarak markasının kullanılmasına izin vermedi. Zora düşen NEVS, elindekileri çıkarmaya başladı. Bu arada elektrikli araç üretimi için el sıkıştığı Türkiye, kurtarıcısı oldu. Yakın zamanda Çin’de NV markasıyla üretim yapacağı fabrikanın temellerini atan şirket, bu ülkenin de elektrikli millî otomobilini yapacağını duyurdu.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/onun-arabasi-var_552699), [web.archive.org (arşiv bağlantısı)](http://web.archive.org/web/20151103104911/http://www.aksiyon.com.tr:80/eko-pano/onun-arabasi-var_552699)
