# Merkez ne yapsın?

*Ramazan Solak 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başbakan Recep Tayyip Erdoğan, seçim sonrası piyasaların normalleşme sürecine girdiğini, borsanın yükseldiğini, faizlerin düştüğünü belirterek Merkez Bankası’nı da faizi düşürmeye çağırdı.
  </font>
 </div>
 <div id="newsText">
  <font class="detail-text">
   <p>
    “Merkez Bankası da herhâlde bu süreci değerlendirecektir. Nasıl olağanüstü toplanıp faizleri artırdıysa, bu dönemde Avrupa faizi düşürmeyi düşünüyorsa, büyük ihtimalle Amerikan Merkez Bankası bu noktada açıklamasını yapacak. Merkez Bankası’nın da olağanüstü toplanıp faizi düşürmesi gerekir.” diyen Erdoğan, faiz düşünce yabancı yatırımcının Türkiye’ye geleceğini ve daha çok yatırım yapacağını, kredi kullanma miktarının da artacağını söyledi.
   </p>
   <p>
    Merkez Bankası (TCMB), geçen mayısta başlayan dövizdeki dalgalanma ile mücadelesinde Türkiye’nin de içinde bulunduğu kırılgan beşli diye anılan ülkelerin aksine uzun süre direnmiş, faiz silahını çekmemişti. Ancak aralık ortasında Amerikan Merkez Bankası’nın (FED) piyasaya akıttığı parayı 85’ten 75 milyar dolara indirmesiyle uzun süredir üzerindeki faiz baskısına daha fazla direnememiş ve yaptığı olağanüstü toplantı ile 5 puan artışa gitmişti. Bu çerçevede gösterge faiz olarak nitelenen bir haftalık repo faizi yüzde 10’a çıkarmıştı.
   </p>
   <p>
    Para otoritesi, faiz konusundaki son toplantısını 18 Mart’ta yaptı. Faizleri değiştirmediği gibi, ocak ayında yaptığı ‘güçlü ve önden yüklemeli’ parasal sıkılaştırmanın, söz konusu risklerin orta vadeli enflasyon beklentileri üzerindeki etkilerini sınırladığını vurguladı. Buna rağmen enflasyondaki yükselişin haziran ayına kadar devam edebileceğini, dolayısıyla ‘enflasyon görünümünde belirgin bir iyileşme sağlanana kadar para politikasındaki sıkı duruşu sürdüreceğini’ vurguladı. Şimdi gözler Merkez Bankası’nda. Bir yanda bağımsızlık, diğer yanda Başbakan’ın bu açıklaması...
   </p>
   <p>
    <strong>
     Hazirana kadar...
    </strong>
   </p>
   <p>
    Başbakan Erdoğan, Merkez Bankası’na olağanüstü faiz indirimi çağrısını cuma günü yaptı. Oysa Merkez Bankası Erdem Başçı, bir gün önce Londra’da ‘Ekonomik Görünüm ve Para Politikası’ konulu bir sunum gerçekleştirdi ve enflasyondaki yükselişin hazirana kadar devam edebileceğini söyledi. Faiz indirimleri kredi kullanımını teşvik eder ve tüketimi tetikler. Bu da enflasyonu artırır. O yüzden enflasyon ile mücadele eden merkez bankaları, böyle bir ortamda faiz indirimlerine pek sıcak bakmaz. Para otoritesinin yol haritasını anlamak için Başçı’nın sunumundan öne çıkan şu maddelere göz atmakta fayda var:
   </p>
   <p>
    Parasal sıkılaştırmanın enflasyon üze-rindeki olumlu etkisi belirli bir gecikmeyle gözlenebilecek. Enflasyondaki yükseliş hazirana kadar devam edebilir.
   </p>
   <p>
    Enflasyonun yarısı kurdan kaynaklanıyor. Türk Lirası’nın istikrar kazanması, denge sağlayacak.
   </p>
   <p>
    Sıkı para politikası, makro ihtiyati önlemler ve zayıf seyreden sermaye akımlarının etkisiyle tüketici kredilerinin büyüme hızı yavaşlamaya devam ediyor.
   </p>
   <p>
    Türkiye’nin problemleri, enflasyon ve dış denge. Tüketici kredilerindeki yavaşlama iki sorun açısından da olumlu.
   </p>
   <p>
    Önümüzdeki dönemde özel kesimin nihai yurtiçi talebi ivme kaybeder, büyümeyi ihracat destekleyecek.
   </p>
   <p>
    Cari işlemler açığında belirgin bir iyileşme gözlenebilir.
   </p>
   <hr/>
   <p>
    <span>
     <strong>
      Enflasyonun ateşi çıktı
     </strong>
    </span>
   </p>
   <p>
    Tüketici fiyatlarındaki artış, Merkez Bankası’nın enflasyon konusundaki endişelerini haklı çıkarıyor. İstatistik Kurumu’nun açıkladığı Mart 2014’e ait Tüketici Fiyat Endeksi, enflasyonun ateşinin çıktığını gösteriyor. Tüketici fiyatları, söz konusu ayda şubata göre yüzde 1,13, bir önceki yılın aralık ayına göre yüzde 3,57, bir önceki yılın aynı ayına göre yüzde 8,39 ve on iki aylık ortalamalara göre yüzde 7,70 arttı.
   </p>
   <p>
    <img alt="" height="236" src="http://web.archive.org/web/20140926112347im_/http://medya.aksiyon.com.tr/aksiyon/2014/04/07/tufe.png"/>
   </p>
   <p>
    Aylık en yüksek artış yüzde 2,49 ile giyim ve ayakkabı grubunda gerçekleşti. Aylık düşüş gösteren tek grup yüzde 0,02 ile alkollü içecekler ve tütün oldu. Yıllık en yüksek artış yüzde 13,74 ile ulaştırma grubunda yaşandı. Şehirler arasında aylık en yüksek artış yüzde 1,54 ile Tekirdağ, Edirne, Kırklareli’de görüldü. Endekste yer alan 432 maddeden 49’unun ortalama fiyatları değişmedi, 297’sinin ortalama fiyatları arttı, 86’sının da ortalama fiyatları düştü.
   </p>
   <hr/>
   <p>
    <span>
     <strong>
      Dünya ekonomisinde düşük büyüme riski
     </strong>
    </span>
   </p>
   <p>
    <img alt="" height="179" src="http://web.archive.org/web/20140926112347im_/http://medya.aksiyon.com.tr/aksiyon/2014/04/07/eko-pano-4.jpg"/>
    Uluslararası Para Fonu’ndan (IMF) dünya ekonomisi ile ilgili gelen son açıklama pek iç açıcı değil. IMF Başkanı Christine Lagarde, “Dünya ekonomisi uzun sürecek düşük büyüme riski altında.” dedi. Sorunların çözümü için de uluslararası işbirliğinin gerekli olduğunu vurguladı. Lagarde’ın bu açıklamayı gelecek hafta düzenlenecek IMF bahar dönemi toplantıları öncesi yapması dikkat çekti. IMF Başkanı, ülkelerin bir araya gelerek doğru politikaları işbirliği içinde alıp uygulamadığı takdirde dünya ekonomisinin uzun yıllar sürecek düşük ve potansiyel altı büyüme riskiyle karşı karşıya olduğu uyarısında bulundu. Dünya ekonomisinin ‘büyük resesyonun’ yol açtığı tahribatı geride bıraktığını ancak hâlâ yıllık yüzde 3 düzeyinde seyreden büyümenin çok yavaş ve çok düşük olması yüzünden arzu edilen düzeyde istihdam oluşturamadığı ve kitlelerin hayat standardında iyileşme sağlanamadığını kaydetti. Gelişmiş ülkelerde Gayrı Safi Yurtiçi Hasıla’nın artmaya başlamasının sevindirici olduğunu, ABD’deki büyümenin tüketici talebindeki artıştan meydana geldiğini, Euro Bölgesi’nde ise merkez ülkelerdeki toparlanmaya çevre ülkelerin henüz karşılık veremediğini söyledi.
   </p>
   <hr/>
   <p>
    <span>
     <strong>
      <img alt="" height="344" src="http://web.archive.org/web/20140926112347im_/http://medya.aksiyon.com.tr/aksiyon/2014/04/07/eko-pano-5.jpg"/>
     </strong>
    </span>
   </p>
   <p>
    <span>
     <strong>
      Durağan kredi notu
     </strong>
    </span>
   </p>
   <p>
    Uluslararası kredi derecelendirme kuruluşu Fitch, Türkiye’nin kredi notu ve görünümünde değişiklik yapmadı. Fitch’e göre Türkiye’nin uzun vadeli yabancı para cinsinden kredi notu hâlâ ‘BBB-’, not görünümü de ‘durağan’.  Şirket, konuyla ilgili açıklamasında, aralık ve ocak aylarındaki küresel risk eğilimindeki değişimlere ve iç siyasi gelişmelere dikkat çekti. Söz konusu durumların ‘baskı’ oluşturduğunu vurguladı. Cari açıkta belirgin ve kalıcı azalma, net sermaye girişlerinde uzun vadeli araçların payının artması, döviz rezervlerinde artış, daha düşük ve istikrarlı enflasyon ve iç tasarrufları artıracak reformların yapılması hâlinde not artışının geleceği vurgulandı. Fitch, Türkiye’ye yatırım yapılabilir kredi notunu veren ilk kurum olmuştu. Türkiye, yatırım yapılabilir kredi notunun en alt basamağında duruyor.
   </p>
   <hr/>
   <p>
    <span>
     <strong>
      Kişi başına millî gelir 10 bin 782 dolar
     </strong>
    </span>
   </p>
   <p>
    İstatistik Kurumu, 2013 yılına ait millî gelir verilerini açıkladı. Kişi başına millî gelir 10 bin 782 dolar oldu. Geçen yıl Gayri Safi Yurtiçi Hasıla (GSYH), sabit fiyatlarla yüzde 4, cari fiyatlarla yüzde 10,2 yükseldi; üretim yöntemiyle 122 milyar 388 milyon TL, cari fiyatlarla 1 trilyon 561 milyar 510 milyon TL oldu. Sabit fiyatlarla hane halklarının nihai tüketim harcamaları yüzde 4,6, devletinki de yüzde 5,9 arttı.
   </p>
   <hr/>
   <p>
    <span>
     <strong>
      Elektronik eşya satışı yüzde 14 düştü
     </strong>
    </span>
   </p>
   <p>
    İndirim döneminin başlamasıyla birlikte alışveriş merkezlerinde (AVM) hareketlilik başladı.  AVM ciroları şubat ayında bir önceki yılın aynı dönemine göre yüzde 6,1 arttı. Cirodaki artışın önemli kısmı giyim ve ayakkabı-çanta kategorilerinden geldi. Ancak kredi kartına taksit sınırlaması etkisini gösterdi ve cep telefonu başta olmak üzere elektronik eşya satışında yüzde 14 düşüş görüldü.
   </p>
   <hr/>
   <p>
    <span>
     <strong>
      İnşaatın cirosu yüzde 10,9 arttı
     </strong>
    </span>
   </p>
   <p>
    İstatistik Kurumu, İnşaat Ciro Endeksi’ni yayımladı. Buna göre mevsim ve takvim etkilerinden arındırılmış İnşaat Ciro Endeksi geçen sene dördüncü çeyrekte bir önceki çeyreğe göre yüzde 5,4 azaldı. Takvim etkilerinden arındırılmış İnşaat Ciro Endeksi de bir önceki yılın aynı çeyreğine göre yüzde 0,9 oranında geriledi. Ancak ciroda 2013 genelinde bir önceki yıla göre yüzde 10,9 artış görüldü.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38276-merkez-ne-yapsin.html), [web.archive.org (arşiv bağlantısı)](http://web.archive.org/web/20140926112347/http://aksiyon.com.tr/aksiyon/haber-38276-merkez-ne-yapsin.html)
