# İstikrarsızlık içinde istikrarlı artış

*Ramazan Solak 2016.02.23*

<div class="pNewsDetailMainContent ctx_content" itemprop="articleBody">
 <p>
  Kilosu 40 lirayı bulan kırmızı eti mutfaklara misafir etmek gittikçe zorlaşıyor. Son gelen istatistiki bilgiler de pek iyi değil. İstatistik Kurumu’nun yaptığı açıklama, Ekim-Aralık 2015 dönemini kapsayan geçen yılın dördüncü çeyreğinde kırmızı et üretiminin ciddi oranda azaldığını gösteriyor. Resmî verilere göre söz konusu dönemde toplam kırmızı et üretimi 297 bin ton olarak tahmin edildi. Ancak bu rakam, Kurban Bayramı’na denk gelen önceki döneme (Temmuz-Eylül 2015) göre yüzde 21,9 daha az. Benzer şekilde bir önceki yılın aynı dönemine göre (Ekim-Aralık 2014) de yüzde 26,2’lik bir düşüş söz konusu. Kırmızı et üretiminin 2014 başından bu yana seyri de pek istikrarlı değil. 2014’ün bir, iki ve üçüncü çeyreğinde üretim 200 bin ton civarında gerçekleşirken, dördüncü çeyrekte rakam 400 bin tonun üzerine fırlamış. 2015’te ise ilk üç çeyrekte 200 binden 400 bine doğru kademeli bir yükseliş göstermiş, dördüncü çeyrekte ise birden 300 binin altına çekilmiş. 2014’te Kurban Bayramı ekimde idrak edildi, 2015’te ise eylül ayının sonunda. Yani her iki yılda da üçüncü çeyreğin içinde. 2014’te Kurban Bayramı öncesi etin kilosu 30 lira, 2015’te ise 35 lira civarında idi. Üretimdeki dalgalanmaya bakınca fiyat artışındaki istikrarı izah etmek zor. Ancak gidişata bakarak yeni zamları tahmin etmek o kadar zor değil.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/istikrarsizlik-icinde-istikrarli-artis_553931), [web.archive.org (arşiv bağlantısı)](http://web.archive.org/web/20160224091241/http://www.aksiyon.com.tr/eko-pano/istikrarsizlik-icinde-istikrarli-artis_553931)
