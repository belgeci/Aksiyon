# Sosyal yatırım!

*Ramazan Solak 2015.01.06*

<div class="pNewsDetailMainContent" itemprop="articleBody">
 <p>
  Devletin sosyal koruma için yaptığı harcama yüzde 12,5 arttı. Şu 8 risk/ihtiyaç grubuna yapılan ödemelere ‘sosyal koruma yardımları’ deniyor: “Hastalık/sağlık bakımı, engelli/malul, emekli/yaşlı, dul/yetim, aile/çocuk, işsizlik, konut ile sosyal dışlanma.” İstatistik Kurumu’nun yaptığı açıklamaya göre 2013 yılında bu çerçevede yapılan ödeme 215 milyar 924 milyon TL’ye ulaştı.
 </p>
 <p>
  Sosyal koruma yardımları içinde en büyük harcama; 104 milyar 139 milyon TL ile emekli/yaşlılara yapılanlar. Bunu, 65 milyar 859 milyon TL ile hastalık/sağlık bakımı harcamaları takip ediyor. En düşük harcama ise 2 milyar 616 milyon TL ile işsizlik yardımı harcamalarında. Sosyal koruma yardımlarının yüzde 65,3’ü (141 milyar lira) nakit olarak verildi. Sosyal koruma gelirlerine devletin katkısı yüzde 41,1, işverenlerin katkısı yüzde 27,7, koruma kapsamındaki diğer kişilerin katkısı yüzde 25,2 oldu.
 </p>
 <p>
  Öte yandan bir de sadece yoksul ve muhtaç kesimlere yapılan yardımlar var. Bu konuda da elimizde 2013 yılında 20 milyar lira sosyal yardım yapan Başbakanlık Aile ve Sosyal Araştırmalar Genel Müdürlüğü’nün yaptığı bir araştırma var. Araştırma; Sosyal Dayanışma ve Yardımlaşma Vakfı ile belediyeler tarafından dağıtılan yardımlardan en az 2 yıldır yararlanan yaklaşık 2 milyon aileyi kapsıyor. Bu konu, ‘Sürdürülebilir Yoksulluk’ başlığı ile 5 Mayıs 2014’te yayımlanan Aksiyon’un kapak dosyası idi. Konunun etraflıca ele alındığı haberde, iktidar partisi AKP’nin, rüşvet ve yolsuzluk dosyaları gölgesinde gerçekleştirilen 30 Mart yerel seçimlerinden başarı ile çıkmasında ‘sosyal yardımlar’ın ne kadar etkili olduğu mercek altına alıyordu. Benzer bir haber çalışması geçen hafta Radikal’de yayımlandı. Habere göre Türkiye’de hâlihazırda 3 milyon 96 bin 409 ev (yaklaşık 13 milyon kişi) düzenli nakdi yardım alıyor. En düşük seviyede yapılan bir hesaplamayla her eve en az aylık 600 TL nakit para giriyor.
  <br>
   Devletin fakir vatandaşlara yardım elini uzatması sosyal devlet olmanın bir gereği. Ama ‘Sürdürülebilir Yoksulluk’ dosyasındaki şu tespite bir daha dikkat çekmekte fayda var: “...bu sosyal politikalarla yoksulluğun kalıcı ve kitlelerin bağımlı hâle getirildiği yönünde ciddi kaygı var.”
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/sosyal-yatirim_541024), [web.archive.org (arşiv bağlantısı)](http://web.archive.org/web/20150723201858/http://www.aksiyon.com.tr/eko-pano/sosyal-yatirim_541024)
