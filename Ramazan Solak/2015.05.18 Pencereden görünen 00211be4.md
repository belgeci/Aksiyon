# Pencereden görünen

*Ramazan Solak 2015.05.18*

<div class="pNewsDetailMainContent ctx_content" itemprop="articleBody">
 <p>
  Bağımsız yargı ve iyi işleyen bir adalet sistemi, demokrasinin olduğu kadar serbest piyasa ekonomisinin de en önemli dayanaklarından. Yatırımcının da en büyük güvence kaynağı. Üzerine titrenilmesi gereken bir durum. Şüphesiz, Başbakan Yardımcısı Ali Babacan da bu duruma en vâkıf isimlerden. Zaten son dönemde konuşmalarında hep hukuk vurgusunda bulunması dikkat çekiyor. Bu cümlelerden bazıları şöyle:
  <br>
   “Türkiye’nin gerçek anlamda bir hukuk devleti olabilmesi için mücadele vermesi gerek. Mücadele diyorum çünkü maalesef son 12,5 yıllık dönemde Türkiye birçok alanda ilerledi ama ilerlemediği hatta itibar kaybettiği bir alan var o da maalesef yargı. Yargı hizmetleri vatandaşın memnuniyetini ölçtüğümüz araştırmalarda hızla gerilere düşen bir alan.”
  </br>
 </p>
 <p>
  “Demokrasi hemen yanı başında sağlam bir hukuk ile ancak ayakta durabilir. Yargı alanında ne kadar başarılı olursak demokrasimiz, ekonomimiz o kadar başarılı olacak. Eğer bu zayıf tablo devam ederse de, hem demokraside hem de ekonomide görmüş olduğumuz bu tabloyu bile mumla arar duruma geliriz.”
 </p>
 <p>
  Farklı farklı toplantılarda dile getirilen bu değerlendirmelere katılmamak mümkün değil. Ancak bir açıklaması daha var ki o biraz kafa karıştırıcı. Şöyle: “... yargıda çıkacak bir problemin o ülkenin ekonomisine, finans sistemine nasıl zarar verebileceğini de biz canlı örnekle yaşadık. Şöyle bir 17 ve 25 Aralık tarihlerine dönelim bakalım. Yargı içerisindeki farklı yapılanmaların bir savcı, bir hâkim ve birkaç polisin, 5 kişilik bir ekibin Türkiye’yi nasıl farklı bir yere götürebilecek çaba içerisine gelebildiğini maalesef gördük, yaşadık.”
 </p>
 <p>
  Sayın Babacan, 17-25 Aralık’ta yapılan yolsuzluk ve rüşvet operasyonları ve sonrasında yaşananların ekonomi ve finans sistemine verdiği zarara hangi pencereden bakıyor acaba? Misal, o pencereden Bank Asya’nın başına gelenler görünüyor mu? Ya da ‘makul şüphe’ baskınları ve mal varlıkları üzerindeki tasallut? Peki, bunların sermaye piyasalarında oluşturduğu tedirginlik?
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/pencereden-gorunen_550969), [web.archive.org (arşiv bağlantısı)](http://web.archive.org/web/20151217200319/http://www.aksiyon.com.tr/eko-pano/pencereden-gorunen_550969)
