# Hesap lütfen...

*Ramazan Solak 2016.01.26*

<div class="pNewsDetailMainContent ctx_content" itemprop="articleBody">
 <p>
  Devletin de esnaf gibi gider-gelir hesabını tuttuğu bir defteri var. Adına ‘bütçe’ deniyor. Malum, devletin başlıca giderlerini, güvenlik (asker, polis), eğitim (okul, öğretmen), sağlık (hastane, sosyal güvenlik) ve altyapı (duble yol) gibi harcamalar oluşturuyor. Bu harcamaları karşılamak için de ağırlığını vatandaşından tahsil ettiği geliri (vergi, otoyol-köprü geçiş ücreti, trafik cezası gibi) var. Eğer giderleri gelirlerinden fazla olursa bütçe açık veriyor. Buna ‘bütçe açığı’ deniyor. Bütçe açığı hoş bir durum değil. Kapatılmasının maliyeti ağır. Kriz çıkarma potansiyeli taşıyor. Ancak kriz zamanlarında devletin kesenin ağzını açıp kamu harcamalarını artırması, dolayısıyla ülkenin büyümesine katkı sağlaması bekleniyor.
 </p>
 <p>
  Gelirin gideri karşılamadığı durumlarda ihtiyaç duyulan para borç alınarak bütçenin açığı kapatılıyor. Ancak bu kaynağı bulmak hem o kadar kolay değil hem de maliyetli (riske bağlı yüksek faiz). Üstelik bu borç bir sonraki bütçeye de yük oluyor. Dolayısıyla bir sene sonraki bütçeyi bağlarken gelirleri (vergi, trafik cezası gibi) hem borcu kapatacak hem de açığı azaltacak kadar artırmak gerekiyor.
 </p>
 <p>
  Peki, bunları niye anlattık? Malum, geçen hafta Maliye Bakanı Naci Ağbal, 2015 yılına ait bütçenin sonuçlarını açıkladı. 2016 bütçesi ile ilgili de değerlendirmelerde bulundu. Açıklanan sonuçlar, hükümet açısından oldukça başarılı. Gelirler 2014’e göre yüzde 13,6 artırıldı, hedef aşıldı. Kasaya ekstradan 31,4 milyar TL girdi. Bu artışta vergi gelirlerindeki tahsilat başarısı bir hayli etkili oldu. Öyle ki, Maliye hedeflediğinden 18 milyar lira daha fazla vergi topladı. Vergi gelirindeki artış yüzde 15,6’yı buldu ve toplamda 407,5 milyar TL’ye ulaştı. Ancak bunlar yetmedi, 2015 bütçesi 22,6 milyar lira açık verdi.
 </p>
 <p>
  2015 bütçesinde 520,4 milyar lira gider, 499,5 milyar lira gelir öngörülmüştü. 2016 bütçesinde ise giderlerin 570,5 milyar liraya, gelirlerin de 540,8 milyar liraya ulaşacağı tahmin ediliyor. Gelir artışında vergilere önemli iş düşeceği aşikâr. Maliye’nin hesabına göre vergi gelirleri 2015’e nazaran yüzde 12,7 artarak 459,2 milyar liraya ulaşacak. Toplam gelirlerde de yüzde 11,9’luk artış yaşanacak. Lakin, bu hedefler tutturulsa bile 30 milyar liraya yakın bir bütçe açığı oluşacak.
 </p>
 <p>
  Sayın Bakan, söz konusu rakamları açıklarken, “2016 bütçesi vatandaşa hizmet götürme odaklı olarak hazırlanmış bir bütçedir. 2016 bütçesi seçim dönemimizde vatandaşlarımıza yönelik vaatlerimizin yansıtıldığı bir bütçe olmuştur.” ifadesini kullandı. Anlaşılan bütçe, vatandaş için yapılan harcamalar yüzünden açık veriyor. Peki, bu açığı kapatmak için odağa konulan kim?
 </p>
 <p>
  <strong>
   Yol denetiminden
   <br/>
   142,8 milyon lira
  </strong>
 </p>
 <p>
  Geçen sene yol kenarında denetim yapan 77 noktadan kesilen cezalar, devletin vergi dışında topladığı gelirlere güzel bir örnek. Bu sayede devletin kasasına 142,8 milyon liranın üzerinde para girdi. Ulaştırma Denizcilik ve Haberleşme Bakanlığına bağlı bu yol kenarı istasyonlarda 34,4 milyona yakın araç denetlendi. Denetimlerde yetki ve mesleki yeterlilik belgesi, ağırlık ve boyut, güvenli yükleme, araç muayene, taşıma ve trafik mevzuatına uyum dikkate alındı. En çok ceza ‘yetki belgesi olmaması’ ve ‘fazla yükleme yapmaktan’ kesildi. Cezaların bölgelere göre dağılımı da şöyle oldu: İstanbul yüzde 35,14, Adana yüzde 11,81, İzmir yüzde 11,01. Yaklaşık 10,6  milyon aracın denetlendiği İstanbul’da kesilen cezaların toplamı 50,2 milyon lirayı buldu.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/hesap-lutfen_553672), [web.archive.org (arşiv bağlantısı)](http://web.archive.org/web/20160203121521/http://www.aksiyon.com.tr:80/eko-pano/hesap-lutfen_553672)
