# Toprağa yatırım!

*Ramazan Solak 2014.12.29*

<div class="pNewsDetailMainContent" itemprop="articleBody">
 <p>
  Maliye Bakanı Mehmet Şimşek sosyal medyayı aktif kullanan kabine üyelerinden. Geçen gün övünçle şu bilgileri paylaştı: 2002’de 1,9 milyar TL olan çiftçilere verilen karşılıksız doğrudan destekler 2014’te 10 milyara çıktı. Ayrıca 3 milyar kredi sübvansiyon desteği sağlandı.
  <br>
   Şimşek’in bu açıklaması miktar esas alındığında önemli bir artışa işaret ediyor. Peki ya resmin geneline bakıldığında? Mesela, bu rakamlar 2002’deki ekonomik büyüklük ile 2014’tekine kıyaslandığında nasıl bir görüntü ortaya çıkacak? Bir de verilen bu destekler gerçekten amacına ulaşmış mı? Yoksa seçim ulufesi olarak mı kalmış?
  </br>
 </p>
 <p>
  2002’de millî gelir cari hesapla 230 milyar dolardı. Paradan 6 sıfır atılmadığı için dolar yılı 1.500.000 TL’nin (1,5 TL) biraz altında bitirdi. Bu hesaba göre çiftçiye verilen para 1,9 milyar TL; 1,3 milyar dolara tekabül ediyor; millî gelire oranı yüzde 0,56. Şimdi dolar kuru 2,3 TL olduğuna göre çiftçiye bu yıl verilen 10 milyar TL destek de 4,3 milyar dolar ediyor. Millî gelirin de 810 milyar dolar civarında gerçekleşmesi bekleniyor. Mevcut desteğin millî gelire oranı da yüzde 0,53. Dolayısıyla çiftçiye verilen karşılıksız doğrudan desteğin millî gelire oranında herhangi bir artış söz konusu değil.
 </p>
 <p>
  Dünya genelinde 2012’den bu yana gıda fiyatları düşerken, Türkiye’de tam tersine bir yükseliş söz konusu ama verilen teşvikler çiftçiyi ne mutlu ediyor ne de memleketinde tutuyor. Türk çiftçisinin en büyük şikâyetlerinden biri ürününün para etmemesi. Örnek mi? Mutfakların vazgeçilmezinden domates daha bu yaz tarlada 10 kuruşa zor alıcı buldu. Ama marketlerde 1 liranın altına hiç inmedi neredeyse. Bu yüzden çiftçilik hiç makul değil. Zaten, çiftçilikten kaçış resmî rakamlara yansımış durumda. Çiftçi kayıt sistemine göre 2002’de 2,6 milyon çiftçi, 165 milyon dekar da arazi varken, 2013’te bu sayılar sırasıyla 2,1 milyon ile 147,2 milyona inmiş. Ayrıca istatistikler 2002-2013 yılları arasında Türkiye’nin tarım arazilerinin yüzde 11 azaldığını, tarımdaki istihdam oranının da yüzde 35’ten yüzde 23’e gerilediğini gösteriyor. Bu durum üretime de yansıyor. İstatistik Kurumu’nun açıkladığı 2014’e ait Bitkisel Üretim İstatistikleri de durumun iyi olmadığını gösteriyor. Resmî verilere göre tahıllar ve diğer bitkisel ürünlerde geçen seneye göre yüzde 6,6’lık, meyvelerde de yüzde 6,2’lik bir gerileme söz konusu.
 </p>
 <p>
  Tarımın sorunları aslında herkes tarafından biliniyor. Planlı bir üretim olmaması, çok parçalı arazi yapısı ve teşvik sisteminin üretmeyi değil, tembelliği körüklemesi ilk akla gelenler. Hâl böyle olunca ne kadar verimli olsa da toprak işlensin diye dağıtılan paranın önemli kısmı heba oluyor. Aslında Türkiye’de toprağa yatırım yapmak oldukça kârlı bir iş. Bu sayede köşeyi dönen pek çok kimse var. Belki en iyisi toprağa yatırım konusunda uzman işadamlarından Ali Ağaoğlu’ndan danışmanlık(!) hizmeti almak.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/topraga-yatirim_540320), [web.archive.org (arşiv bağlantısı)](http://web.archive.org/web/20150820184707/http://www.aksiyon.com.tr/eko-pano/topraga-yatirim_540320)
