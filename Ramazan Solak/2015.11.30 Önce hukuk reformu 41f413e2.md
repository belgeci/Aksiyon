# Önce hukuk reformu

*Ramazan Solak 2015.11.30*

<div class="pNewsDetailMainContent ctx_content" itemprop="articleBody">
 <p>
  Türk Sanayicileri ve İşadamları Derneği (TÜSİAD) Başkanı Cansen Başaran Symes, 15’inci Perakende Günleri’nde yaptığı konuşmada, yeni hükümetten hukuk reformunu önemle ele alması talebinde bulundu. Derhâl yargı bağımsızlığı ve tarafsızlığını artıracak adımlar atılması gerektiğini vurgulayan Symes, hukuk devleti olmadan ekonomik ilerlemenin mümkün olmayacağının altını çizdi. Türkiye’ye yargı bağımsızlığını, yargı tarafsızlığını, süratini ve etkinliğini artıracak reformlar gerektiğini belirtti. Symes, yeni hükümeti hukuk ile birlikte bilhassa eğitim alanına odaklanmaya davet etti.
 </p>
 <p>
  <strong>
   Hükümetin Programı
  </strong>
 </p>
 <p>
  AK Parti’nin kurduğu 64. Hükümet’in programı açıklandı. İktidar partisinin seçim meydanlarında dile getirdiği vaatlerin bir kısmı programın ekonomi kısmında yer aldı. 1300 TL’lik asgari ücret, gençlere evlilik kredisi göze ilk çarpanlar arasında. Ancak taşeron işçilerin kadroya alınması programda yok. Programda yer alan diğer bazı dikkat çekici maddeler de şöyle: Muhtarların maaşları 1300 liraya çıkacak. İşçi ve Bağkur emeklilerine yıllık 1200 lira ilave ücret verilecek. Polislerin maaşlarına 240 ile 580 lira arasında zam yapılacak. Kendi işini kurmak isteyene 50 bin lira yardım yapılacak. Yeni iş kuran gençlerden 3 yıl Gelir Vergisi alınmayacak. 330 lira olan burs ücreti de 400 liraya çıkarılacak. TOKİ emeklilere ucuz konut yapacak. Bu arada hükümetin en önemli hedefleri arasında enflasyonu tek haneye indirmek var. Bunun için mali disiplinden taviz vermeyeceğini vurguluyor. Ama bir kısmını yukarıda zikrettiğimiz, meydanlarda verdiği vaatleri yerine getirirken bunu nasıl yapacak, yaşayıp göreceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/once-hukuk-reformu_553098), [web.archive.org (arşiv bağlantısı)](http://web.archive.org/web/20151212012551/http://www.aksiyon.com.tr/eko-pano/once-hukuk-reformu_553098)
