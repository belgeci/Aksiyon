# Üç taş attım havaya

*Ramazan Solak 2015.04.28*

<div class="pNewsDetailMainContent" itemprop="articleBody">
 <p>
  Uzun bir süredir faiz kıskacındaki Merkez Bankası yine çok ilginç hamleler yaptı. Bir haftalık repo faizini sabit tutan para otoritesinden daha sonra biri artış, diğeri düşüş bildiren iki faiz açıklaması daha geldi.
 </p>
 <p>
  İlk açıklama Para Politikası Kurulu (PPK) ile ilgiliydi. Faiz oranlarını tespit etmek için toplanan kurulun bir değişikliğe gitmediği belirtildi. Yani kurulun yeniden toplanacağı zamana kadar, ‘politika faizi’ olarak adlandırılan Merkez Bankası bünyesindeki bir hafta vadeli repo ihale faiz oranı (yüzde 7,5) sabit tutuldu. Ancak bu açıklamadan hemen sonra iki farklı duyuru daha yapıldı. Para otoritesi, Türk Lirası zorunlu karşılıklara ödediği faizi artırdığını ve bankalara verdiği dövizin faizini düşürdüğünü bildirdi.
 </p>
 <p>
  Bankalar, kabul ettikleri mevduatlara karşılık belirli bir oranda Merkez Bankası’nda para tutmak zorunda. Buna zorunlu karşılık deniyor. İflas riskine karşı koruma sağlanması amacıyla çıkarılan bu kural, günümüzde piyasadaki para miktarını kontrol aracı olarak da kullanılıyor. Merkez Bankası bu paraya karşılık bankalara faiz veriyor. Son karar ile bu faiz oranı 50 puan artmış oldu.
 </p>
 <p>
  Merkez Bankası ayrıca dövize sıkışan bankalara da yardımcı oluyor. Piyasa üyesi bankalara belirli bir faiz üzerinden limitleri dahilinde fon sağlıyor. Açıklamaya göre bankalar artık Merkez’den aldıkları döviz için yarım puan daha az faiz ödeyecek. Oran; ABD doları için yüzde 4’e, Euro için yüzde 2’ye çekildi.
 </p>
 <p>
  Para otoritesinin ilk hamlesi; politika faizini değiştirmeyerek ‘temkinli’ duruşunu sürdürdüğünü göstermek istemesine yoruluyor. Ancak zorunlu karşılıktaki TL’ye fazla faiz vermesi bankalara ek kaynak girişi demek. Diğer adımla da ucuz döviz sağlayarak kurdaki ateşlenmeye farklı bir açıdan müdahale gibi görünüyor. Ancak piyasaların bu karara ilk tepkisi şaşkınlık oldu. Dolar bir ara 2,74 TL’yi geçti. Bu arada Merkez Bankası, 12 ay sonraki dolar kuru beklentisini 2,76 TL olarak açıkladı. Bakalım atılan bu üç taş, piyasadaki kuşları teskin mi edecek, yoksa ürkütecek mi? Bir dahaki beklenti anketinde göreceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/uc-tas-attim-havaya_550712), [web.archive.org (arşiv bağlantısı)](http://web.archive.org/web/20150807165221/http://www.aksiyon.com.tr/eko-pano/uc-tas-attim-havaya_550712)
