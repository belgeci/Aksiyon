# Kaçak Faturası

*Ramazan Solak 2015.01.06*

<div class="pNewsDetailMainContent" itemprop="articleBody">
 <p>
  Bir elektrik abonesinin faturadaki kayıp-kaçak bedelini dağıtım şirketinden istemesiyle başlayan hukuki süreçte önemli bir karara imza atıldı. Konuyla ilgili yargılamanın son mercii olan Yargıtay Hukuk Genel Kurulu, kayıp-kaçak bedelinin abonelerden alınamayacağına hükmetti. Karar, emsal teşkil ediyor. Elektrik faturaları aylık 2 bin liranın altında olanlar tüketici hakem heyetlerine, 2 bin liranın üstündekiler de tüketici mahkemelerine başvurarak kendilerinden yapılan bu kesintiyi geri isteyebilecek. Üstelik geriye dönük 10 yıl için. Ülke genelinde tüketiciden tahsil edilen kayıp-kaçak oranının yüzde 15 olduğunu ifade eden Tüketici Hakları Derneği Başkanı Turhan Çakar’ın hesabına göre 4 kişilik bir ailenin ortalama elektrik faturası 100 lira. Her 100 liralık faturadan 15 lira kayıp-kaçak bedeli alınıyor. Zaman aşımından dolayı 10 yıl geriye dönük haklar talep edilebilecek. Bu da toplamda ortalama 1.800 TL ediyor. Ancak, Enerji ve Tabii Kaynaklar Bakanı Taner Yıldız’ın bu konuda yaptığı açıklama kafa karıştırıcı. Çünkü ifadeleri; kayıp-kaçak bedelinin kaldırılması bir yana, TRT payında olduğu gibi bu tutarı yasal zemine oturtacak bir düzenleme yapacaklarının sinyali olarak algılandı. Eğer öyle ise Sayın Yıldız şu sorunun cevabını vermeli; başkasının kullandığı ama bedelini ödemediği elektriğin faturasını dürüst vatandaşa kesmek partilerinin mi, yoksa hükümetlerinin mi politikası?
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/kacak-faturasi_541025), [web.archive.org (arşiv bağlantısı)](http://web.archive.org/web/20150724022434/http://www.aksiyon.com.tr/eko-pano/kacak-faturasi_541025)
