# Meğer çok zenginmişiz!

*Ramazan Solak 2015.10.20*

<div class="pNewsDetailMainContent ctx_content" itemprop="articleBody">
 <p>
  2023 hedefleri içinde en dikkat çekicilerinden biriydi kişi başına düşen gelir. Tam 25 bin dolar. Hâliyle mevcut rakam 10 bin dolar olunca, bu hedefe nasıl ulaşılacağı merak konusu idi. Ekonomi yönetimi yaptığı son hamleyle hem bu merakımızı giderdi hem de bu hedefe nasıl da kolay ulaşılacağını gösterdi.
 </p>
 <p>
  Orta vadeli program, AKP iktidarının ekonomide öngörülebilirliği oluşturmak amacıyla başlattığı uygulamalarından. Devletin bütçesini oluşturmak için atılan ilk adımı da kapsıyor. Makro politikaları, ilkeleri, hedef ve gösterge niteliğindeki temel ekonomik büyüklükleri de kapsayacak şekilde 3 yıllık bir perspektif ile hazırlanıyor. İlk kez 2006-2008 dönemi için hazırlandı. Sonuncusu da geçtiğimiz hafta kamuoyuna yansıdı. Zaten, aslında ne kadar zengin olduğumuzu da bu sayede öğrendik. Geçen yılki programda 2015 için 10 bin 936 dolar olarak gösterilen kişi başı millî gelir, bu senekinde 19 bin 506 dolar olarak yer aldı. Bir anda göze çarpan bu fırlamanın sebebi de şöyle izah edildi:
 </p>
 <p>
  <img alt="" src="http://web.archive.org/web/20151021125455im_/http://medya.aksiyon.com.tr//aksiyon/2015/10/19/572288.jpg"/>
  “2015 yılında, Tür-kiye’nin de aralarında olduğu gelişmekte olan ülkelerin döviz kurlarında yüksek boyutta dalgalanmalar meydana gelmiştir. Bu konjonktürde ülkelerin mukayeseli refah seviyesini daha doğru yansıtması ve refah düzeyindeki eğilimi daha sağlıklı göstermesi nedeniyle bu tabloda Satın Alma Gücü Paritesine (SAGP) göre hesaplanmış gayri safi yurtiçi hasıla (GSYH) ve kişi başı gelire yer verilmiştir.”
 </p>
 <p>
  Aslında bu hesap taktiğine yabancı değiliz. 2008’de yapılan formül değişikliğiyle de gelirimiz bir günde 2 bin 20 dolar artmıştı. 1998’den günümüze kadar olan millî gelir rakamları yeni yöntemle tekrar hesaplanmış, aslında kişi başı gelirimizin 5 bin 480 dolar değil, 7 bin 500 dolar olduğu söylenmişti. O zaman da yeni hesaplamayla daha büyük oldukları tespit edilen imalat sanayii ve konut sektörü gerekçe gösterilmişti.
 </p>
 <p>
  Önce 2008, şimdi 2015; 7 yıl arayla yapılan iki ‘hesap düzeltmesi’ ile millî gelirimiz 25 bin dolarlık hedefe bir hayli yaklaştı. 2023’e 8 yıl var. Bu arada yapılacak son bir hamleyle hedef kolayca tutturulur. Ama diğer ekonomik göstergeler de ihmal edilmemeli. Aynı maharetle bir an önce büyüme, enflasyon ve işsizliğe de el atılmalı. Oradaki göstergeler bir hayli kötü.
 </p>
 <p>
  <strong>
   Bu para 1 yıl içinde ödenecek
  </strong>
 </p>
 <p>
  Türkiye Cumhuriyet Merkez Bankası’nın (TCMB) verilerine göre özel sektör, 1 yıl içinde, yurtdışından aldığı borçlara karşılık toplam 70,5 milyar ABD Doları tutarında anapara geri ödemesi yapacak. Ayrıca Ağustos sonu itibarıyla, özel sektörün yurtdışından sağladığı kredi borcu gelişmeleri incelendiğinde, 2014 yıl sonuna göre uzun vadeli kredi borcu 13,8 milyar ABD Doları artarak 181,5 milyar ABD Doları’na yükseldi. Kısa vadeli kredi borcu (ticari krediler hariç) ise 13,6 milyar ABD Doları azalarak 30,8 milyar ABD Doları seviyesine geriledi. Döviz kompozisyonuna bakıldığında; 181,5 milyar dolar tutarındaki uzun vadeli kredi borçlarındaki dağılım şöyle oldu: Yüzde 60,9’u ABD Doları, yüzde 32,6’si Euro, yüzde 4,6’sı TL ve yüzde 1,9’u diğer döviz cinsleri. 30,8 milyar ABD Doları tutarındaki kısa vadeli kredi borcunun döviz dağılımı da şu şekilde: Yüzde 59,1’i ABD Doları, yüzde 29,9’u Euro, yüzde 10,5’i TL ve yüzde 0,5’i diğer döviz cinslerinden.
 </p>
 <p>
  <strong>
   10,9 milyar dolar
  </strong>
 </p>
 <p>
  Uluslararası Para Fonu (IMF) ile yapılan son anlaşmanın tutarı idi 10 milyar dolar. Anlaşmaya göre Türkiye, IMF’den 2005-2007 döneminde yani 3 yılda 10 milyar dolar aldı ve kullandı. Daha sonra da ödedi. Ancak başlıktaki rakam, bu meblağla aynı olsa bile durumları çok farklı. Çünkü 10,9 milyar dolar Türkiye’ye giren kaynağı belirsiz para olarak yer alıyor resmî kayıtlarda. Böyle paraların hesabının tutulduğu ‘net hata noksan kalemi’ ocak-ağustos döneminde 10,9 milyar dolar olarak açıklandı. Yani Türkiye’nin bir dönem IMF’den 3 yılda aldığı para, ülkeye 8 ayda kaynağı belirsiz bir şekilde giriş yaptı. Rakam o kadar yüksek ki insanın aklına ‘Acaba hesaplarda bir hata ya da noksanlık mı söz konusu?’ sorusu takılıyor.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/meger-cok-zenginmisiz_552639), [web.archive.org (arşiv bağlantısı)](http://web.archive.org/web/20151021125455/http://www.aksiyon.com.tr/eko-pano/meger-cok-zenginmisiz_552639)
