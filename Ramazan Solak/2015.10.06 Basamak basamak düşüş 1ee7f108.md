# Basamak basamak düşüş

*Ramazan Solak 2015.10.06*

<div class="pNewsDetailMainContent ctx_content" itemprop="articleBody">
 <p>
  İster dışarıdan, ister içeriden bakın; son iki yılı yansıtan çerçevenin içindeki resim şöyle: İktidarın hoşuna gitmiyor diye mali yapısının gücünü gösteren sermaye yeterliliğinde sektörün en iyilerinden olan bir katılım bankasının ‘yönetimi’ eksik belge denilerek bürokratik maharetlerle el değiştiriliyor. Sahipleri iktidar ile aynı düşünmüyor diye 100 bin küçük ve orta ölçekli işletme fişleniyor, ‘ayrıntılı’ kamu denetimine tabi tutuluyor ve en küçük hataları bile en yüksek tarifeden cezalandırılıyor. Defalarca denetlenen vergi rekortmeni şirketlerin belgelerinin imajını almak için polis eşliğinde sabah baskınları yapılıyor. Yatırım yaptığı şehirde sevilen-sayılan bir isim olan ve aynı zamanda patronlar kulübü TÜSİAD’ın yönetim kurulunda başkan yardımcılığı yapan işadamı, mütevelli heyetinde olduğu üniversite ile ilgili bir ihbar üzerine (çağrılması hâlinde koşa koşa gidecek bir isim olmasına rağmen) şafak operasyonu ile gözaltına alınıyor. Çerçevenin içinde daha başka ayrıntılar da var ama en göze çarpanlar bunlar.
 </p>
 <p>
  Çerçevenin dışındaki resim de hoş değil. Ülkenin etrafını ateş çemberi sarmış durumda. Irak ve Suriye’nin durumu ortada. Küresel ekonomi de sıkıntıda. ABD’de artması beklenen faize endeksli dolar kurundaki dalgalanma neredeyse bütün ülkeleri kara kara düşündürüyor. Çin’in yavaş büyümesi de öyle. Dolayısıyla genel tablo bu hâlde iken, içeride iktidar maharetiyle çizilen resmin Türkiye ekonomisi için olumsuz yansımalara yol açacağı aşikâr idi. Öyle de oldu. Dünya Ekonomik Forumu tarafından açıklanan 2015-2016 Küresel Rekabet Raporu, bu faturayı bütün yalınlığı ile ortaya koydu; Türkiye, ‘makroekonomik ortam’ ve ‘kurumsal yapılanmadaki bozulma’ sonucu rekabette 140 ülke arasında 6 basamak gerileyerek 51. sıraya düştü. Oysa bir yıl önce üstelik 144 ülke arasında 45. idi. Ondan önceki yılda 148 ülke arasında 44. sırada bulunuyordu.
 </p>
 <p>
  Bu düşüşte; ülkedeki hassas siyasi dönem (Haziran 2015 seçimleri) ile jeopolitik çatışmaların birleşmesi sonucunda oluşan belirsizlik ortamı etkili oldu. Bu yüzden, Türkiye’nin kalkınmasında ciddi rolü olan özel sektör yatırımları ve özellikle uluslararası yatırımlar yavaşladı. Bu tespit, Dünya Ekonomik Forumu’nun raporunda yer alıyor. Raporda yatırımların yavaşlamasında rol oynayan sebepler de şöyle sıralanıyor:
 </p>
 <p>
  Yüksek enflasyonun oluşturduğu belirsizlik.  Yerel finansal sektöre duyulan güven ile bu sektörün etkinliğindeki düşüş.  Makroekonomik ortamın bozulması. Son bir not daha. Rapordaki bulgulara göre; rekabet gücünü artırmadaki başarısızlık, durgunluk ve diğer şoklara karşı dayanıklılığı tehlikeye sokuyor.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/basamak-basamak-dusus_552462), [web.archive.org (arşiv bağlantısı)](http://web.archive.org/web/20160125050226/http://www.aksiyon.com.tr/eko-pano/basamak-basamak-dusus_552462)
