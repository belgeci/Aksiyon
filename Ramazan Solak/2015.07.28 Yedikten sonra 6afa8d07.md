# Yedikten sonra

*Ramazan Solak 2015.07.28*

<div class="pNewsDetailMainContent" itemprop="articleBody">
 <p>
  Gıda maddesi ve gıda ile temasta bulunan malzemelerin mevzuata ve izin verilen özelliklerine aykırı olarak üretilmesine ‘tağşiş’ deniyor. Böyle gıdaların besin değeri düşürülürken, gıdada yer alan bir madde yerine aynı değeri taşımayan başka bir madde konuluyor. Bir de taklit var; gıda maddesinin kendisinde olmayan özelliklere sahipmiş gibi gösterilmesine deniyor. Bu ikisini yapmak da cezalık. Gıda, Tarım ve Hayvancılık Bakanlığı, dönem dönem yaptığı denetimlerde gıdada taklit ve tağşiş yapan firmaların hem isimlerini açıklıyor hem de üreticilerine 10 bin TL idari para cezası kesiyor. Buraya kadar her şey tamam. Ancak Tüketici Sorunları Derneği’nin (TÜSODER) bir itirazı var. Derneğin Gıda Komisyonu Başkanı Can Demir’e göre en son ifşa edilen ve aralarında et-süt mamulleri, bal ve alkollü içecekler bulunan 171 ürün 6-8 ay evvel raflardaydı ve birçoğu çoktan tüketildi. Dolayısıyla tüketicilerin koruyucu sağlığı için önemli olan önce eğitim ve bilinçlendirme çalışmaları yapılmalı. Sonra da ‘güvenlikli izlenebilirlik’ üzerinde durulmalı. Bunlar ‘ifşa’dan daha önemli.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/yedikten-sonra_551754), [web.archive.org (arşiv bağlantısı)](http://web.archive.org/web/20150805110925/http://www.aksiyon.com.tr/eko-pano/yedikten-sonra_551754)
