# Vebali boynuna

*Ramazan Solak 2015.08.31*

<div class="pNewsDetailMainContent ctx_content" itemprop="articleBody">
 <p>
  Bankacılık, günümüzde ekonominin önemli çarklarından biri. Ancak faiz konusunda hassas olan toplumun önemli bir bölümü, bu kurumlardan uzak duruyor ya da ilişkilerini sınırlı tutuyordu. Bu çerçevede ‘faizsiz bankacılık’ gündeme geldi ve 1980’lerin ortasında katılım bankacılığı başladı. İlk faaliyete geçen Albaraka Türk (1984) oldu. Bir yıl sonra Faysal Finans açıldı. Bir başka Körfez menşeli kuruluş olan Kuveyt Türk, Vakıflar Genel Müdürlüğü’nün ortaklığıyla 1989’da faaliyete başladı. 1995’te sektöre giren İhlas Finans’ın faaliyeti, 2001 krizinde girdiği likidite (nakit) sorunu yüzünden durduruldu. Asya Finans (Bank Asya) 1996’da hizmete girdi. Ortaklarının eksik belgeleri gerekçe gösterilerek yönetimi 3 Şubat 2015’te BDDK maharetiyle TMSF’ye devredildi. Faysal Finans, sonradan Family Finans’a dönüştü ve 1991’de sektöre giren Anadolu Finans ile 2005’te birleşti. O günden beri yoluna Türkiye Finans olarak devam ediyor. Dolayısıyla hâlihazırda Türkiye’de bu 4 katılım bankası faaliyet gösteriyor.
  <br>
   Geçen yılın sonu (2014) itibarıyla katılım bankacılığı ile ilgili başlıca göstergeler şöyle idi: Toplam aktifler 104,1 milyar TL. Özvarlıklar 9,3 milyar TL. Toplanan fonlar 66,8 milyar TL. 2015’in ilk 5 ayı itibarıyla da şöyle: Toplam aktifler 113 milyar 514 milyon lira. Özvarlıklar 10 milyar 604 milyon lira. Toplanan fonlar 69 milyar 8 milyon lira.
   <br>
    Rakamlardaki artış nedense insanın aklına battı-batıyor ithamlarına maruz kalan Bank Asya’ya para yatırmaya koşan gönüllüleri getiriyor. Ancak madalyonun bir de öteki yüzü var. Bugün gazetesinde yer alan habere göre, sektörün diğer verileri pek de iyi değil. Mesela, toplam bankacılık sektörü içindeki payı seçili bütün göstergelerde düşmüş durumda; varlıklarda yüzde 4,5’ten yüzde 4,4’e, toplam aktifte yüzde 5,3’ten yüzde 5,2’ye, kullandırılan fonda 5,7’den 5,4’e, toplanan fonda yüzde 6,2’den yüzde 6’ya… Ayrıca kârlılıkla ilgili sorun var. Net kâr 47,2 azalarak 651 milyon liradan 344 milyon liraya inmiş. Tasfiye olunacak alacaklar ise artışta; 902 milyon liradan 1 milyar 480 milyon liraya çıkmış. Yüzde 64,1’lik sıçrama var.
   </br>
  </br>
 </p>
 <p>
  Bu rakamlar, 2015’in ilk 5 ayına ait. Görünen o ki katılım bankalarını bu yılın başından itibaren hafakanlar basmış. Üstelik dışarıda da hava oldukça bulutlu. Amerika’nın faiz artışı, Çin’in büyümesi derken küresel ekonominin üzerinde de kara kara bulutlar dolaşıyor. Bank Asya’nın yönetimine eksik belge gerekçesiyle şubatın başında el koyanların hem bu rakamların hem de bu durumun farkında olmamaları mümkün değil. O zaman ülkeye bu yüzden gelecek zararın vebali kimin boynunda kalır?
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/vebali-boynuna_552105), [web.archive.org (arşiv bağlantısı)](http://web.archive.org/web/20151229120230/http://www.aksiyon.com.tr/eko-pano/vebali-boynuna_552105)
