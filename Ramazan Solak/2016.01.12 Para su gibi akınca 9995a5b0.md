# Para su gibi akınca

*Ramazan Solak 2016.01.12*

<div class="pNewsDetailMainContent ctx_content" itemprop="articleBody">
 <p>
  Gözlerini kredi kartlı hayata açanlar pek bilmez(!) ama paranın cepte taşındığı zamanlarda bol bol gelmesi kadar, bir anda bitmesi için de kullanılan bir tabir idi ‘paranın su gibi akması’. Pazardan domates, patates alırken, alışverişten dönerken çokça söylenirdi. Biraz sitem kokan bu cümlede her hafta fiyatlarda yaşanan artışa (enflasyon) bir tepki de vardı.
 </p>
 <p>
  Paranın yerini kredi kartı aldı; para cepten taksit taksit değil, bir kez ve birden çıkmaya başladı ama bu serzeniş güncelliğini yitirmedi. Çünkü enflasyon bir türlü yakamızı bırakmıyor. İstatistik Kurumu (TÜİK), 2015’e ait enflasyon rakamlarını açıkladı ve yıllık enflasyonu yüzde 8,8 olarak duyurdu. Açıklamanın ayrıntılarına bakıldığında mutfak enflasyonunun bu oranın üzerinde olduğu görülüyor. Harcanan paranın 4’te birinin gittiği gıda ürünlerindeki yıllık fiyat artışı yüzde 10,8.
 </p>
 <p>
  Enflasyon ile mücadele için büyük mücadele verildi, kemerler bir hayli sıkıldı. Lakin gelinen nokta pek iç açıcı değil. Hedef bir türlü tutturulamıyor. Misal; 2012’den bu yana yüzde 5’lik bir enflasyon için uğraşılıyor ama olmuyor. Gerçekleşen oranlar o yıldan bu yana şöyle: Yüzde 6,2 (2012), yüzde 7,4 (2013), yüzde 8,2 (2014) ve yüzde 8,8 (2015). 2016 için hedef yüzde 6,5. Ancak onu yakalamak da pek kolay olmayacak. Bu sene başta vergi, harç, hizmet bedelleri, köprü ve otoyol geçişleri olmak üzere pek çok kamu hizmetine zam geldi. Elektrik, trafik sigortası, cep telefonu zamları cabası. Merkez Bankası’nın açıklamasına göre bu zamların enflasyona 0,7 puanlık bir etkisi olacak.
 </p>
 <p>
  Diğer yandan doların etkisi söz konusu. Yerli üretimin önemli kısmı yurtdışından dolar ile alınan ara malı ile yapılıyor. Petrol ve gazdan giyime kadar uzanan bir yelpazede büyük tutarlarda dolar verilerek ithalat yapılıyor. Yani dolardaki artış, fiyatlarda artış demek. Amerikan Merkez Bankası Fed’in ilk faiz artışı sonrası dolar geçen hafta 3 lirayı aştı. Fed’in bu sene birkaç kez daha faizi artıracağı tahmin ediliyor. Bu yüzden doların Amerika’ya su gibi akacağı düşünülüyor. Varın gerisini siz hesap edin.
 </p>
 <p>
  Daha pek çok şey söylemek mümkün. Ama bunlar, enflasyon artışının cebimizdeki parayı kemirip bitirdiği gerçeğini değiştirmiyor. Hele mutfaktaki yangını görmek için tablolara bir bakın...
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/para-su-gibi-akinca_553572), [web.archive.org (arşiv bağlantısı)](http://web.archive.org/web/20160127054218/http://www.aksiyon.com.tr:80/ekonomi/para-su-gibi-akinca_553572)
