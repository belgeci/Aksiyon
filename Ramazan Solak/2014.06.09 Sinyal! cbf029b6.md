# Sinyal!

*Ramazan Solak 2014.06.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Merkez Bankası Başkanı Erdem Başçı, Bakanlar Kurulu’na yılın ilk faiz sunumunu yaptı. Sunum, önümüzdeki dönem ile ilgili oldukça pozitif yaklaşımlar içeriyor. Para otoritesi, yüzde 4 büyümenin yakalanabileceğini, kredi büyümesinin de bunu desteklediğini, buna karşılık cari açık ve enflasyonda da iyileşme görüleceğini düşünüyor.
  </font>
 </div>
 <div id="newsText">
  <font class="detail-text">
   <p>
    Sunumun öne çıkan başlıkları şöyle:
   </p>
   <p>
    -Gayri Safi Yurtiçi Hasıla’nın büyüme hızı yüzde 4’e yakın seyrediyor.
   </p>
   <p>
    -Enflasyondaki düşüşün haziran ayından itibaren başlayacağı tahmin ediliyor.
   </p>
   <p>
    -Kredi büyüme hızı yüzde 15 seviyesine yaklaştı.
   </p>
   <p>
    -Cari işlemler açığında iyileşmenin devam etmesi bekleniyor.
   </p>
   <p>
    Başkan Başçı’nın Bakanlar Kurulu’ndaki sunumu, Başbakan Erdoğan’ın faizde sürpriz indirim beklentisini sert bir dille ifade ettiği açıklamalarının ardından yapıldı. Erdoğan’ın o sözleri üzerine Başçı’nın istifa etmek istediği ancak Başbakan Yardımcısı Ali Babacan tarafından engellendiği iddiası kulislere yansımıştı. O yüzden bu toplantıda neler olacağı merakla bekleniyordu. Ancak yapılan açıklamalar, yine kafaları karıştırdı. Başbakan Yardımcısı Bülent Arınç, konuyla ilgili açıklamasında sunumu olumlu bulduğunu, kabine üyelerinin de sunuma katıldığını söyledi. Arınç, “Merkez Bankası Başkanı, görevinin başındadır. Olumlu bir sunum yaptı. Bütün Bakanlar Kurulu üyeleri de bu değerlendirmelere katılmıştır.” dedi.
   </p>
   <p>
    Ancak Başbakan Erdoğan, Başçı’nın yaklaşımını kabul etmediğini açıkladı. Partisinin grup toplantısı sonrası gazetecilerin sorularını cevaplayan Erdoğan, “Faiz noktasındaki yaklaşımlarını asla olumlu bulmuyorum. O yaklaşımı kabul etmiyorum. Bu konudaki şeyleri zaten kendilerine tarafımızdan da iletilmiştir.” ifadelerini kullandı.
   </p>
   <p>
    Başbakan Erdoğan’ın ifadeleri; faiz indirimi konusundaki baskısını, Merkez’in faizleri çıkardığı gibi sürpriz bir kararla 5 baz puan indirinceye kadar devam edeceğini gösteriyor. Ama şu zamanda yapılacak bir faiz indirimi, uluslararası konjonktür dikkate alındığında yokuş yukarı kamyon sollamaya benzetilebilir. Yolun soluna geçtiğinizde karşınıza ne çıkacağı bilinmez! Ya da görüş mesafesi netleşene kadar kamyonun peşinden gidersiniz. Arada bir yolu kontrol edersiniz (faiz politikası ile ilgili ufak tefek düzenlemeler ve temkinli faiz indirimleri gibi). Bu arada sollama yapacağım diye sürekli yüksek devirde kullanırsanız da motor su kaynatır.
   </p>
   <p>
    Bakanlar Kurulu’nda yapılan sunumun ardından gelen açıklamalar, suların durulmadığını gösteriyor. Herhâlde, bütün ülkenin zararlı çıkacağı bu gerilim politikası, paranın direksiyonundaki kaptan şoförün dörtlüleri yakıp freni çekip koltuktan ineceği ana kadar devam edecek. Sonrası mı? Sizce?
   </p>
   <p>
    _________________________________
   </p>
   <p>
    <strong>
     Patronun istifası
    </strong>
   </p>
   <p>
    Pek alışık olduğumuz bir şey değil. Zaten derneğin 43 yıllık tarihinde de bir ilk. Patronlar kulübü olarak da nitelenen Türk Sanayicileri ve İşadamları Derneği’nin (TÜSİAD) Yönetim Kurulu Başkanı istifa etti. Oysa Muharrem Yılmaz’ın daha 6 ay zamanı vardı. Sebebi, sahibi olduğu Sütaş ile ilgili iddialar. Yılmaz, şirketi üzerinden derneğin yıpratılmasına izin vermemek için istifa ettiğini açıkladı.
   </p>
   <p>
    Sütaş, bir süreden beri sendika üyeliği konusunda işçi eylemleri ile gündemdeydi. Bazı işçilerin e-devlet şifreleri alınınca ve 15 kişi işten çıkarılınca başlatılan grev için işçilerin eylem yaptığı alana kasıtlı olarak tezek döküldüğü iddia ediliyordu. Yılmaz, bu iddialara “İşçilerin beklediği yere pazar günü hiç kimse yokken çevresel düzenleme kapsamında bakım çalışmaları yapılırken olay gerçekleşmiş. Eğer kasıtlı yapıldığını düşünsem ben hesap sorarım, cezalandırırım. Çalışma Bakanlığı’nın da eğer işçilerimize yapılan bir haksızlık varsa gelip bunu denetlemelerini beklerdim. Ben bu konuda gereken her türlü sorumluluğu yerine getirmeye hazırım.” şeklinde cevap verdi.
   </p>
   <p>
    Muharrem Yılmaz, TÜSİAD başkanlığına zor bir dönemde oturdu. Oluşturduğu yönetim kuruluna Memduh Boydak, Tarkan Kadooğlu ve Esin Güral Argat gibi isimleri alması Anadolu sermeyesini öne çıkardı şeklinde yorumlanmıştı. Başbakan Erdoğan ile dernek arasında esen soğuk rüzgârların onun gelmesiyle biteceği, ilişkilerin normalleşeceği bekleniyordu. Başbakan’ın uzun bir süredir dernek yönetimine vermediği randevuyu Yılmaz ve ekibi için kaldırması öyle algılandı. Ancak rüzgâr Gezi olayları, 17 ve 25 Aralık’ta yapılan yolsuzluk ve rüşvet operasyonları ile yeniden tersine döndü. Erdoğan’ın Yılmaz’ın, “Bu ortamda yabancı sermaye gelmez.” sözlerini vatan hainliği olarak nitelemesi ipleri kopardı.
   </p>
   <p>
    Öte yandan Başbakan Erdoğan, yine Gezi yüzünden tavır koyduğu Koç Grubu’nun ise bir davetine katıldı. Ford Otosan’ın Yeniköy’deki fabrika açılışına katılma gerekçesini, “Benim, Başbakan olarak, ülkemde yatırım yapacak bir gruba, bir kişiye karşı kin tutacak hâlim yok. O benim için yanlış olur.” şeklinde açıkladı. Otomotiv, enerji, finans ve dayanıklı tüketim sektörlerinde faaliyet gösteren pek çok şirkete sahip Koç Grubu 66,2 milyar TL konsolide ciroya sahip. 2013’te toplam 6,4 milyar TL’lik yatırım yaptı. İstihdam sağladığı kişi sayısı 85 binin üzerinde. Sütaş’ın cirosu 1,2 milyar lira, 4.000 kişiye de doğrudan istihdam sağlıyor. Ama sektörünün önde gelen isimlerinden bu şirket günde 25 bin süt üreticisinden ortalama 800 ton süt topluyor. 600 araçtan oluşan dağıtım filosu, ürünlerini her gün 40 bin satış noktasına ulaştırıyor. Sütaş yönetiminin iddia edildiği gibi yanlışları var ise mutlaka düzeltilmesi istenmeli, cezası kesilmeli ama ‘ülkedeki yatırımı ve oluşturduğu ekonomi’ kin ve gareze kurban edilmemeli.
   </p>
   <p>
    _______________
   </p>
   <p>
    <strong>
     Borsa İstanbul'da yabancı aldı
    </strong>
   </p>
   <p>
    Yabancı yatırımcılar mayıs ayında hisse senedi piyasasından 703,3 milyon dolarlık net alış gerçekleştirdi. Ocak-mayıs dönemindeki net alımlar 1,5 milyar dolar oldu. Borsa İstanbul tarafından KAP’a yapılan açıklamaya göre mayıs ayında yabancılar ulusal ve ikinci ulusal pazar, gözaltı pazarı, kurumsal ürünler ve gelişen işletmeler piyasasında toplam 7,07 milyar dolar tutarında alım işlemine karşılık, 6,36 milyar dolar satış gerçekleştirdi. Borsada ocak ayında net 497,2 milyon dolar satışta olan yabancı yatırımcıların net alımları şubatta 205 milyon dolar olmuş, martta da 679 milyon dolara yükselmişti. Yabancı alımlar nisanda 433,5 milyon dolar olmuştu.
   </p>
   <p>
    ____________________________
   </p>
   <p>
    <strong>
     Otomotiv satışları % 29 azaldı
    </strong>
   </p>
   <p>
    Otomotiv Distribütörleri Derneği verilerine göre mayıs ayında otomotiv satışları geçen yılın aynı ayına göre yüzde 28,66 düştü. Yılın ilk beş ayındaki azalma yüzde 26,31 oldu. Otomotiv pazarı mayıs ayında 58 bin 121 adede gerilerken, ocak-mayıs döneminde ise 226 bin 698’e indi. Otomobil satışları mayıs ayında yüzde 25,65 gerileyerek 46 bin 379 adet oldu. Hafif ticari araç pazarı yüzde 38,48 düşüşle 11 bin 742 adede geriledi. Gerilemede, kredi maliyetlerindeki yükseliş, liranın değer kaybı ve ÖTV’nin artırılmasının etkili olduğu ifade edildi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=38765), [web.archive.org (arşiv bağlantısı)](http://web.archive.org/web/20140901192616/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=38765)
