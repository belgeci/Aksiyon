# Hayra alamet değil

*Ramazan Solak 2016.02.01*

<div class="pNewsDetailMainContent ctx_content" itemprop="articleBody">
 <p>
  Tüketici ve üreticilerin genel ekonomik duruma ilişkin değerlendirme, beklenti ve eğilimlerini özetleyen bir bileşik endeks var. Adı; ‘Ekonomik Güven Endeksi’. Bu endeks, tüketici güven göstergesi ile mevsim etkilerinden arındırılmış imalat sanayii (reel kesim), hizmet, perakende ticaret ve inşaat sektörlerine ait normalleştirilmiş alt endekslerin ağırlıklandırılarak birleştirilmesinden oluşuyor. Yani hem tüketici hem de üreticinin penceresinden ekonominin nasıl göründüğünü ortaya koyuyor. İşte İstatistik Kurumu ve Merkez Bankası verilerinin ortaklaşa harmanlanmasından oluşan bu endeks, Ocak ayında bir önceki aya göre yüzde 16,8 azalarak 100,81 değerinden 83,88 değerine düştü. Bu önemli düşüşün hizmet, reel kesim (imalat sanayii), tüketici, ve inşaat güven endekslerindeki gerilemelerden kaynaklandığı tespit edildi.
 </p>
 <p>
  Söz konusu sektörlerle ilgili ayrıntılı veriler de şöyle: Hizmet sektörü güven endeksi Ocak ayında bir önceki aya göre yüzde 6,6 azalarak 92,53 değerine indi. Reel kesim güven endeksi ve tüketici güven endeksi Aralık ayına göre yüzde 2,7 düşerek Ocak ayında sırasıyla 105,90 ve 71,62 değerlerini aldı. İnşaat sektörü güven endeksindeki gerileme de yüzde 1,4 oldu, endeks değeri de 83,91 oldu. Perakende ticaret sektörü güven endeksi ise Ocak ayında bir önceki aya göre yüzde 3,6 artarak 104,93 değerinden 108,76 değerine yükseldi.
 </p>
 <p>
  Ekonomik güven endeksinin 100’den büyük olması genel ekonomik duruma ilişkin iyimserliği, 100’den küçük olması ise genel ekonomik duruma ilişkin kötümserliği gösteriyor. Dolayısıyla hizmet ve inşaat sektörü ile tüketicilerin güveninde kötümserlik hâkimken, reel kesim (endeksteki düşüşe rağmen) ve perakendede iyimser bir havanın hâkim olduğu görülüyor. Ülke ekonomisi ile ilgili beklenti bulutlarının kümelenmesi böyle. Ama genel itibarıyla görünen resim (yüzde 16,8’lik güven kaybı) pek hayra alamet değil.
 </p>
 <p>
  <strong>
   Hangi aile daha çok harcıyor?
  </strong>
 </p>
 <p>
  Türkiye’de en çok harcamayı 4 kişilik aileler yapıyor. Bütün haneler içinde yüzde 21,3 paya sahip bu ailelerin yaptığı tüketim harcamaları toplamın yüzde 24,6’sını oluşturuyor. Yani, ülkedeki tüketimin neredeyse 4’te birini tek başlarına yapıyorlar.
 </p>
 <p>
  İstatistik Kurumu’nun açıkladığı hane halkı bütçe anketine göre 4 kişilik hanelerin toplam harcaması içinde konut giderleri yüzde 22,8 ile en yüksek paya sahip. İkinci sırada yüzde 19,7 ile ulaştırma geliyor. Gıda ise yüzde 18,6 ile ancak üçüncü sırada yer alıyor. Öte yandan bütün hanelerin harcamaları esas alındığında ortaya çıkan tablo, 4 kişilik bir ailenin harcaması ile paralel seyrediyor. Genel itibarıyla harcamalardaki dağılım şöyle: Yüzde 24,8 ile konut ilk sırada. Gıda ve alkolsüz içecekler yüzde 19,7 ile ikinci, ulaştırma da yüzde 17,8 ile üçüncü.
 </p>
 <p>
  Söz konusu anket oldukça ilgi çekici bazı bilgiler içeriyor. Örneğin; kalabalık aileler (7 ve daha fazla kişinin yaşadığı) Türkiye’de hanelerin yüzde 6,9’unu oluşturuyor ancak bunların harcamaları toplam harcamalarının sadece yüzde 7,3’ünü oluşturuyor. Oysa toplamda yüzde 13,8 paya sahip olan tek kişilik hanelerin yaptığı harcama bütünün yüzde 8,7’sini teşkil ediyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/hayra-alamet-degil_553760), [web.archive.org (arşiv bağlantısı)](http://web.archive.org/web/20160212234238/http://www.aksiyon.com.tr:80/eko-pano/hayra-alamet-degil_553760)
