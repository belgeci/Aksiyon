# Hadi anlat bakalım!

*Ramazan Solak 2015.01.12*

<div class="pNewsDetailMainContent" itemprop="articleBody">
 <p>
  AKP hükümeti, 2013’ün 17-25 Aralık’ında yapılan yolsuzluk ve rüşvet operasyonlarını ‘darbe girişimi’ olarak sunmaya devam ediyor. Başbakan Yardımcısı Ali Babacan, Müstakil Sanayici ve İşadamları Derneği’nin (MÜSİAD) Ankara’da düzenlediği Genişletilmiş Başkanlar Toplantısı’nda yaptığı konuşmada, Gezi olayları ile başlayan, 17-25 Aralık operasyonları ile tescillenen bir darbe girişimi yaşandığını ileri sürdü. Babacan, “...17-25 Aralık, dünyada eşine benzerine az rastlanır bir darbe girişimiydi.” dedi. Babacan, aynı toplantıda küresel ekonomiyle ilgili değerlendirme yaparken, dünya nüfusu ve ekonomisinin çok büyük bir bölümünü temsil eden G20 toplantısına bu yıl Türkiye’nin hem ev sahipliği yapacağını, hem de başkanlık edeceğini söyledi. Toplantının önemini vurgularken, “Dünya ekonomi ve finans gündemini Türkiye belirleyecek.” ifadesini kullandı. G20 Zirvesi’ni enteresan ve hayli ilgi çekici hâle getiren bir başka şey daha var.
 </p>
 <p>
  Ama önce biraz G20’yi tanıyalım. Dünyanın en büyük ekonomileri arasında yer alan 19 ülkeden ve Avrupa Birliği Komisyonu’ndan oluşuyor. Bu hâliyle küresel ekonominin yüzde 85’ine tekabül ediyor. Uluslararası finansal istikrarın artırılması için görüş alışverişinde bulunmak ve işbirliği yapmak için kurulmuş bir forum. Forumun liderler zirvesi Kasım ayında Antalya’da yapılacak. G20’nin dönem başkanları, önemli gördükleri konuların dünyanın gündemine gelmesini ve çalışma yapılmasını sağlıyor. Bundan önceki toplantıda Türkiye, önceliklerini ‘küçük ve orta büyüklükte işletmeler ile az gelişmiş ülkelerin dünya ekonomisine entegre edilmesi’ olarak açıkladı. Ankara, zirvede bu konuyu gündeme getirecektir ancak masada çok önemli bir başka dosya daha var. Zaten, Türkiye’nin turizm başkentindeki buluşmayı enteresan hâle getiren de bu dosya; Yolsuzlukla Mücadele Aksiyon Planı. Bu plan, önceki başkan Avusturalya zamanında kurulan Yolsuzlukla Mücadele Çalışma Grubu tarafından hazırlandı. 2015-2016 yıllarında da hayata geçirilmesine karar verildi. Planın yürütülmesinden, G20 Zirvesi’nin lideri ve ev sahibi olan Türkiye, Amerika ile birlikte sorumlu.
 </p>
 <p>
  İlginçtir; hükümet 2014’e başlarken 4 bakanın adının karıştığı 17-25 Aralık’ta yapılan yolsuzluk ve rüşvet operasyonları ile mücadele ediyordu. 2015’in başı itibarıyla da ‘yolsuzlukla mücadele’ için ter dökecek. Hem de küresel çapta. Kuşkusuz Antalya’daki liderler zirvesi bu çerçevede önemli bir fırsat sunuyor. İktidar bu sayede bütün dünyaya hem 17-25 Aralık’taki yolsuzluk ve rüşvet operasyonlarının nasıl bir darbe girişimi olduğunu, hem de nasıl bertaraf ettiğini etraflıca anlatma imkanı bulur. Belki böylece dünyaya ‘yolsuzluk’ ve ‘mücadele’ konusunda örnek bir model de sunulmuş olur!
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/hadi-anlat-bakalim_541091), [web.archive.org (arşiv bağlantısı)](http://web.archive.org/web/20150625212906/http://www.aksiyon.com.tr/ekonomi/hadi-anlat-bakalim_541091)
