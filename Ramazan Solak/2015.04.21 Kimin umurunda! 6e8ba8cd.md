# Kimin umurunda!

*Ramazan Solak 2015.04.21*

<div class="pNewsDetailMainContent" itemprop="articleBody">
 <p>
  Ekonomide gidişatı değerlendirmek için bazı kilit verilere bakmak gerekiyor. Bunları; Tüketici Fiyat Endeksi (TÜFE, Enflasyon), İşsizlik Oranı, GSYH Büyüme Hızı, Sanayi Üretim Endeksi şeklinde özetlemek mümkün. Kaldı ki; devletin resmî istatistik kurumu TÜİK de bunları ‘anahtar gösterge’ olarak kabul ediyor ve sitesinde sürekli güncelleyerek yayımlıyor. Bu rakamlara bakarak ülkede işlerin yolunda gidip gitmediğini anlamak mümkün. Enflasyon bir yana işsizlik, büyüme ve sanayi üretimi birbiri ile direkt bağlantılı. Büyüme için üretim, üretim için istihdam gerekli. Dolayısıyla bu denklemin bir ayağındaki sıkıntı diğerlerinde de işlerin iyi gitmediğine işaret eder ve maalesef son dönemde bu verilerin hiçbiri iyi değil.
 </p>
 <p>
  İşte istihdam oranları ortada. Devletin resmî rakamlarına göre nüfusun yüzde 11,3’ü işsiz. Bu veri Ocak ayına ait. Üstelik Türkiye İstatistik Kurumu’nun yayımladığı işgücü istatistiklerine göre bu yılbaşı itibarıyla Türkiye genelinde 15 ve daha yukarı yaştakilerde işsiz sayısı geçen yılbaşına göre 454 bin kişi arttı ve 3 milyon 259 bin kişiye ulaştı. Aynı dönemde; tarım dışı işsizlik oranı 1,3 puanlık artış ile yüzde 13,4 olarak tahmin edildi. 15-24 yaş grubunu içeren genç işsizlik oranı 2,3 puanlık artış ile yüzde 20’ye ulaşırken, çalışma çağında (15-64 yaş grubu) bu oran 1,1 puanlık artış ile yüzde 11,6’ya çıktı. Asıl dikkat çekici olan ise işsizlik oranının geçen yıl Mayıs ayından bu yana sürekli artış göstermesi. Lakin bir tuhaflık var; hadi hükümeti anladık, can sıkıcı bu durumun gündeme gelmesini istemez. Ya iş dünyası örgütlerine, sendikalara ne oluyor? Onların gündeminde neden yok? Keyifleri yerinde galiba...
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/kimin-umurunda_550644), [web.archive.org (arşiv bağlantısı)](http://web.archive.org/web/20150802032404/http://www.aksiyon.com.tr/eko-pano/kimin-umurunda_550644)
