# Şamar oğlanı!

*Ramazan Solak 2015.03.02*

<div class="pNewsDetailMainContent" itemprop="articleBody">
 <p>
  Hikâyenin özü şu: Ağa, çocuğunu seyisinin oğluyla birlikte okula verir. Ağa oğlu yaramazlık yaptıkça şamarı seyisin oğlu yer! Seyisin oğlunun adı şamar oğlanı kalır.
 </p>
 <p>
  AKP iktidara geldiğinde, eski bakanlardan Ali Coşkun’un deyimiyle borsa-faiz-döviz üçgeninde çırpınan ekonomi gündemi, bugünlerde sadece faizin etrafında dönüyor! Faiz indirimi konusunu bulduğu her fırsatta dile getiren Cumhurbaşkanı Erdoğan, bu konuda hedef tahtasına koyduğu Merkez Bankası Başkanı Erdem Başçı’ya yönelttiği eleştirilerin dozunu bir hayli artırdı. Bir esnaf örgütünü kabulünde, para otoritesinin 25 puanlık indirimini sert bir dille eleştirdi ve “Buradan bir kez daha ifade etmek istiyorum. Bize karşı bir bağımsızlık mücadelesi veriyorsun da başka yerlere karşı bağımlılığın mı var? Bunu söyle.” ifadelerini kullandı.
 </p>
 <p>
  Cumhurbaşkanı’nın danışmanlarından Yiğit Bulut da Merkez Bankası yönetimine benzer şekilde sert sözlerle yüklendi: “Ya bizim zekâmızla dalga geçiyorlar ya bu milletle eğleniyorlar ya bu işin arkasında başka bir şey var. Artık çanak çömlek patladı. Lafı saklamanın anlamı yok. 0,25! Ne sağa yarasın, ne sola yarasın. ‘Küresel baronlar başımı sevsin’ diye karar alıyorsan, hangi makamda olursan ol, hangi koltukta oturuyorsan otur. Gerisini söylemek istemiyorum. Herkes oturduğu koltuğun hakkını verecek. Bu devlet size her şeyi vermiş, bu devlet sizi korumuş, bu devlet sizi kollamış, bu devlet sizi adam etmiş, adam saymış, adam gibi davranın.”
 </p>
 <p>
  Merkez Bankası’nın faizleri indirmesini isteyenler, ‘esnafın, üreticinin hakkını korumak’ için bunu yaptıklarını vurguluyor. Ama ekonomi ile uğraşanlar az-çok bilir ki bu tek başına faizleri indirmekle mümkün olmaz. Ülkede yatırımların ve üretimin artması ‘öncelikle’ esnafın, üreticinin üzerindeki devlet yükünün hafifletilmesine bağlıdır. Yani vergi indirimi, sigorta teşviki gibi. Bunları yapmak da iktidardaki hükümetin elinde.
  <br>
   Evet, faizin düşmesi ev-araba kredilerinde bir miktar ucuzlamayı beraberinde getirir ama bir başka yönü daha var. Bankaların mevduat olarak topladıkları paraya verdikleri faizi de düşürür. Bankaya yatırmak kârlı olmaktan çıkınca para dolara, altına, borsaya gider. Banka, kasasına yurtiçinden giren para miktarı düşünce gider yurtdışından faizle para bulur. Bunun maliyetini de tüketiciye verdiği kredilere yansıtır. Ayrıca faizin inmesi, bankaların Merkez Bankası’ndan aldıkları paranın da ucuzlamasını sağlar. Yani indirimden daha çok kazançlı çıkan bankalar olur.
   <br>
    Bir de şöyle bir durum var; fiyat istikrarını sağlamak (enflasyonu düşürmek, düşük tutmak ve kontrol etmek) ile görevli Merkez Bankası’nı bu konuda faiz silahını kullanmada yetersiz buluyorsanız, çağırırsınız huzurunuza hesap sorarsınız. Olmadı, mühür elinizde; görevden alırsınız. Gerekçeniz de hazır! Ama her fırsatta şamar oğlanı gibi ekranlar üzerinden tokatlayıp faizi düşürtelim derseniz, faturası başka yerden çıkar, dolar yükselir, enflasyonu körükler.
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/samar-oglani_549188), [web.archive.org (arşiv bağlantısı)](http://web.archive.org/web/20150706060016/http://www.aksiyon.com.tr/ekonomi/samar-oglani_549188)
