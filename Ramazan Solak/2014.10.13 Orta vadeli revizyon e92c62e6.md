# Orta vadeli revizyon

*Ramazan Solak 2014.10.13*

<div class="pNewsDetailMainContent" itemprop="articleBody">
 <p>
  Hükümet, 3 yıllık perspektifini ortaya koyduğu Orta Vadeli Program’da revizyon yaptı. Artık temel öncelik cari açık değil, enflasyonla mücadele. Büyüme hedefleri de aşağıya çekildi.
 </p>
 <p>
  Türkiye, Orta Vadeli Programlar (OVP) ile AKP iktidarında tanıştı. Amaç, ekonomik öngörülebilirliği kısa vadeden orta vadeye çıkarmaktı. İlk program 2006-2008 dönemi için yapıldı. Aynı zamanda bütçe de ilk defa 3 yıllık bir perspektif ile bu çerçevede şekillendirildi. Kamu kesimi ve özel kesim için öngörülebilirliği artıracak bir yol haritası niteliğinde olan programlar sayesinde sosyal ve ekonomik alanda sağlanan gelişmelerin daha sağlam bir zeminde sürdürülmesi suretiyle güven ve istikrara katkıda bulunulması hedefleniyordu. İlk programın temel amaçlarından bazıları şöyle sıralanıyordu: İstikrarlı bir ortamda sürdürülebilir büyümenin sağlanması, ekonomide rekabet gücünün artırılması, insan kaynaklarının geliştirilmesi, sosyal içermenin güçlendirilmesi, bölgesel gelişmişlik farklarının azaltılması, kamuda iyi yönetişimin yaygınlaştırılması ve fiziki alt yapının iyileştirilmesi.
 </p>
 <p>
  Başbakan Yardımcısı Ali Babacan’ın açıkladığı 2015-2017 dönemini kapsayan son OVP’de de neredeyse aynı amaçlar söz konusu: Enflasyonla mücadele, cari açığı düşürme, büyümeyi artırma, reformlara hız verme, yatırım ortamının iyileştirilmesi, işgücü piyasası, eğitim ve yargı sistemi, kayıt dışılık, devlet yardımları, iyi yönetişim, yerel yönetimler ve bölgesel gelişme alanlarında başlatılan dönüşüm ve reformların tamamlanması…
 </p>
 <p>
  OVP; her yıl, ileriki 3 yılı kapsayacak şekilde yenileniyor. Yeni programın içeriği hakkında kısa bir girişten sonra küresel ve yerel ekonomik görünüm özetleniyor. Ardından amaç ve bu amaca ulaşmak için konulan hedefler ve bu hedeflere nasıl ulaşılacağı anlatılıyor. Bu çerçevede yapılacak reformlar da dile getiriliyor. Ayrıca büyümeden kişi başına düşen gelire, enflasyondan işsizliğe, dolar kurundan cari açığa ekonomik göstergelere ilgili bazı hedefler de açıklanıyor.
 </p>
 <p>
  Yeni OVP’de yer alan pek çok rakam, AKP Hükümeti’nin 2023 hedefine ulaşmada bir hayli sıkıntı yaşayacağını ortaya koyuyor. Örneğin, ihracat. 2016 için 202,5 milyar dolar olarak konulan hedef, 187,4 milyar dolara geri çekildi. 2017 için de 203,4 milyar dolarlık hedef konuldu. Bu durum, ‘2023’te 500 milyar dolarlık ihracat’ hedefinin nasıl yakalanacağı sorusunu gündeme getirdi. Zira kalan 6 yılda ihracatın 2 kat artırılması gerekiyor. Bir diğer dikkat çekici artış bütçede yaşandı. 2014 harcama hedefi 406,6 milyar liradan 448,4 milyar liraya yükseltildi.
 </p>
 <p>
  Son açıklanan programın en dikkat çekici yanlarından biri enflasyon ve büyümede yapılan önemli değişiklik oldu. 2014 sonu için yüzde 5,3 olan enflasyon tahmini yüzde 9,4’e, 2015 için ise 5’ten yüzde 6,3’e çıkarıldı. 2014 ve 2015 için büyüme rakamları da sırasıyla yüzde 4’ten yüzde 3,3’e ve yüzde 5’ten yüzde 4’e çekildi. Bu yıl için konulan kişi başı 11 bin 277 dolarlık gelir hedefi de 10 bin 537 dolara çekildi.
 </p>
 <p>
  <strong>
   Enflasyon ile mücadele ilk sırada
  </strong>
 </p>
 <p>
  2015-2017 OVP’nin temel önceliklerinin başında geçen yıl cari açığın birinci sırada yer aldığına işaret eden Başbakan Yardımcısı Ali Babacan, bu yıl ilk sırada enflasyonla mücadelenin yer aldığını söyledi. Cari işlemler açığını ve enflasyonu düşürmede para politikasını desteklemek amacıyla maliye politikasında sıkı duruşun devam ettirileceğini, yapısal reformlara hız verileceğini kaydeden Babacan, hedefleri neden aşağı çektiklerini, “Son dönemde gelişmekte olan ekonomilerin büyüme hızında bir yavaşlama var. Türkiye de buna dâhil. 2014 ve 2015’te de pek bir toparlanma olması muhtemel görünmüyor. Dünya ticareti de kriz öncesine göre zayıf seyrediyor.” diyerek izah etmeye çalıştı.
 </p>
 <p>
  Babacan’ın OVP’yi açıkladığı toplantıda; Maliye Bakanı Mehmet Şimşek, Kalkınma Bakanı Cevdet Yılmaz, Çalışma Bakanı Faruk Çelik, Sanayi Bakanı Fikri Işık ve Gümrük Bakanı Nurettin Canikli de hazır bulundu. Maliye Bakanı Şimşek, OVP’ye göre şekillendirilen ve önümüzdeki günlerde TBMM’ye sevk edilmesi beklenen bütçenin ana hatları ile ilgili bilgi verdi.
 </p>
 <p>
  Merkezî yönetim bütçesi 2015 yılı için 472,9 milyar lira olacak. Bütçe açığı bu yıl sonu için 24,4 milyar lira, 2015 yılı içinse 21 milyar lira seviyesinde gerçekleşecek. 2015 bütçesinde vergi gelirlerinde yüzde 10,7 artış öngörülüyor. Faiz dışı harcamalarda yüzde 5,1 artış bekleniyor. Bu yıl için kamuya alınacak personel sayısı torba yasayla eklenen öğretmen alımlarıyla 74 binden 104 bine çıkarıldı. Ayrıca 2015’te kamuya yine 74 bin kişi alınacak. Bu sene için 6,8 milyar liralık özelleştirme geliri öngörülüyor. Rakamın 2015’te 8,7 milyara yükselmesi, 2016’da ise 6,8 milyar lira düşmesi bekleniyor. Şimşek’e göre önümüzdeki birkaç yılda ortalama 4-5 milyar dolarlık geliri garanti altına aldık.
 </p>
 <p>
  Bilim, Sanayi ve Teknoloji Bakanı Fikri Işık, gazetecilerin sorularını cevaplarken, 500 milyar dolarlık ihracat hedefine ulaşılabilmesi için katma değeri yüksek ürünler üretilmesi gerektiğini söyledi. Bu çerçevede yerli otomobilin en önemli çalışma alanlarından biri olduğunu kaydeden Işık’a göre Türkiye, içten yanmalı motor teknolojisine dayalı otomobil üretiminde treni kaçırdı. Ama geleceğin teknolojisi olarak bakılan elektrikli otomobiller üzerinde çalışmalar yapılıyor. Hatta bazı olumlu gelişmeler de kaydedilmeye başlandı.
 </p>
 <p>
  <strong>
   _________________________________________
  </strong>
 </p>
 <p>
  <strong>
   İŞ DÜNYASI NE DÜŞÜNÜYOR?
  </strong>
 </p>
 <p>
  <strong>
   Türkiye Odalar ve Borsalar Birliği (TOBB) Başkanı Rifat Hisarcıklıoğlu:
  </strong>
  OVP son derece önemli. Bir nevi deniz feneri işlevi görecektir. Ekonomideki üç önemli yapısal sorun alanı olarak enflasyon, cari açık ve büyümeye odaklanılmış olması çok önemli. Eylem planlarının mutlaka takvimlendirilip belli bir plan çerçevesinde hayata geçirilmesini de bekliyoruz.
 </p>
 <p>
  <strong>
   Türk Girişim ve İş Dünyası Konfederasyonu (TÜRKONFED) Başkanı Süleyman Onatça:
  </strong>
  Program kapsamındaki 25 maddelik dönüşüm alt başlıkları iş dünyasının beklentileriyle örtüşüyor. Reformların hayata geçirilememesi durumunda orta gelir tuzağına düşme riski var. Başta KOBİ’ler olmak üzere üretimin önünü açacak somut adımların kısa sürede atılmasına ihtiyaç  bulunuyor.
 </p>
 <p>
  <strong>
   İstanbul Ticaret Odası (İTO) Başkanı İbrahim Çağlar:
  </strong>
  Gelişmiş ülkeler seviyesinde millî gelire ulaşmak için yüzde 4-5 büyüme yeterli değildir. Büyümeden yapılacak her fedakârlığın 2023 hedeflerinden bizi adım adım uzaklaştıracağını unutmamalıyız. Bunun için doğru para ve maliye politikaları kadar yapısal reformlara da hız verilmesi çok önemli. Yeni yol haritamızın en önemli parçası, ekonomimizi yenilikçi üretim yapısına kavuşturmak olmalı.
 </p>
 <p>
  Ankara Sanayi Odası (ASO) Başkanı Nurettin Özdebir: OVP’de bir yılgınlık görüyorum. Hedefler Türkiye’nin potansiyelini yansıtmıyor. Türkiye’nin önüne engeller konulmaması durumunda büyüme yılda yüzde 7 ila 8 oranında olur. İşletmelerinin yüzde 98’i KOBİ olan Türkiye’de büyük şirketlerin yani tuzu kuru olanların temsilcilerinden oluşan sivil toplum kuruluşlarının önerileri bizim derdimize deva olmuyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/orta-vadeli-revizyon_539625), [web.archive.org (arşiv bağlantısı)](http://web.archive.org/web/20141224040234/http://www.aksiyon.com.tr:80/ekonomi/orta-vadeli-revizyon_539625)
