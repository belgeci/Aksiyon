# Destan mı, enkaz mı?

*Ramazan Solak 2015.06.16*

<div class="pNewsDetailMainContent ctx_content" itemprop="articleBody">
 <p>
  Ekonomik kriz var mı, yok mu? Yaklaşık 13 yıllık AKP iktidarının mirası koskoca bir enkaz mı? Seçim sonrası en çok cevabı aranan iki soru böyle. Tartışmaların alevlenmesinde, AKP’nin tek başına iktidara gelemeyeceğinin ortaya çıktığı seçim gecesi bankalar arası piyasada doların ateşinin çıkması etkili oldu. 6 Haziran’da 2,65 TL olan dolar, seçimden sonraki güne, yani 8 Haziran’a 2,79 TL’den başladı. Bu arada 82 bin seviyesinde seyreden Borsa, 72 bine düştü. Dolar sonrasında geriledi ve 2,70 TL seviyelerine döndü. Borsa da 80 binlere geldi. Türkiye’nin yüklü döviz borcu dolayısıyla dolara karşı hassasiyeti malum. Ayrıca dolardaki her artış, neredeyse bütün sektörlerin ana maliyet kalemlerinden akaryakıta zam olarak (dolayısıyla enflasyona) yansıyor. Zaten benzinin litresi de akabinde 15 kuruş arttı.
 </p>
 <p>
  Peki, sadece dolara ve borsaya bakarak kriz yorumu yapmak mümkün mü? Gerçek ne? Türkiye ne durumda? Cevabı bulmak için ülkenin genel fotoğrafını veren makroekonomik göstergelere bakmak gerekiyor. AKP’nin başarı durumunu ölçmek için de iktidara geldiği Kasım 2002’deki verilerle bugünkü verileri karşılaştırmak en doğrusu. Bunlardan bir tanesi ‘Döviz Kuru, Dış Borç ve Cari Açık’ verileri. Döviz cephesinde durumu yukarıda özetlemiştik. Büyük bir tedirginlik var. Dış borçta da öyle. 2002 sonu itibarıyla brüt olarak 130 milyar dolar olan bu borç, 2014 sonu itibarıyla 402,5 milyar dolara ulaştı. Cari açık oranı yüzde 0,3’ten yüzde 5,7’ye çıktı. Bir başka kalem; ‘Kamu Borcu’. Merkezî yönetimin yaptığı borç (Ankara’daki hükümetin yaptığı ve vatandaşın sırtına yüklediği) brüt 647,7 milyar TL’yi buldu. Bu borç 2002 itibarıyla 150 milyar lira seviyesindeydi.
  <br>
   Diğer bir önemli gösterge; büyüme. 2002’de yüzde 6,2 olan oran, sonrasında hep yüzde 5’in bir hayli üzerinde seyretti. 2007, 2008 ve 2009’da küresel krizin de etkisiyle tökezledi. 2009’da dip yaptı ve yüzde 4,8 daralma oldu. 2010 ve 2011’de toparlanmış görünse de 2012’de yüzde 2,2 ile şoke etti. O günden bu yana da sancılı.
  </br>
 </p>
 <p>
  İstihdam da öncekiler kadar önemli bir başka gösterge. Buradaki veriler de hiç iç açıcı değil. 2002’de yüzde 10,8 olan işsizlik oranı hep bu civarda gezinmiş. 2014 itibarıyla da yüzde 10,9 olmuş.
 </p>
 <p>
  Önemli göstergeler içinde en iyi durumda olanı; enflasyon. Her ne kadar istenen seviyeye gelmemiş olsa da hükümetin desteği ve kararlı tutumu ile Merkez Bankası’nın sıkı para politikası sonuç vermiş görünüyor. 2002’de yüzde 29,8 olan enflasyon sonrasında tedrici olarak gerileyerek 2014’te 8,2’ye inmiş durumda.
 </p>
 <p>
  Ekonomik göstergeler böyle. Eski Hazine Müsteşarlarından Mahfi Eğilmez, bu tabloyu şöyle yorumluyor: “Tablo ve grafiklere baktığımda üç alanda çok net bir başarı görüyorum: Enflasyon, faiz ve bütçe dengesi. Bu üç alandaki başarının temelinde bütçedeki başarı yatıyor. Bütçe açığı düştükçe enflasyon, enflasyon düştükçe faiz düştü. Büyüme ortalama olarak başarılı sayılır. Bunlara karşılık işsizlik ve cari dengede başarısızlık söz konusu.”
 </p>
 <p>
  Ekonomi ile ilgili değerlendirmeler yapmak için gerekli önemli bazı göstergeler ve uzman görüşü böyle. Karar sizin...
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/destan-mi-enkaz-mi_551305), [web.archive.org (arşiv bağlantısı)](http://web.archive.org/web/20151223152543/http://www.aksiyon.com.tr/eko-pano/destan-mi-enkaz-mi_551305)
