# Finansın iktidar ile imtihanı

*Ramazan Solak 2014.08.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk bankacılık sektörü pek çok badire atlattı. 2001 krizinden sonraki yapısal reformlar sayesinde, 2008’de başlayan küresel krizden çok etkilenmedi. Şimdi yeni bir testle karşı karşıya.
  </font>
 </div>
 <div id="newsText">
  <font class="detail-text">
   <p dir="LTR">
    Bu kez sınavı iktidarla. İktidar partisinin Bank Asya ile ilgili ‘el koyma’ projesi artık herkesçe malum. Adalet, hukuk, kanun hak getire. Hükümetin en yetkili ağızlarından yapılan açıklamalar, ‘Ya benimsin, ya kara toprağın’ modunda. Bankanın finansal göstergeleri ortada ama kimin umurunda!
   </p>
   <p dir="LTR">
    Daha geçen hafta Adalet ve Kalkınma Partisi Genel Başkanı, Başbakan ve cumhurbaşkanı adayı Recep Tayyip Erdoğan bankanın durumunun kötü olduğunu ileri sürdü. Katar İslam Bankası’nın da Bank Asya’yı alma noktasında olmadığını iddia etti. Banka yetkililerini tersini açıklayıp piyasalarda psikolojik destek sağlamakla itham etti. Oysa taraflar arasında eylül ayına kadar münhasırlık anlaşması bulunuyordu. Bu iddiaların mürekkebi kurumadan Başbakan Yardımcısı Ali Babacan ile Başbakan Başdanışmanı Yiğit Bulut’un birbirini tutmayan açıklamaları geldi.
   </p>
   <p dir="LTR">
    Başbakan Yardımcısı Ali Babacan, bir televizyon kanalında yaptığı açıklamada; daha önce kulislerde konuşulan Ziraat Bankası’nın Bank Asya’ya talip olduğu iddialarını resmî olarak dile getirmiş oldu. Hükümet olarak kamu bankalarının da katılım bankacılığı yapmasını istediklerini ve bu yönde çalışmaların başlatıldığını ifade eden Babacan, "Ziraat Bankası bu konuda çalışmaya başladıktan sonra Bank Asya ile görüştü. Henüz bu görüşmeler neticelenmedi ama neticelenirse bizim arzu ettiğimiz bir şey oluşur. Ziraat Bankası, Bank Asya’yı satın alırsa böylece kamunun bir katılım bankası olmuş olur. Bunu arzu ediyoruz. Bankacılık sistemi açısından da bankanın kendisi açısından da olumlu bir sonuç oluşur diye düşünüyoruz açıkçası. Alanla satanın uzlaşması gerekecek ki bu alışveriş oluşsun ama biz hükümet olarak arzu ediyoruz." dedi.
   </p>
   <p dir="LTR">
    Akabinde Yiğit Bulut bir başka televizyon programında, Babacan’ın Bank Asya ile ilgili ‘kendi görüşünü’ aktardığını, ‘bir fikrini’ söylediğini ifade ederek "Sayın Başbakan’ın bilgisi dâhilinde Bank Asya’nın devlet tarafından alınmasıyla ilgili bir girişim, bir tasarruf, bir sorgulama yoktur. Onun altını çizeyim." diye konuştu ve spekülasyon yapıldığı iddiasında bulundu. Ancak iktidara yakınlığı ile bilinen bazı haber siteleri, Bulut’un canlı yayında, "Böyle bir irade yok. Ali Babacan’ın da Fethullah Gülen’in adamı olduğu deşifre oldu. Bank Asya’nın hisseleri yüzde 10 çıkış yaptı. Hesap sorulacak." dediğini yazdı. Ama Bulut’un yalanlaması üzerine bu ifadeler haberlerden çıkarıldı.
   </p>
   <p dir="LTR">
    Bu arada Gelir İdaresi Başkanlığı (GİB) ve Sosyal Güvenlik Kurumu (SGK) da banka ile tahsilat sözleşmelerini askıya aldı. GİB, Bank Asya’nın vergi tahsilatına ilişkin yetkisinin 8 Eylül itibarıyla sonlandırılmasına karar verildiğini açıkladı. Ardından, SGK da tahsilat yetkisinin aynı tarihte sonlandırılacağını duyurdu, söz konusu protokolün sona erme tarihi 1 Şubat 2015 olmasına rağmen.
   </p>
   <p dir="LTR">
    Bank Asya ile ilgili olarak hükümet kanadından ilk salvo İçişleri Bakanı Efgan Ala’dan gelmişti. Ala, 17 Aralık’ta yapılan yolsuzluk ve rüşvet operasyonu öncesi Bank Asya’yı bu durumdan haberdar olmak ve 2 milyar dolar döviz toplamak ile itham etmiş ve belgesi olduğunu söylemişti. Ancak hâlâ belgeyi gösteremediği gibi Merkez Bankası tarafından da yalanlanmıştı. Bu arada Bank Asya ile ilgili algı operasyonları devam etti, katılım bankasının müşteri bilgileri ve ticari sırları medyada alenen ifşa edildi. Kamu kurumları ve bazı şirketlerin paralarını çekmeleri sağlandı. Bu durumdan Bank Asya kadar, yatırımcıları da mağdur edildi. 16 Aralık 2013’te 2 lira civarında olan katılım bankasının hisse değeri yaklaşık 1,2 liraya kadar gerilemiş durumda. Sektör otoriteleri BDDK ve SPK ise kanunlara rağmen olan biten karşısında suskun kalmaya devam ediyor.
   </p>
   <p>
    Öte yandan Bank Asya, Qatar Islamic Bank (QIB) ile arasında bulunan münhasırlık anlaşmasının 8 Ağustos itibarıyla feshedildiğini duyurdu: Açıklamada şöyle denildi: "Bank Asya’da stratejik ortak olması ile ilgili olarak Qatar Islamic Bank’tan alınan resmî teklif üzerine münhasır görüşmelere başlandığı 25.03.2014 tarihli özel durum açıklaması ile kamuoyuna duyurulmuştu. Bu süre zarfında mevcut münhasırlık anlaşması nedeniyle bankamızca başkaca resmî bir teklif alınmamıştır. Gelinen aşamada, yurtiçi yatırımcılarla da ortaklık görüşmelerinde bulunulabilmesi ve resmî teklif alınabilmesini teminen, QIB ile bankamız arasında bulunan münhasırlık anlaşması 08.08.2014 tarihi itibariyle feshedilmiştir."
   </p>
   <p dir="LTR">
    <strong>
     KANUNLAR NE DİYOR?
    </strong>
   </p>
   <p dir="LTR">
    6362 sayılı Sermaye Piyasası Kanunu’nun 107’ye 2’nci fıkrası; ‘piyasa dolandırıcılığı’ başlığını taşıyor ve şöyle: "Sermaye piyasası araçlarının fiyatlarını, değerlerini veya yatırımcıların kararlarını etkilemek amacıyla yalan, yanlış veya yanıltıcı bilgi veren, söylenti çıkaran, haber veren, yorum yapan veya rapor hazırlayan ya da bunları yayanlar iki yıldan beş yıla kadar hapis ve beş bin güne kadar adli para cezası ile cezalandırılırlar."
   </p>
   <p dir="LTR">
    5411 sayılı Bankacılık Kanunu’nda ise itibarın korunması (74. madde), itibarın zedelenmesi (157. madde) ve sırların açıklanması ile ilgili şu hükümler var:
    <strong>
     İtibarın korunması (Madde 74):
    </strong>
    "5187 sayılı Basın Kanununda belirtilen araçlarla ya da radyo, televizyon, video, internet, kablolu yayın veya elektronik bilgi iletişim araçları ve benzeri yayın araçlarından biri vasıtasıyla; bir bankanın itibarını kırabilecek veya şöhretine ya da servetine zarar verebilecek bir hususa kasten sebep olunamaz ya da bu yolla asılsız haber yayılamaz."
   </p>
   <p dir="LTR">
    <strong>
     İtibarın zedelenmesi (Madde 158):
    </strong>
    "Bu Kanunun 74’üncü maddesine aykırı davrananlar bir yıldan üç yıla kadar hapis ve bin günden iki bin güne kadar adlî para cezası ile cezalandırılır. Yukarıdaki fıkrada yazılı fiil neticesinde özel veya kamusal bir zarar doğarsa verilecek ceza altıda bir oranında artırılarak hükmolunur."
   </p>
   <p>
    <strong>
     Sırların açıklanması (Madde 159):
    </strong>
    Bu kanunun 73. maddesinin birinci ve üçüncü fıkralarında belirtilen yükümlülüğe uymayanlar için bir yıldan üç yıla kadar hapis ve bin günden iki bin güne kadar adlî para cezası hükmolunur. Banka ve müşterilere ait sırları açıklayan üçüncü kişiler hakkında da aynı cezalar uygulanır. Yukarıdaki fıkrada belirtilen kimseler sırları kendileri ya da başkaları için yarar sağlamak amacıyla açıklamış olursa verilecek cezalar altıda bir oranında artırılır.
   </p>
   <p>
    __________________________________________
   </p>
   <p dir="LTR">
    <strong>
     Enflasyonun ateşi çarşı-pazara düştü
    </strong>
   </p>
   <p dir="LTR">
    Evdeki hesap çarşıya uymadı. Yazın tarım ve gıda fiyatlarında düşüş olur, enflasyon geriler, faizleri düşürmek için de uygun ortam oluşur diye bekleyenler şaşkın. Zamansız kuraklık ve mevsimsiz yağışlar tarım ve gıda fiyatlarında beklenen düşüşü engelledi. Temmuzda aylık enflasyon yüzde 0,45, yıllık da yüzde 9,32 ile beklentilerin üzerinde geldi. Neredeyse bütün alt kalemlerde yükseliş yaşandı. Yıllık yüzde 12,6 artan gıda fiyatları enflasyonda ana belirleyici oldu. Ayrıca gıda ve tütün gibi kalemler hariç tutulduğunda bile enflasyon yüzde 9,75 gibi yüksek bir oranda seyretmeye devam ediyor.
   </p>
   <p dir="LTR">
    Aylık yüzde 0,45 seviyesindeki enflasyona en büyük katkı 11 baz puan ile alkollü içecekler-tütün ile ulaştırma kalemlerinden kaynaklandı. Onları, 10 baz puan ile eğlence-kültür, 9 baz puan ile de haberleşme takip etti.
   </p>
   <p>
    Para otoritesi, yıl sonunda enflasyonun; orta noktası yüzde 7,6 olmak üzere yüzde 6,7 ile yüzde 8,5 arasında gerçekleşmesini öngörüyor idi. Açıklanan rakamlar, Türkiye Cumhuriyet Merkez Bankası’nın (TCMB) önümüzdeki aylara yönelik iyimser beklentileriyle pek uyumlu değil. Dolayısıyla bu durum, faiz indirimi konusunda manevra alanını daraltmış oldu. Anlaşılan; Merkez ile Hükümet faiz konusunda bir süre daha dar alanda kısa paslaşmalar yapacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39204), [web.archive.org (arşiv bağlantısı)](http://web.archive.org/web/20140901191440/http://www.aksiyon.com.tr:80/aksiyon/newsDetail_getNewsById.action;jsessionid=6BCF229DB1D94FFE204E584854502BAA?newsId=39204)
