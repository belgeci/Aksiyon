# Doğru söze ne denir?

*Ramazan Solak 2014.06.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Önce şu cümlelere dikkatinizi çekelim: “Devletin görevi zaten öngörüyü, istikrarı sağlamak ve mümkün olduğunca lüzumsuz heyecanlardan ülkeyi uzak tutmak. İşte bu açıdan baktığımızda önümüzdeki dönem için mali disiplin, Merkez Bankası’nın bağımsız bir şekilde enflasyonla mücadeleye devam etmesi, yapısal reformlarımızın kararlılıkla devam etmesi, bunlar çok temel konular.
  </font>
 </div>
 <div id="newsText">
  <font class="detail-text">
   <p>
    Büyümeyle beraber enflasyonu düşürmek, büyümeyle beraber cari açığı düşürmek, büyümeyle beraber bütçe açığını, borç stokunu düşük tutabilmek. Yoksa büyüyelim de enflasyon artsın, büyüyelim de varsın borç artsın, bu günü kurtarma politikasıdır. Uzun vadede başarı için mutlaka mali disiplin, enflasyonu düşürmek için para politikaları ve eksik olduğunu bildiğimiz ve her türlü reformları yapmaya devam etmek... Reçete bu.”
   </p>
   <p>
    Başbakan Yardımcısı Ali Babacan, yukarıdaki ifadeleri Ekonomi Gazetecileri Derneği’nin ödül töreninde dile getirdi. Önce basın özgürlüğüne, “Hiçbir etki altında kalmadan sadece ve sadece hür, doğru görüşlerinizi ve analizlerinizi yapıyor olmanız ekonomimiz açısından son derece önemlidir.” diyerek dikkat çeken Babacan, ardından iktidarları döneminde Türkiye’nin ekonomik gelişmesinden bahsetti. Satın alma gücü paritesine göre hesap edildiğinde kişi başına 19 bin doları geçen millî gelire sahip olunduğunu, bu rakamın neredeyse Japonya’nınkinin yarısına denk geldiğini söyledi. Bununla birlikte 2023 hedeflerine de dikkat çekerek, bu konuda en büyük işin özel sektöre düştüğünü vurguladı ve daha sonra yazıya girişteki cümleleri sıraladı.
   </p>
   <p>
    Sayın Babacan çok haklı. Ama bu cümleleri hükümetin genel kanaatinden ziyade, kendisinin fikri gibi duruyor. Çünkü, her biri birer şirket olan dershanelerin kanun marifetiyle kapatılması bir yana, kurulduğu zamandan bu yana Anadolu sermayesine ve KOBİ’lere yurtdışına açılma imkânı tanıyan Türkiye İşadamları ve Sanayiciler Konfederasyonu’nun (TUSKON) organizasyonlarına engel olmak özel sektörün önünü açan anlayışla hiç bağdaşmıyor.
   </p>
   <p>
    ________________
   </p>
   <p>
    <strong>
     Başçı’ya rahat yok!
    </strong>
   </p>
   <p>
    Son dönemde Başbakan Erdoğan’ın yoğun eleştirisine maruz kalan Merkez Bankası Başkanı Erdem Başçı, faiz konusundaki tutumu ve çizgisini kolay kolay değiştireceğe benzemiyor. Başçı, Konya Ticaret Odası’nda yaptığı konuşmada, Merkez Bankası’nın bir vesayet kurumu olmadığını ifade ederek, “Merkez Bankası vasi değildir, bir acentedir. Teknik bir kurumdur, siyasetin dışındadır ve şeffaftır.” dedi. Önceliklerinin ‘enflasyon’ olduğunu bir kez daha yineledi. Döviz kurlarının maliyetler kanalından enflasyon üzerindeki etkisinin, faizlerin etkilerinden daha baskın olduğunu vurguladı ve o nedenle, döviz kuru istikrarını daha fazla önemsediklerini aktardı. Ekonomik büyüme hızının yüzde 4’e yakın seyrettiğini belirtirken de “Mevcut global konjonktürde Türkiye yüzde 4 büyürse büyük başarı elde etmiş olacak.” diye konuştu. MB Başkanı Başçı’nın, “Türkiye enflasyonu düşürme sürecindedir. Gelecek yıl sonunda enflasyonda yüzde 5’i görmeden rahat edemeyeceğim.” ifadeleri de oldukça dikkat çekiciydi. Enflasyondaki düşüşün haziran ayı verisinden itibaren başlayacağı tahminini paylaşırken, faiz indirimleri için de enflasyondaki düşüşü şart koştu: “Enflasyondaki düşüşü gördükçe faiz indirimleri ölçülü bir şekilde devam edecek.”
   </p>
   <p>
    ___________________
   </p>
   <p>
    <strong>
     Turizme Ramazan ayarı
    </strong>
   </p>
   <p>
    Okulların kapanmasıyla birlikte iç turizm pazarı bir anda hareketlendi. Son yıllarda Ramazan ayının sezonun tam ortasına gelmesi tatil planlarında oldukça etkili oluyor. Bu sene yerli turistin yüzde 28’inin (yaklaşık 1 milyon kişi) 15 Haziran-30 Temmuz tarihleri arasında tatile çıkacağı tahmin ediliyor. Tatil hareketliliğindeki ikinci dalganın da Ramazan Bayramı’nın başladığı 27 Temmuz ile okulların açılacağı 15 Eylül arasındaki 6 haftalık sürede yaşanması bekleniyor. Bu dönemde tatil yapacak yerli turist sayısının 2,5 milyonu aşması bekleniyor.
   </p>
   <p>
    Türkiye Seyahat Acenteleri Birliği’nin (TÜRSAB) ‘2014 Turizm Sezonu Raporu’na göre, geçen yıl 39 milyon kişiyi ağırlayan turizm sektörü bu yıl yurtdışında yaşayan vatandaşlarla birlikte toplam 43 milyon kişiyi misafir edecek. Bu dönemde yurtiçi ve yurtdışında seyahat edecek Türklerin sayısının ise 14 milyonu aşması bekleniyor. Yani 2014 yılı içinde toplam 57 milyon kişiyi aşan bir hareket söz konusu olacak. TÜRSAB üyesi acentelerden alınan bilgiye göre yurtiçindeki 14 milyon kişinin yaklaşık 5 milyonu bu sene tatilini otel, pansiyon gibi turizm tesislerinde geçirecek. Beklenti söz konusu 5 milyon kişinin 3,5-4 milyonunun mayıs-eylül döneminde tatile çıkması yönünde. Tatil planlarını yaparken bunları dikkate alın, bir de şu uyarılara kulak verin:
   </p>
   <p>
    - Kaçak turlara dikkat edin.
   </p>
   <p>
    - Bütün görüşmelerde acentelerin belge numarasını ve unvanını sorun.
   </p>
   <p>
    - Verilen numara ve unvanı, Turizm Bakanlığı ya da TÜRSAB’ın internet sitelerinden sorgulayın.
   </p>
   <p>
    - Tur ve transferlerde kazaya yol açacak derecede yıpranmış araç kullanılıyorsa, binmeyin.
   </p>
   <p>
    __________________________________________
   </p>
   <p>
    <strong>
     Aman dikkat, yollarda 3,8 milyon bomba dolaşıyor!
    </strong>
   </p>
   <p>
    Yaz geldi, okullar kapandı, tatil sezonu açıldı. Memleketine ya da tatile gitmek isteyenler yolları doldurdu. Trafik kazası haberlerinde hatırı sayılır bir artış oldu. Trafik uygulamaları, yol denetimleri bir yana Türkiye Şoförler ve Otomobilciler Federasyonu (TŞOF) Başkanı Fevzi Apaydın, çok farklı bir noktaya dikkat çekti. Yollarda gezen ortalama her 5 araçtan birinin yani kayıtlı 18,2 milyon araçtan 3,8 milyonunun muayenesiz dolaştığını iddia etti. Söz konusu araçların muayenesiz dolaşmasının tek sebebinin de ‘vergi borcu ve muayene ücretleri’ olduğunu söyledi. Fennî muayene süresini geçiren araçlara aylık yüzde 5 ceza kesiliyor. Oran; yıllık yüzde 60’ı buluyor. Yıllık enflasyonun yüzde 8, yıllık faizin yüzde 6’larda seyrettiğine dikkat çeken Apaydın, TBMM gündemindeki vergi borçlarının yapılandırılması çalışmaları çerçevesinde muayene ücretindeki gecikme bedellerinin de silinip yeniden yapılandırılmasını istedi.
   </p>
   <p>
    _______________
   </p>
   <p>
    <strong>
     Bütçenin fazlası
    </strong>
   </p>
   <p>
    Merkezî yönetim bütçesi, Mayıs ayındaki 1,5 milyar TL fazlaya rağmen, ocak-mayıs döneminde 2,8 milyar TL açık verdi. 31 Mayıs itibarıyla vergi gelirleri, teşebbüs mülkiyet gelirleri ile faiz, pay ve ceza gelirleri toplam tutarı 26,4 milyar TL’yi buldu. Faiz giderleri geçen yılın aynı ayına göre yüzde 99,9 artarak 7,1 milyar TL olarak gerçekleşti. 2013 Mayıs’ında 34,9 milyar TL olan bütçe gelirleri, 2014 Mayıs’ında yüzde 7,6 artarak 37,6 milyar TL’ye ulaştı. Vergi gelirleri yüzde 7,3 artarak 32,4 milyar TL oldu. Bütçe giderleri için öngörülen 436,4 milyar TL ödenekten mayıs ayında 36,1 milyar TL gider gerçekleştirildi. Bu sene mayısta faiz hariç giderler için öngörülen 384,4 milyar TL ödeneğin yüzde 7,5’i kullanılarak giderler 29 milyar TL oldu. Personel giderleri geçen yılın aynı ayına göre yüzde 17 artarak 9,2 milyar TL oldu. Mayıs ayında personel giderleri için bütçede öngörülen 110 milyar TL ödeneğin yüzde 8,4’ü kullanıldı.
   </p>
   <p>
    ___________________________________
   </p>
   <p>
    <strong>
     Hareketsiz hesaplardan ücret alınmayacak
    </strong>
   </p>
   <p>
    Bankalar Birliği, pek çok kişiyi banka kuyruğuna sokan uygulamasını sadeleştirdi. Birlik, yeni düzenlemesiyle bankaların hareketsiz hesaplardan ücret almayacağını daha kesin bir dille ifade etti. Hareketsiz hesabı olanlar şu notları iyi okusun: Müşterilerin, kesintisiz olarak en az 180 gün süreyle hareket görmeyen kredi kartları, mevduat ve katılım fonu hesapları hakkında bilgi alabilecekleri ortak bilgi sistemi kurulacak. Ortak bilgi sistemi kuruluncaya kadar ve hesaplar hareketsiz kaldığı sürece bu hesaplara herhangi bir ücret tahakkuk ettirilemeyecek.
   </p>
   <p>
    ________________________________
   </p>
   <p>
    <strong>
     Mayısta Suriye ortaklı 111 şirket kuruldu
    </strong>
   </p>
   <p>
    Türkiye Odalar ve Borsalar Birliği’nin (TOBB) verilerine göre; mayıs ayında kurulan şirket sayısı bir önceki aya göre yüzde 3,83, kooperatif sayısı yüzde 5,05 ve gerçek kişi ticari işletme sayısı yüzde 14,12 azaldı. Kapanan şirket sayısı bir önceki aya göre yüzde 3,57 ve kapanan kooperatif sayısı yüzde 1,03 artarken, kapanan gerçek kişi ticari işletme sayısı yüzde 6,69 azaldı. Mayıs ayında kurulan 426 yabancı ortak sermayeli şirketin 111’i Suriye, 33’ü Alman ve 33’ü de Irak ortaklı olarak kayıtlara geçti.
   </p>
   <p>
    ______________________________________
   </p>
   <p>
    <strong>
     En çok eleman arayan sektörler; tekstil ve yapı
    </strong>
   </p>
   <p>
    En çok eleman talebi, üretim ve ihracatını artıran tekstil ile yapı sektöründen geliyor. Kariyer.net verilerine göre tekstilde 4 bin 912, yapıda 4 bin 345 ilan var. Bu sektörleri 3 bin 544 ile sağlık, 3 bin 289 ile üretim takip ediyor. Ürünleri ilgi gören bilişimde de eleman arayışı artıyor. Bu çerçevede 3 bin 206 ilan veren sektörü 2 bin 996 ile hizmet, 2 bin 726 ile ticaret, 2 bin 622 ile turizm, 2 bin 313 ile otomotiv, 2 bin 66 ile elektrik izliyor. Bu rakam danışmanlıkta 1905, gıdada 1769, finansta 1273 iken Soma faciası ile gündeme gelen madencilikte 1152.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-38863-dogru-soze-ne-denir.html), [web.archive.org (arşiv bağlantısı)](http://web.archive.org/web/20140916224924/http://www.aksiyon.com.tr/aksiyon/haber-38863-dogru-soze-ne-denir.html)
