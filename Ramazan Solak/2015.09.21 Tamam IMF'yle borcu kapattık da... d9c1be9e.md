# Tamam, IMF'yle borcu kapattık da...

*Ramazan Solak 2015.09.21*

<div class="pNewsDetailMainContent ctx_content" itemprop="articleBody">
 <p>
  Devlet yatırımları için Hazine’nin, kredi vermek için bankaların, şirket yatırımları için özel sektörün ve ihtiyaçları için vatandaşın yurtdışından temin ettiği paranın/borcun tutulduğu, kayıt altına alındığı bir tablo var. Adı ödemeler dengesi. Bu tabloda söz konusu bütün bu grupların yurtdışı varlıkları/alacakları da yer alıyor. Bir nevi ülkenin gelir ve giderlerinin tutulduğu hesap defteri gibi. Eğer borcunuz alacağınızdan fazla ise ödemeler dengesi açık veriyor. Bu açığın yurtiçi veya yurtdışından bir kaynak bulunup kapatılması gerekiyor. Yoksa ne mi oluyor? En kısa cevabı şöyle: Komşumuz Yunanistan’a bakın...
 </p>
 <p>
  Uluslararası Para Fonu (IMF), özellikle ödemeler dengesi konusunda sıkıntı çeken ülkelere yardımcı olmak üzere kurulmuş bir organizasyon. Türkiye de alacak-verecek hesabını tutturmakta bir hayli zorlanan ülkelerden. Dolayısıyla IMF’nin kapısını sık sık çalmak durumunda kaldı. Ancak bu anlaşmalar bitmesi gereken zamandan önce başarılamadan sona erdi. Ta 19. anlaşmaya kadar.
 </p>
 <p>
  Türkiye IMF’den, ilk anlaşmanın yapıldığı 1961’den, AKP’nin işbaşında olduğu 2005’te yapılan son anlaşmaya toplam 50 milyar doların üzerinde para aldı. 2005’te AKP’nin imzaladığı son anlaşmanın tutarı 6,6 milyar SDR (IMF’nin kullandığı para sepeti değeri, yaklaşık 10 milyar dolar) idi. 14 Mayıs 2013’te yapılan 422,1 milyon dolar tutarındaki para transferi ile IMF’ye borç kapatıldı.
 </p>
 <p>
  Lakin ‘ödemeler dengesi’ ile ilgili endişeler hâlâ yerinde duruyor. Devletin, 2001 krizini aşmak için aldığı ve 2013’te kapattığı IMF borcu toplamda 23,5 dolar idi. Ama geride kalan 13 yılda ülkenin toplam borcundaki artış bu rakamın bir hayli üzerinde. Özellikle de şirketlerin. Mesela 2004’te 10,2 milyar dolar olan kısa vadeli döviz kredisi borçları Temmuz 2015 itibarıyla 33,1 milyar dolara ulaştı. 2002’de 29,2 milyar dolar olan uzun vadeli döviz kredisi borçları da Temmuz 2015 itibarıyla 178,2 milyar dolara tırmandı.
 </p>
 <p>
  Bu devasa rakamların Türk parası karşılığı, son dönemdeki dolar kuru artışıyla katlandı. Üstelik gerek küresel, gerekse yerel gelişmelerin ekonomi üzerindeki baskısı giderek artıyor. Bu yüzden üzerlerindeki sıkıntı giderek artan patronlar, uzun süredir korudukları suskunluklarını bozmaya başladı. Örneğin İstanbul Ticaret Odası Başkanı İbrahim Çağlar. Özel sektörün 33,1 milyar dolar olan kısa vadeli döviz borcunu ödeyebilmesi için Merkez Bankası’nın şirketlere 2,70 TL’den dolar satmasını istedi.
 </p>
 <p>
  Öte yandan 2001 krizinde patlama bankalardan gelmişti. Bu kez bankaların durumu iyi görünüyor. Ancak İstanbul Sanayi Odası Başkanı Erdal Bahçıvan, bu konuda dikkat çekici bir uyarıda bulundu. Odanın meclis toplantısında yaptığı konuşmada, ‘sanayi’ ile ‘bankacılığın’ aynı gemide olduğunu vurguladı ve “Türkiye’de reel sektörün borçlarının yarıya yakını yabancı para cinsinden. Türkiye, reel sektörün sahip olduğu bu risk nedeniyle Meksika ve Endonezya ile birlikte küresel finans piyasalarındaki dalgalanmalardan en çok etkilenen üç ülkeden birisi. Reel sektörü temsil eden bizler ile bankacılık kesimi aynı gemide olduğunu unutmayarak bu zorlu süreci elbirliğiyle yönetme başarısını göstermeli. Zira reel sektörün borç ödemede yaşayacağı zorluklar bankacılık sistemini de doğrudan etkileyecektir.” ifadelerini kullandı.
 </p>
 <p>
  Evet, IMF’ye borcun kapatılması bir başarı. Ancak döviz borcu altında ezilen şirketlerin durumu da ortada. Bu yüzden geçmişin başarıları ile övünmek için harcanılan emek ve enerjinin en azından bir kısmı günümüz problemlerine çözüm aramak için de kullanılmalı. Bu enerji, defalarca denetimden geçmiş şirket ve holdinglere baskın yaparak, iş dünyasını tedirgin ederek heba edilmemeli. Çünkü ‘ödemeler’ oldukça hassas ‘dengeler’ üzerinde duruyor...
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/tamam-imfyle-borcu-kapattik-da_552327), [web.archive.org (arşiv bağlantısı)](http://web.archive.org/web/20160109200618/http://www.aksiyon.com.tr/eko-pano/tamam-imfyle-borcu-kapattik-da_552327)
