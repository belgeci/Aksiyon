# Trafiğin sigortası attı!

*Ramazan Solak 2016.01.19*

<div class="pNewsDetailMainContent ctx_content" itemprop="articleBody">
 <p>
  Zorunlu trafik sigortası, her araç sahibi tarafından yaptırılması kanuni bir yükümlülük. Zorunlu trafik sigortasını yaptırmayan araçlar trafiğe çıkamaz. Çıktıklarında polis tarafından bağlanır. Zorunlu trafik sigortası yapıldığı aracın zararını karşılamaz, sadece zarar verdiği diğer aracın zararını karşılar. Sadece Türkiye sınırları içerisinde geçerli. Eğer kendinizi (aracınızı) güvence altına almak istiyorsanız kasko yaptırmak durumundasınız.
 </p>
 <p>
  Trafik sigortası, 1 Temmuz 2008’e kadar devlet kontrolünde idi. Ancak o zaman itibarıyla sigorta şirketleri tarafından piyasa şartlarına göre belirlenmeye başladı. Serbest piyasaya geçince, beklenenin aksine fiyatlar kademeli olarak arttı. Ancak 1 Haziran 2015 itibarıyla ipler koptu. Hazine Müsteşarlığı’nın yaptığı düzenleme sonrası şirketler, gider artışını bahane ederek trafik sigortalarında fahiş artışlara gitti. Eskiden yaklaşık 200 liraya yaptırılan zorunlu sigorta iki kat artarak 400 liraya çıktı. Hatta yüzde 300’e varan artışlar yaşandı.
 </p>
 <p>
  Bu duruma araç sahipleri kadar satıcıları da tepkili. Motorlu Araç Satıcıları Federasyonu (MASFED) Başkanı Aydın Erkoç, zorunlu trafik sigortasında yaşanan fahiş artış yüzünden 19,5 milyon araç sahibinin zor durumda kaldığını vurguladı. Sigorta şirketlerinin fahiş artışlara gerekçe olarak; dolar kuru ve buna bağlı olarak parça fiyatlarındaki artışı gösterdiklerini aktaran Erkoç, oysa hiç kaza yapmayan sürücülerin bile sigorta yenilerken bir yıl öncekinin iki katı bir fiyat ödemek zorunda kaldığına dikkat çekti.
 </p>
 <p>
  Bu arada trafik sigortası ile kaskonun birleştirilmesi gündeme geldi. Yükselen şikâyetlere Ankara da duyarsız kalmadı. Ekonomiden Sorumlu Başbakan Yardımcısı Mehmet Şimşek, Orta Vadeli Programı açıklarken bu konudaki bir soru üzerine kasko ile zorunlu trafik sigortasının birleştirilmesi için bir çalışma yapılabileceğini söyledi. Kasko ile zorunlu trafik sigortası birleştirilmesi veya kasko yapana zorunlu trafik sigortası yükümlülüğünün kaldırılması mümkün mü araştıracaklarını belirtti.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/trafigin-sigortasi-atti_553627), [web.archive.org (arşiv bağlantısı)](http://web.archive.org/web/20160122091307/http://www.aksiyon.com.tr/eko-pano/trafigin-sigortasi-atti_553627)
