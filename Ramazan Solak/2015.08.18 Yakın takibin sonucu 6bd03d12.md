# Yakın takibin sonucu

*Ramazan Solak 2015.08.18*

<div class="pNewsDetailMainContent ctx_content" itemprop="articleBody">
 <p>
  Tarım politikalarını tek bir kalem üzerinden değerlendirmek doğru değil. Ancak ette yaşananlar, diğerlerinin özeti gibi. Ekonomi Koordinasyon Kurulu’nun ana gündem maddesi olarak ele alınan kırmızı et fiyatlarının öncelikle ‘yakından takibi’ne karar verildi. Gerekli tedbirlerin (ithalat) gecikmeksizin alınmasına da. Oysa bu durum daha önce de yaşanmıştı; Angus macerasını unutmak mümkün değil. Yakın takip ve ithalat et fiyatlarını düşürdü mü? Bu sorunun cevabı, Ziraat Mühendisleri Odası İstanbul Şubesi’nin açıklamasında gizli. Oda Başkanı Ahmet Atalık’ın imzasıyla yayımlanan açıklamadaki bilgiler şöyle:
 </p>
 <p>
  “2010-2014 arasında 1 milyon 326 bin baş sığır, 2 milyon 200 bin baş küçükbaş hayvan ve 194 bin ton sığır eti ithalatı yapıldı. Bu ithalata yaklaşık 3,5 milyar dolar (5,8 milyar TL) ödendi. Bu yılın 6 aylık dönemi için yaklaşık 44 bin baş sığır, 1.568 baş küçükbaş hayvan ve 2.547 ton sığır eti ithalatına da yaklaşık 95 milyon dolar (231 milyon TL) ödeme yapıldı. Fiyatları baskı altına almak için yapılan bu ithalat sonucunda 2010-2014 yılları arasında dana etinin kasap fiyatındaki artış yüzde 10 olurken, kuşbaşında yüzde 64, kıymada yüzde 73, bonfilede yüzde 98 oldu. 2015 yılının başından günümüze kadar ise bonfile fiyatındaki artış yüzde 15 olurken, kuşbaşında yüzde 24, kıymada yüzde 25, dana etinde yüzde 30 oldu.”
 </p>
 <p>
  Veriler gösteriyor ki; hükümetin yakın takibi veya ithalat ile fiyatlar düşmüyor. Kalıcı çözüm için üretimin desteklenmesi şart. Teşvikleri artırırken doğru adrese gitmesini sağlamak da. Bir de et bulacak / satacak değil, sektörü düzenleyip denetleyecek bir otorite inşa etmek.
 </p>
 <p>
  Resmî verilere göre nisan-haziran dönemindeki toplam kırmızı et üretimi 261 bin 871 ton olarak tahmin edildi. Toplam kırmızı et üretimi bir önceki döneme göre yüzde 24,4, bir önceki yılın aynı dönemine göre yüzde 19,9 arttı. Sığır eti üretimi 229 bin 549 ton olarak tahmin edildi. Sığır eti üretimi bir önceki döneme göre yüzde 24,4, bir önceki yılın aynı dönemine göre yüzde 20,9 arttı. Koyun eti üretimi 24 bin 653 ton olarak tahmin edildi. Koyun eti üretimi, bir önceki döneme göre yüzde 36,3, bir önceki yılın aynı dönemine göre yüzde 5,1 arttı.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/yakin-takibin-sonucu_552014), [web.archive.org (arşiv bağlantısı)](http://web.archive.org/web/20151216213436/http://www.aksiyon.com.tr/eko-pano/yakin-takibin-sonucu_552014)
