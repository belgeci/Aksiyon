# Uyusun da büyüsün!

*Ramazan Solak 2015.03.31*

<div class="pNewsDetailMainContent" itemprop="articleBody">
 <p>
  Türkiye’yi taşıyacak oranda bir büyüme için beklentiler giderek azalıyor. Geçen senenin tamamı için beklenen oran yüzde 3’ün altında. Bu senenin ilk çeyreği için de pek çok kimse iyimser değil. Bunların arasında Merkez Bankası da var. Öncü göstergelere dikkat çeken para otoritesi, gelen verilerin ilk çeyrekte iktisadi faaliyette toparlanmaya işaret etmediğine dikkat çekiyor. Şu tespitler de ona ait:
 </p>
 <p>
  “Harcama tarafına ilişkin veriler incelendiğinde, son dönemde talep koşullarında belirgin bir iyileşme gözlenmedi. Ocak ayında önceki çeyrek ortalamasına kıyasla tüketim malları üretiminin gerilediği, ithalatının ise arttığı görüldü. Söz konusu dönemde iç piyasaya yapılan beyaz eşya satışları düştü. Benzer şekilde, Ocak-Şubat döneminde otomobil satışları da 2014 yılı son çeyrek ortalamasına kıyasla geriledi. Tüketici güveni küresel piyasalardaki belirsizliklerin de etkisiyle azalmaya devam etti. Yatırımlara ilişkin göstergelere bakıldığında makine-teçhizat üretimi ve ithalatının Ocak ayında önceki çeyrek ortalamasına kıyasla gerilediği görüldü. İYA yatırım eğilimi göstergesinde 2014 yılı ikinci yarısında gözlenen toparlanma 2015 yılı ilk çeyreği itibarıyla henüz istikrarlı bir eğilime kavuşmadı. İnşaat yatırımlarına dair verilerden mineral maddeler üretimi azalırken ithalatı arttı. 2014 yılı ikinci yarısından itibaren artış eğilimi sergileyen inşaat istihdamı Aralık döneminde yatay seyretti. Bu değerlendirmeler doğrultusunda, yurt içi özel kesim talebinin 2015 yılı ilk çeyreğinde bir miktar yavaşlasa da büyümeye ılımlı düzeyde katkı yapacağı tahmin edildi.”
 </p>
 <p>
  Ekonomiyi en iyi gözetleyen devlet kuruluşunun özetlediği vaziyet bu. Türkiye’nin bir zamanlar büyümede yakaladığı başarı hikâyesi hazin bir sona doğru ilerliyor. Lakin çok da uzak olmayan bir geçmişte, artık büyümeyi özel sektörün sırtlandığından, dolayısıyla yakalanan başarılı büyümenin ne kadar sağlıklı olduğundan dem vuran reel sektörün çatı kuruluşları; TOBB, TÜSİAD, MÜSİAD, TUSKON, ASKON derin bir sessizlik içinde. Yoksa bu kez onların mı sağlığı bozuldu?
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/uyusun-da-buyusun_550358), [web.archive.org (arşiv bağlantısı)](http://web.archive.org/web/20150706201405/http://www.aksiyon.com.tr/ekonomi/uyusun-da-buyusun_550358)
