# Karanlık

*Ramazan Solak 2015.04.07*

<div class="pNewsDetailMainContent" itemprop="articleBody">
 <p>
  İster planlı-plansız, ister sebepli-sebepsiz olsun sanki kış aylarındaki kesintiler habercisi gibiydi. 31 Mart günü Türkiye tarihinde bir ilk yaşandı; elektrik şebekesi çöktü. Ülke karanlığa gömüldü. Böylesi 1999’un 19 Ağustos’unda yaşanan depremde bile olmadı. İlk bilgilere göre sistemin çöküşünü, ülkenin en batısındaki bir santralde duran üretim tetiklemişti. Sistemin tamamen geri getirilmesi 15 saat sürdü.
 </p>
 <p>
  Yetkili-yetkisiz herkesi şaşkınlığa uğratan bu çöküntünün sebebi hâlâ araştırılıyor. Bu konudaki en yetkili isim Enerji ve Tabii Kaynaklar Bakanı Taner Yıldız da bu noktaya dikkat çekti ve şunları söyledi: “Ama bu kadar 3 arızanın elektrik üretim santrallerinin devreden çıkarak yük atmanın daha ötesinde daha süratli sistemin çalışması bunun birer saniye ara ile 3 büyük şebekenin, iletim hatlarının devreden çıkmasını tetikleyen nedenlerin manipülasyon mu, teknik dayanaklarla mı, bu denli küçük bir ihtimalin olduğu mu, yoksa siber saldırıdan ileri geldiğini belirtmem için erken. Saniyeler mertebesinde hatta saniyelerin bir kısım bölümlerinde iki iletim hattının 17 salise ara ile açıldığını anlattı arkadaşlarım. Saniye bile böyle role kombinasyonu için büyük bir zaman dilimidir. Bunun için temkinli, sakin olacağız, doğruyu kamuoyu ile paylaşacağız. Böyle bir konu ihtimal dahilindedir, ama bunu ifade etmem için erkendir.”
 </p>
 <p>
  Bu konudaki son haberlere göre çöküşün sebebi siber ya da terör saldırısı değil. Bu tespiti yapanların yerinde inceleme yapan yetkililer olduğu ifade ediliyor. Yani resmî bir açıklama değil. Dolayısıyla elektrik sistemini çökerten sebep her ne ise hâlâ karanlıkta. Konuyla ilgili en yetkili isim olan Enerji Bakanı, “Vakayı okuyoruz ama hangi sebeplerden olabileceği konusundaki araştırmalarımız devam ediyor.” da dedi. Sebebi ne olursa olsun, Türkiye karanlıkta kalmayı hak etmiyor. Bu yüzden bir kulağımız Sayın Bakan’da olacak. Söz verdiği gibi ‘temkinli’ ve ‘sakin’ bir yaklaşımla ulaştıkları ‘doğru’yu kamuoyu ile paylaşmasını bekleyeceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/karanlik_550408), [web.archive.org (arşiv bağlantısı)](http://web.archive.org/web/20150707103637/http://www.aksiyon.com.tr/ekonomi/karanlik_550408)
