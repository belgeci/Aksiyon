# İhracat köprüsünü tahrip etmek!

*Ramazan Solak 2015.11.16*

<div class="pNewsDetailMainContent ctx_content" itemprop="articleBody">
 <p>
  Düzenlediği ticaret köprüleri ile Türkiye’ye / dış ticaretine 30 milyar doların üzerinde katkı sağlayan Türkiye İşadamları ve Sanayiciler Konfederasyonu (TUSKON), yazılı bir açıklamayla hakkındaki iddia ve ithamlara cevap verdi. Son günlerde ismi anılarak Ankara Cumhuriyet Başsavcılığı tarafından bir soruşturma yürütüldüğünün basına yansıdığını ve Ankara’da üyesi Anadolu İşadamları Federasyonu (ANFED) ve bu federasyona üye derneklerde polis eşliğinde arama yapıldığını aktaran Konfederasyon, kurulduğu günden bu yana Türkiye Cumhuriyeti yasaları çerçevesinde kendi tüzüğündeki amaçlara uygun olarak Türkiye’nin dış ticaretinin yeni pazarlar odaklı genişlemesini desteklemeye yönelik faaliyetlerde bulunduğunun altını çizdi. Rutin olarak İçişleri Bakanlığı’nın denetimine tabi olduğunu ve en son 2014 yılı sonunda denetimden geçtiğini vurguladı.
 </p>
 <p>
  Başta Maliye Bakanlığı olmak üzere devlet kurumlarınca rutin dışına çıkılarak, kurumsal olarak kendilerine yapılan baskıların bir benzerinin çatısı altındaki derneklere üye olan işadamlarına da yoğun bir şekilde yapıldığını ifade eden konfederasyon, aynı süreçte yönetim kurulu üyelerinin bizzat bulundukları illerdeki üst düzey kamu görevlilerince ve muhtelif parti temsilcilerince TUSKON’dan istifa etmeye ve faaliyetlerini karalayıcı ifadeler içeren açıklama yapmaya zorlandıklarını aktardı ve “TUSKON olarak kamuoyuna yansıyan haksız ithamların ve mesnetsiz suçlamaların hiçbirini kabul etmiyoruz. Bu hususlara dair mücadelemizi hukuki çerçevede sonuna kadar devam ettireceğimizi kamuoyuna saygıyla duyururuz.” ifadelerini kullandı.
 </p>
 <p>
  Bu arada pek çok fuar organizasyonu onayının hukuksuzca iptal edildiğini, iptal kararlarına karşı açılan davaların kazanıldığını ve haklılığının tescil edildiğini dile getiren Konfederasyon, diğer yandan organizasyonlarına katılacak yabancı iş insanlarına vize verilmediğini, engel çıkarıldığını belirtti.
 </p>
 <p>
  TUSKON, 2006 yılından beri düzenlediği programlarla uluslararası iş dünyasının en bilinen organizasyonlarından biri hâline geldi. Şimdiye kadar yaptığı 21 ticaret köprüsü ile ihracata katkısı 30 milyar doları aştı. Bu köprüyü tıkayanların bunları bilmemesi / görmemesi mümkün değil. Ama yine de hatırlatmakta fayda var; tahrip edilen sadece TUSKON değil, küresel ekonomin darboğaza girdiği, yeni pazarların kıymete bindiği böyle bir dönemde yeni ihracat imkânları ve fırsatları aynı zamanda.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/ihracat-koprusunu-tahrip-etmek_552977), [web.archive.org (arşiv bağlantısı)](http://web.archive.org/web/20151120181927/http://www.aksiyon.com.tr/eko-pano/ihracat-koprusunu-tahrip-etmek_552977)
