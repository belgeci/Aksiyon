# Yılan hikâyesi

*Ramazan Solak 2015.05.26*

<div class="pNewsDetailMainContent" itemprop="articleBody">
 <p>
  Bankacılık Düzenleme ve Denetleme Kurumu’nun (BDDK) yeni başkanı Mehmet Ali Akben’in galiba Bank Asya konusunda kafası karışık. Mukim Öztekin’in vefatı ile boşalan bu koltuğa oturan Akben, katılım bankacılığını iyi bilen isimlerden. Bir katılım bankasında genel müdür yardımcılığı yapmış. BDDK’ya başkan olmadan önce de TMSF yönetiminde görev alıyordu.
 </p>
 <p>
  Akben, BDDK başkanı sıfatı ile basın ve kamuoyu önüne ilk kez Türkiye Katılım Bankaları Birliği’nin (TKBB) 14. Olağan Genel Kurul toplantısında çıktı. Burada gazetecilerin Bank Asya’nın ortaklarından istenen belgelere ilişkin soruya şöyle cevap verdi: “Benim bildiğim kadarıyla belgelerin herhâlde tamamlanmadığını biliyorum. TMSF tarafındayken bildiğim kadarıyla onlar tamamlanmış değil.”
 </p>
 <p>
  Bank Asya hissedarları adına avukat Süleyman Taşbaş da ‘yanlış veya eksik bilgilendirme sonucu yanlış anlamaya sebebiyet verebilecek mahiyetteki bu açıklamaya’ karşı kısa bir izahatta bulundu. TMSF tarafından katılım bankasına atanan Geçici Yönetimin 09.04.2015 tarihinde KAP’a yaptığı, “...toplam 185 ortağa ait 360.000.000 TL nominal bedelli A grubu payların yüzde 90,12’sine tekabül eden 324.422.569 TL nominal bedelli hisseye sahip 152 ortak tarafından Bankaya teslim edilen belgelerin, teslim edildiği şekliyle Bankacılık Düzenleme ve Denetleme Kurumu’na gönderildiği” açıklamasını hatırlattı. Belgesini teslim eden yüzde 90,12’lik hissedarların yönetim haklarının iadesi amacıyla defalarca ihtarname gönderdiklerini ama bir adım atılmadığını vurguladı. Kalan yüzde 9 hissedarlara ait hangi evrakların eksik olduğunun hissedarlar ve Banka ile paylaşılmasını da bir kez daha istedi.
 </p>
 <p>
  Başkan Akben, konuşmasının devamında, “Sorunların ertelenmemesi sektör açısından çok daha iyi olur.” dedi. Çok haklı. Çünkü yılan hikâyesine dönen bu meseleden en büyük zararı sektör görecek. O hikâyeden yılan dönüp sektörü ısırmaya başladı.
  <br>
   Aynı toplantıda konuşan katılım bankaları birliği TKKB’nin başkanı Derya Gürerk, bankacılıkta kârlılığın 3-4 yıldır düşmeye devam ettiğine dikkat çekti ve “Katılım bankacılığının 2014’teki artış oranları son yıllardaki en düşük büyüme oranlarından biri. Maalesef bir üyemizin özel durumu nedeniyle böyle oldu.” ifadelerini kullandı.
  </br>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/yilan-hikayesi_551032), [web.archive.org (arşiv bağlantısı)](http://web.archive.org/web/20150719235502/http://www.aksiyon.com.tr/ekonomi/yilan-hikayesi_551032)
