# Bankacılık ince iş

*Ramazan Solak 2015.03.02*

<div class="pNewsDetailMainContent" itemprop="articleBody">
 <p>
  Bankacılık sektöründe yargısız infaz denilebilecek uygulamalar Bank Asya’dan sonra İş Bankası’na da sıçramış durumda. Sektörünün bu iki önemli oyuncusuna yenileri eklenir mi bilinmez. Ama en büyük sermayesi ‘güven’ olan bankaların bu gidişattan büyük yara alacağı aşikâr. Çünkü 2001 krizi, finans sektörüyle ‘oynamanın’ faturasının ne denli ağır olduğunu gösterdi; 251,5 milyar liranın üzerinde. Bu rakamı Başbakan Yardımcısı Ali Babacan açıkladı, krizin onuncu yılında; Şubat 2011’de.
 </p>
 <p>
  Bankacılığın temel unsuru; kredi. Tabii bankaların müşterilerine verdikleri de var ama daha önemlisi sektörün sahip olduğu kredi. Yani uluslararası arenadaki görünümü; yabancı sermaye ve küresel finans aktörleri nezdindeki yeri, itibarı. Bu, ‘kredibilite’ diye de tarif ediliyor. Bankalar, bir yandan şirketlere üretim-yatırım, diğer yandan tüketicilere ev, araba ve ihtiyaç kredisi vermek için gerekli paranın önemli bölümünü, yurt içinden topladıkları mevduatla gelen talebi karşılamaları mümkün olmadığı için ‘sendikasyon’, ‘seküritizasyon’ gibi isimler altında küresel sermayeden çekiyor. Doğal olarak faizini ödeyerek... Yalnız bu faiz, Merkez Bankası’nın açıkladığı değil. Ülkenin risk durumu; istikrarı, hukuki düzenlemeleri, bunların uluslararası düzenlemelerle uyumu (Avrupa Birliği gibi) ve yatırım ortamının güvenliği gibi konularla oluşan bir maliyet fiyatı.
 </p>
 <p>
  Son dönemde Türkiye’deki gelişmeler bu anlamda da ciddi manada sıkıntılı. 17 Aralık’ta yapılan yolsuzluk ve rüşvet operasyonundan sonra dönemin başbakanı Erdoğan tarafından hedef tahtasına konan Bank Asya’nın başına gelenler ibretlik. Yürürlükteki kanunlar hiçe sayılarak hükümet yanlısı medya tarafından hakkında yazılıp çizilen onca olumsuz şeye rağmen batmayan Bank Asya’nın yönetimi sektör otoritesi maharetiyle değiştirildi. Katılım bankasının yönetimi, sektör otoritesi BDDK tarafından ‘ortaklarının istenen zamanda belge göndermemesi’ gerekçesiyle görevden alındı, yerlerine de TMSF tarafından oldubittiye getirilerek acilen atama yapıldı.
 </p>
 <p>
  Şimdi İş Bankası ile ilgili gelişmeler benzer bir sürecin yaşanacağı endişelerini güçlendiriyor. Bank Asya ile ilgili gelişmeleri önceden haber veren Twitter fenomeni Fuat Avni, Bank Asya yönetimine müdahale edildiği gibi İş Bankası’nın TMSF’ye devredilmesi konusunda BDDK’ya talimat verildiğini geçen hafta yazdı. Hükümete yakın medyanın İş Bankası hakkında yaptığı haberlerle yeni bir hukuksuzluğa zemin hazırladığını da ifade etti. Ardından Sabah ve Star gazetelerinde İş Bankası ile ilgili çıkan haberler kaygıları pekiştirdi. Star, CHP’nin İş Bankası üzerinden paralel yapıya para aktardığını ve bu paranın bir bölümünün 17-25 Aralık darbe girişiminin aktörlerine dağıtıldığının deşifre edildiğini ve devreye bankacılık kurulunun girdiği haberini yaptı. Sabah da onu takip etti: “Star gazetesinin günler önceki haberine göre Paralel ile iş tutan CHP’nin İş Bankası’nı hortumlayıp 17/25 Aralık kumpasçılarına dağıttığını deşifre etmesinin ardından bankacılık otoriteleri harekete geçti. BDDK’nın, CHP’li Oran ile Emre Uslu’nun DM kayıtlarında geçen hortumlama iddialarını mercek altına aldığı öğrenildi.”
 </p>
 <p>
  SİYASİ YORUM VE SÖYLENTİLER KOMPLO BOYUTUNA VARDI
 </p>
 <p>
  Öte yandan ‘TMSF, İş Bankası’na el koyacak’ yönündeki iddialar üzerine hisselerinde büyük değer kaybı yaşayan İş Bankası, Kamuyu Aydınlatma Platformu’na (KAP) konuyla ilgili bir açıklama yaptı. Söz konusu iddialarla ilgili yasal yollara başvurulacağını belirtti. Haberlere İş Bankası Yönetim Kurulu Başkanı Ersin Özince de tepki gösterdi. Bugün’den Perihan Çakıroğlu’na yaptığı açıklamada, “Siyasi yorum ve söylentiler komplo boyutuna vardı.” ifadesini kullanan Özince, “Bu değerlendirmeler, herhalde Türkiye Cumhuriyeti karşıtı olan, Türkiye’nin istikrarına olumsuz yaklaşan birtakım kimselerin komplo teorileri olabilir. Bizi de alakadar etmiyor.” dedi.
 </p>
 <p>
  SPK ve bankacılık yasaları doğrultusunda hukuki girişimlerin sürdürüldüğünü belirtirken de şunları dile getirdi: “İş Bankası halka açık bir anonim ortaklıktır ve bu oran da yüzde 32 civarındadır. Bankanın geriye kalan yüzde 40,5 hissesi çalışanların, yüzde 28 civarında orana tekabül eden hisseler de Atatürk’ün vasiyetiyle CHP yönetimine aittir. Bugünü kadar bu hisseleri CHP kullanmadı. Atatürk’ün vasiyetiyle hisse ve temettüsü Türk Dil ve Tarih Kurumu’na veriliyor. Kurum, bu paraları alıp dışarıda başka bankalara yatırarak kullanıyor. İsteyen herkes İş Bankası bilançolarını inceleyebilir. Böyle lüzumsuz işlerle bizim kaybedecek zamanımız yok. Dün olduğu gibi bugün de Türk mevduat sahiplerinin ve Türk girişimcisinin finansman destekleyicisi olarak görevimize devam edeceğiz. 100 binin üzerindeki hissedarın menfaatini korumak zorundayız. Asılsız söylentilerle manipülasyon yapmak isteyenlere karşı her türlü tedbiri alacağız.”
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/bankacilik-ince-is_549187), [web.archive.org (arşiv bağlantısı)](http://web.archive.org/web/20150731013625/http://www.aksiyon.com.tr/eko-pano/bankacilik-ince-is_549187)
