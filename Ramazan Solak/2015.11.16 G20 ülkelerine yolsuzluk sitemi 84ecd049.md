# G20 ülkelerine yolsuzluk sitemi

*Ramazan Solak 2015.11.16*

<div class="pNewsDetailMainContent ctx_content" itemprop="articleBody">
 <p>
  G20, küresel sorunların konuşulduğu, tartışıldığı ve ortak tavır belirlendiği bir platform. Dünyanın en büyük ekonomisine sahip 19 ülkeden ve Avrupa Birliği Komisyonu’ndan oluşuyor. Bu seneki toplantısı Türkiye’de; Antalya’da, 15-16 Kasım’da. Gündeminde ele alınacak konular arasında, daha önceki toplantılarda ele alınan ve bu çerçevede hazırlanan raporların masaya yatırılacağı yolsuzlukla mücadele de yer alıyor. O raporlardan bir tanesini hazırlayan Uluslararası Şeffaflık Örgütü (Transparency International), sunacağı raporu düzenlediği basın toplantısı ile açıkladı. Paravan Şirketler Global Raporu’nda başta G20 olmak üzere ülkelerin bu konudaki isteksizliğine dikkat çekiliyor. Şirketlerin ve girişimlerin yolsuzluk için kullanılmasını önleyecek kanunlar yapılması tavsiyesinde bulunuluyor. Uluslararası Şeffaflık Örgütü’nün Başkanı Cobus de Swardt, raporu açıklarken kullandığı şu cümle dikkat çekici; “Faillerin yararlandığı boşluğu kapatmamanın anlamı yok. Verdikleri sözlere karşın G20 ülkelerinin yolsuzluğa giden bu hayati yolu etkin şekilde kapatmalarını önleyen nedir?” Bu arada son 20-25 yılda yolsuzlukların yüzde 86’sının paravan-tabela şirketleri kanalıyla yapıldığı ifade ediliyor. Yapılan hesaplamalara göre para aklama, vergi kaçırma, rüşvet ve yolsuzluk, terör finansmanı gibi yasa dışı işlerin gelişen ülkelere kaybettirdiği yıllık para da 1 trilyon doları buluyor.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/g20-ulkelerine-yolsuzluk-sitemi_552978), [web.archive.org (arşiv bağlantısı)](http://web.archive.org/web/20151120173839/http://www.aksiyon.com.tr/eko-pano/g20-ulkelerine-yolsuzluk-sitemi_552978)
