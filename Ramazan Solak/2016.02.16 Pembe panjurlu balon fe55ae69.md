# Pembe panjurlu balon

*Ramazan Solak 2016.02.16*

<div class="pNewsDetailMainContent ctx_content" itemprop="articleBody">
 <p>
  Bir yandan yükselen modern binalar ve devasa konut projeleri, diğer yandan kentsel dönüşüm projeleri… Türkiye büyük bir şantiye gibi. Gidişatın ne kadar arz-talep dengesi çerçevesinde şekillendiği göreceli. Bakan kişiye (sektör temsilcisi, müşteri/yatırımcı, vatandaş) göre değişiyor. Konut piyasasında ‘balon var mı, yok mu’ tartışmalarında belki bu yüzden bir uzlaşı sağlanamıyor. Ancak nasıl oluyorsa bu konuda yorum yapan herkes haklı! Nasrettin Hoca fıkrası gibi.
 </p>
 <p>
  Tarafların penceresinden bakmadan önce, şu resmî rakamları bilmekte fayda var. Türkiye’de hane halkı sayısı yaklaşık 20 milyon. Ortalama hane halkı da 4 kişiden oluşuyor. 2006 yılında konut sahipliği oranı yüzde 60,9 idi. 2013 yılında bu oran yüzde 61 seviyesinde gerçekleşti. Yıllık yeni konut ihtiyacının 600 bin adedi bulduğu tahmin ediliyor.
 </p>
 <p>
  Sektör uzmanları, yapılan onca konuta rağmen fiyatların yüksek kalmasını; ihtiyacın, talebin devam etmesine bağlıyor ve normal buluyor. Emlak Konut için hazırlanan Eylül 2015 raporunda yer alan bilgiye göre son 5 yılda (Ocak 2010 ile Temmuz 2015 arasında) en yüksek konut fiyatı artışı yüzde 56,11 ile İstanbul’da yaşandı. Gaziantep, Kilis, Adıyaman bölgeleri de yüzde 52,32 ile ikinci sırada yer aldı.
 </p>
 <p>
  İstanbul’daki artışın arkasında; yabancı talebi, altyapı yatırımlarının canlılık getirdiği yeni konut alanları, fiyat artışına karşın canlılığını koruyan iç talep, ABD Doları’ndaki artıştan kaynaklanan maliyetlerin kısmen fiyatlara yansıtılması var. Ayrıca İstanbul için 5 yıl 7 aylık süreçte yüzde 56,11’lik bir artış normal karşılanmalı.
 </p>
 <p>
  Gaziantep bölgesindeki artışta da beklendiği gibi; Suriye ve Irak gibi ülkelerden gelen göçmenlerin yoğun talebi ile gayrimenkullerin ticari hayatta teminat olarak kullanılması etkili oldu. Ayrıca bu bölgedeki fiyat artışı Mart 2015 itibarıyla yüzde 53,49 idi, yani bir düşüş söz konusu. Bu da piyasanın kendi dengesini oluşturma çabası içinde olduğunun göstergesi. Üstelik varlık balonundan bahsetmek için fiyatların son 5 yılda yaklaşık yüzde 100 artmış olması gerekiyor. Dolayısıyla Türkiye’de olsa olsa ‘fiyat köpüğü’nden söz edilebilir.
 </p>
 <p>
  Müşteri/yatırımcı açısından da pek bir sorun yok gibi. İster yerli ister yabancı olsun zaten çoğu, parasını cebine koyup öyle yola çıkıyor. İşine geleni alıyor, gelmeyeni almıyor.
 </p>
 <p>
  Gelelim orta direğe. Rahmetli Turgut Özal’ın seçim sloganı olarak kullandığı bu tanımın içine; işçi, memur, emekli, küçük esnaf ve çiftçi gibi ‘düşük ve sabit gelirli’ kişiler giriyor. İnternet üzerinden yapılan bir araştırmaya göre (hurriyetemlak.com) İstanbul’da ev arayan kişiler en fazla; 100 metrekarelik ve 3+1 dairelere bakıyor. Düşündükleri fiyat da 200 bin lira. Ancak İstanbul’da bu büyüklükteki evlerin ortalama fiyatı 360 bin lirayı aşıyor.
 </p>
 <p>
  İyimser olalım, bir işçi ya da memur aklındaki bu 200 bin liralık evi bulsun. Bir şekilde peşinat olarak vermesi gereken 50 bin lirayı da hazır etmiş olsun. Bundan sonrası için bakalım, evdeki hesap çarşıya uyacak mı? Bankaların kredilerini karşılaştıran internet sitelerine göre şu ara konut kredilerinde en düşük aylık faiz teklifi yüzde 1.  Bunu esas alacak olursak, kalan 150 bin lira 120 ay (10 yıl) vadeli kredi olarak çekildiğinde aylık geri ödemesi 2 bin 152 lira tutuyor. Malum asgari ücret bu yılbaşı itibarıyla bin 300 lira oldu. Memur maaşı da 2 ile 3 bin lira arasında değişiyor. Bu maaşla bu taksit nasıl ödenir bilinmez. Ama bu balonun şişmeye devam ettikçe pempe panjurlu evi de beraberinde hayal âleminin derinliklerine doğru uçuracağı aşikâr.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/pembe-panjurlu-balon_553886), [web.archive.org (arşiv bağlantısı)](http://web.archive.org/web/20160217093252/http://www.aksiyon.com.tr/eko-pano/pembe-panjurlu-balon_553886)
