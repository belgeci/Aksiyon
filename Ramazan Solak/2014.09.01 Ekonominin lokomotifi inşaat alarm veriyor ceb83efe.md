# Ekonominin lokomotifi inşaat alarm veriyor

*Ramazan Solak 2014.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konut satışları geçen yıla kıyasla yüzde 32,9 oranında geriledi. İstatistik Kurumu verilerine göre son bir yılda 30 bin 912 ev satıldı. Türkiye Müteahhitler Birliği ise yayımladığı sektör raporunda ‘balon tehlikesinin’ dikkatle değerlendirilmesini istedi.
  </font>
 </div>
 <div id="newsText">
  <font class="detail-text">
   <p>
    İstatistik Kurumu’nun (TÜİK) konut satışları ile ilgili açıkladığı son veri endişeyi de beraberinde getirdi. Türkiye ekonomisi hakkındaki önemli göstergelerden biri kabul edilen konut satışlarındaki yavaşlama bir yandan ekonomik yavaşlamanın habercisi olarak yorumlanırken, diğer yandan inşaat sektöründe ‘balon’ oluştuğu görüşlerinin yayılmasına yol açtı.
   </p>
   <p>
    TUİK, konut satışlarının temmuz ayında bir önceki yılın aynı ayına göre yüzde 20,2 azalarak 85 bin 101’e gerilediğini duyurdu. Ocak-temmuz döneminde de yüzde 9,7 gerileyerek 609 bin 877 olarak gerçekleşti. İpotekli konut satışlarındaki düşüş ise daha yüksek oldu; bir önceki yılın aynı ayına göre yüzde 32,9 gerileyerek 30 bin 912’de kaldı. İpotekli konut satışlarının toplam konut satışları içindeki payı da yüzde 36,3 şeklinde kayıtlara geçti.
   </p>
   <p>
    Konut satışları ile faiz oranları arasında doğrudan bağlantı var. Yüksek faiz oranları ev almayı düşünenler için önemli bir çekince unsuru. Merkez Bankası, bir süredir iktidarın ‘indir’ baskısına rağmen son toplantısında; başta küresel piyasalarda yaşananlar ve beklentilerin üzerinde gelen enflasyon gibi yurtdışı ve yurtiçi riskleri göz önüne alarak faizi yüzde 8,25’te sabit tutmayı tercih etmişti. Uzmanlar, mevcut faiz oranlarının konut kredilerine talebi daha da azaltabileceğini belirtiyor. Tüketicinin krediye karşı takındığı uzak tutumun da önümüzdeki süreçte konut sektörünün durgunlaşmasına sebep olabileceği konuşuluyor.
   </p>
   <p>
    Türkiye Müteahhitler Birliği, temmuz ayında yayımladığı ‘İnşaat Sektörü Analiz Raporu’nda, konut sektöründe balon tehlikesinin dikkatle değerlendirilmesini istedi. İlgili taraflarca gerekli bütün tedbirlerin alınmasında yarar gördüğünü de belirtti. Raporda, Türkiye’nin uluslararası anlamda konut fiyatlarının en çok yükseldiği ülke olarak öne çıktığı belirtildi. Balon tartışmaları ile ilgili olarak da şöyle dendi:
   </p>
   <p>
    “Mevcut konut stokunda 2013 yılında üretilmiş ve satılamadığı için 2014’e devredilmiş dairelerin de bulunduğu, tüketici güven endeksindeki gerileme ve talebi baskılayan siyasi ve ekonomik faktörler dikkate alındığında balon tehlikesinin dikkatle değerlendirilmesinde ve gerekli önlemlerin ilgili tüm taraflarca alınmasında yarar görülmektedir.”
   </p>
   <p>
    Konut sektöründe faaliyet gösteren şirketler ise herhangi bir balon tehlikesinin söz konusu olmadığını düşünüyor. Emlak Konut Gayrimenkul Yatırım Ortaklığı’nın (GYO) raporuna göre, sektör büyüme potansiyelini sürdürüyor. Dolayısıyla fiyattaki dalgalanmalar balon olarak yorumlanamaz. ‘Gayrimenkul ve Konut Sektörüne Bakış’ isimli rapora göre Türkiye’de orta ve alt grubun konut ihtiyacı yoğun olarak sürüyor. Orta üst ve lüks segmentte de talep artarak devam ediyor. Dolayısıyla inşaat, Türkiye’nin lokomotif sektörlerinden olmaya devam edecek. Demografik ve ekonomik gelişmelere bakıldığında da sektörün daha çok potansiyel içerdiği ortada.
   </p>
   <p>
    <img alt="" height="291" src="http://web.archive.org/web/20141001194212im_/http://medya.aksiyon.com.tr/aksiyon/2014/09/01/insaat-sektoru2.jpg"/>
   </p>
   <p>
    Dumankaya İnşaat Yönetim Kurulu Başkanı Uğur Dumankaya da sektörün gidişatı konusunda iyimser. 2014’ün ilk 8 ayının seçim gündemi ile geçtiğini ve seçim dönemlerindeki belirsiz siyasi ortamın ister istemez gayrimenkul sektörünü de olumsuz etkilediğini belirten Dumankaya’nın konuyla ilgili değerlendirmeleri şöyle:
   </p>
   <p>
    “Türkiye’ye yakın coğrafyalardaki olayların düşen satışlarda etkisi olmuş olabilir. Merkez Bankası kararı ile faizler düştü ve yüzde 1’in altına indi. Buna rağmen satışlar düşüyor. Kısa vadede bazı segmentlerde fazla arz olduğunu düşünüyorum. Yanı sıra 2013 yılının son aylarından bu yana Türkiye bir seçim döneminden geçmekteydi. Seçim dönemlerindeki belirsiz siyasi atmosfer yatırımcının planlarını etkilemesine sebep oluyor. Hâl böyle olunca da bu durumdan gayrimenkul sektörü de etkileniyor. Fakat bu konjonktürel durumun son evresine geldiğimiz kanaatindeyim. Ramazan ve Cumhurbaşkanlığı seçimleri sonrasında satışlarımızın arttığını gözlemledik. Ülke gündemini uzunca bir süredir meşgul eden seçimlerin geride kalması ile siyasi belirsizlik yerini istikrara ve güvene bırakıyor. Bu şartlar altında biz, seçim dönemini geride bırakan yatırımcının, Eylül’den itibaren satışları hareketlendirmesini bekliyoruz.”
   </p>
   <p>
    <strong>
     Seyfettin Gürsel:
    </strong>
   </p>
   <p>
    <strong>
     Balon yok, arz fazlası var
    </strong>
   </p>
   <p>
    Akademisyen-yazar Seyfettin Gürsel’e göre de konut sektöründe balon yok. Ama arz fazlası var. Zaman gazetesinde yazarlık yapan Gürsel’in son makalesi bu konuyla ilgili. Kendisine son iki yıldır hep, “Konut balonu var mı, ne zaman patlayacak?” sorusunun yöneltildiğini aktaran Gürsel’in balon konusundaki görüşleri şöyle:
   </p>
   <p>
    <img alt="" height="200" src="http://web.archive.org/web/20141001194212im_/http://medya.aksiyon.com.tr/aksiyon/2014/09/01/insaat-sektoru3.jpg"/>
    “…Varlık balonu kavramı şöyle bir süreci tanımlar: Düşen faizler ve gevşeyen kredi koşulları konut talebini kamçılar. Talep arttıkça fiyatlar artar. Artan fiyatlar kredi çekip konut satın almayı cazip kılar (spekülatif davranış). Bu süreç bir süre gider ve sonunda ortaya büyük bir fiyat balonu çıkar. Balon eninde sonunda patlar ve fiyatlar tepetaklak olur. Alınan krediler geri ödenemez hâle gelir. Kriz banka sistemine sıçrar. 2008-2009 yıllarında ABD, İrlanda, İspanya gibi ülkelerde yaşanan budur.
   </p>
   <p>
    “Oysa bizim kriz ertesi konut fiyat artışı böyle bir gelişmeye işaret etmiyor. Belki önceki dönemde (2003-2007) balondan söz edilebilir. Bu dönemde İstanbul’da konut fiyatı iki katına çıkarken konut arzı da (Yapı Ruhsatı endeksi) 7 kat artmıştır. Ancak bu dönemin sonunda balon patlaması olmamıştır çünkü fiyatta düşüş yüzde 14 ile sınırlı kalmıştır. Bunun en önemli nedeni konut fiyatlarındaki artışın, Büyükduman’ın gösterdiği gibi, inşaat maliyetlerinden değil, arsa fiyatlarındaki müthiş artıştan (arsa rantı) kaynaklanmış olmasıdır.
   </p>
   <p>
    “Son döneme gelince. İlk 6 aylar itibariyle 2012-2014 dönemini Türkiye genelinde incelediğimizde karşımıza çıkan manzara şudur: Yıllık konut nominal fiyat artışı yüzde 12 civarındadır (TCMB). Reel artış yüzde 3-4 demektir. Yapı ruhsatı alan özel kesim daire sayısı artışları ise sırasıyla yüzde 13 ve yüzde 35’tir (TÜİK). Bu rakamlara bakınca ben bir balon değil arz fazlası görüyorum.
   </p>
   <p>
    “Bu şu anlama gelir: Önümüzdeki dönemde inşaat sektöründe bir düzeltme kaçınılmazdır; inşaatlar önemli ölçüde yavaşlar, reel fiyatlar da sınırlı ölçüde geriler. Büyüme için kötü haberdir.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=39377), [web.archive.org (arşiv bağlantısı)](http://web.archive.org/web/20141001194212/http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=39377)
