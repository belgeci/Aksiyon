# Kira ile satış farkı

*Ramazan Solak 2014.11.03*

<div class="pNewsDetailMainContent" itemprop="articleBody">
 <p>
  Önce olayı özetleyelim. Yenibosna’da bulunan Hazine’ye ait arsa 13 Aralık 2011’de düzenlenen ihale sonucunda 49 yıllığına TUSKON’a kiralanır; yıllık 1,6 milyon lira karşılığında.
 </p>
 <p>
  Defterdarlık ile ön izin sözleşmesi imzalayan TUSKON arsa devrine ilişkin ön izinlerin uzatılması için 26 Aralık 2012’de başvuru yapar. Süre uzatımı alır. Arsa üzerinde yapmayı düşündüğü inşaat projesi için 2013’te geliştirdiği plan İstanbul Büyükşehir Belediyesi İmar Komisyonu’ndan onay alamaz. İşleri tamamlayamadığı için 10 Ocak 2014’te yeniden süre uzatımı ister. Ama bu kez ret cevabı alır. Çünkü, bürokratların fark ettiğine göre 2012’den itibaren bu kararları Başbakanlık vermektedir ve konu kendisine sorulan Başbakanlık onay vermez. Küçük bir not; haberlerin yer aldığı gazeteler bu ayrıntıyı fark edenin İstanbul Valiliği mi, yoksa Maliye Bakanlığı mı olduğu konusunda fikir birliği içinde değil. Neyse. TUSKON, bunun üzerine konuyu yargıya taşır. Bu arada arsa TOKİ’ye devredilir ve Emlak Konut GYO tarafından satın alınır. 27 Ekim 2014’te de arsa satışı karşılığı gelir paylaşımı modeli ile ihaleye çıkarılır. İlginçtir, TUSKON’un itirazı üzerine verilen ‘yürütmeyi durdurma’ kararı ile ihale aynı güne denk gelir.
 </p>
 <p>
  TUSKON, ihale günü yaptığı açıklamada hukuki mücadelesine devam edeceğini vurgularken, bu durumu, “Bugün Emlak GYO’ya tebliğ edilecek olan yürütmeyi durdurma kararına rağmen....” şeklinde dile getirdi. Aynı gün Emlak Konut’tan da arazinin TOKİ’den satın alındığı ve 29 Mayıs 2014’te devrinin yapıldığı açıklaması geldi. Tapu kaydında da BEDAŞ dışında herhangi bir takyidat ya da şerh bulunmadığı gibi ihale sürecini durdurmaya yönelik herhangi bir mahkeme kararının da söz konusu olmadığı kaydedildi.
 </p>
 <p>
  Bu arada; TUSKON’a kiralanan, Emlak Konut tarafından satışa çıkarılan arazi ile ilgili tasarrufun ne kadar yerinde olduğunu anlatmak için ‘havuz medyası’ olarak adlandırılan gazetelerde haberler çıktı. İddialara göre arazi peşkeş çekilmekten kurtarılmış ve iyi bir fiyata satılığa çıkarılmıştı. TUSKON, haberlere tepki gösterdi ve şu açıklamayı yaptı: “Havuz medyasının öncü kurumlarından Sabah gazetesinde yer alan devletin 60 kat kâr ettiği iddiası tamamen mantık dışıdır. Söz konusu gazeteler aracılığı ile yıllık kira bedeli ile şimdiki satış bedeli kıyaslanarak ve ‘peşkeş, kelepir, işgal’ ifadeleri kullanılarak ucuz bir algı operasyonu yapılmaya çalışılmaktadır. Konfederasyonumuz haberdeki iddiaların aksine söz konusu arsayı usulsüz işlem ve ucuz yolla kiralamamıştır. Asıl usulsüzlük şu andaki süreçte yaşanmaktadır.”
 </p>
 <p>
  İşin bir de hesap kısmı var; iki aşamalı yapılacak ‘satış’ ihalesinin ilk ayağında ortaya çıkan en iyi teklif şöyle: 300 milyon TL gelir üzerinden Emlak Konut’a yüzde 32 hisse verilecek. Eğer ihaleyi alan şirket 300 milyon lira veya altında bir gelir elde ederse Emlak Konut’a 96 milyon TL ödeyecek. Eğer rakam 300’ün üzerine çıkarsa yüzde 32’sini hesaplayıp o parayı verecek. Peki, TUSKON’un vereceği ‘kira’ ne kadar? Yıllık 1,6 milyon TL. Süresi 49 yıl. Toplamda 78,4 milyon lira ediyor. Kira olarak ödenecek rakam, Emlak Konut’a satış üzerinden teklif edilenin yüzde 82’sine denk geliyor. Üstelik, süre bitince arazi yine devletin. İstediği gibi tasarruf edebilir. Ama mesele üzüm yemek değil, bağcıyı dövmek olunca, hesabın bile algısı değişiyor!
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/kira-ile-satis-farki_539787), [web.archive.org (arşiv bağlantısı)](http://web.archive.org/web/20141217084841/http://www.aksiyon.com.tr:80/ekonomi/kira-ile-satis-farki_539787)
