# Millî ve yerli

*Ramazan Solak 2015.09.28*

<div class="pNewsDetailMainContent" itemprop="articleBody">
 <p>
  Millî ve yerli; bu iki kelime, İstanbul Yenikapı’daki terör protestosu mitinginde sarf edilince  gündemin ilk sırasına oturdu. Gerçi orada vekil adayları ile ilgili ‘siyasi’ bir gönderme var idi ama ‘yerli ve millî’ konusu ülkenin ekonomisi için de çok önemli. Türk sanayii önemli oranda dışa bağımlı ve ne yapsa bundan kurtulamıyor.
 </p>
 <p>
  Çünkü sanayide çark-ların dönmesi buna bağlı. Lakin üretim için ham madde ve ara malı ithal etmek gerekiyor. Bu yüzden yurtdışına hatırı sayılır para ödüyoruz. Şöyle ki: 100 dolarlık bir mal üretimi için yurtdışından 62 dolarlık ara malı almak gerekiyor. Yani Türkiye’de üretilen 100 dolarlık malın satışından yerlinin cebine 38 dolar, yabancının cebine 62 dolar giriyor.
 </p>
 <p>
  Dolayısıyla konu çok önemli. Bu bağımlılıktan kurtulmak için neler yapılmıyor ki. Toplum bilinci oluşturmak amacıyla her sene okullarda ‘Yerli Malı (resmî adı Tutum, Yatırım ve Türk Malları) Haftası’ kutlanıyor. Sonra gerek iş dünyası gerekse hükümetler dönem dönem yerli ve millî mal kullanımı için şatafatlı kampanyalar düzenliyor. Hatta iktidarlar kamu dairelerinde yerli malı kullanılması için talimat veriyor.
 </p>
 <p>
  Şimdi hafızamızı biraz tazeleyelim. Millî ve yerli üretimin teşviki, üretimde yerli malının ikamesi amacıyla AKP iktidarı döneminde de bazı düzenlemeler yapıldı. Mesela, 2008’de Başbakanlık bir genelge ile kamuya alımlarda yerli malı tercih edilmesini, hatta yüzde 15’e kadar da fiyat avantajı tanınmasını istedi. 2008’den bu yana geçen zamanda kamuya mal alımında yerli tercihine ne kadar dikkat edildi bilinmez. Ancak şu harcamalar ne 2008’deki düzenlemeye ne de millî ve yerli vurgusuna hiç uymuyor:
 </p>
 <p>
  Mimarlar Odası’na göre peyzaj maliyeti 2,5 milyar lirayı bulan Cumhurbaşkanlığı Sarayı’ndaki bitkilerin yüzde 80’i yurtdışından getirildi. Üstelik bunlar Ankara’nın havasına alışık olmayan türler.
 </p>
 <p>
  Cumhurbaşkanlığı Sarayı’nın camlarının yapımı için girişimde bulunan yerli Şişecam veto yedi. Şişecam Yönetim Kurulu Başkan Vekili ve Genel Müdürü Prof. Dr. Ahmet Kırman, ithalatın tercih edildiğini söyledi.
 </p>
 <p>
  CHP Ankara Milletvekili Bülent Kuşoğlu, Maliye Bakanı’nın Meclis’teki bütçe görüşmelerinde “Saraya ithalat yoluyla alınan ürünlerin maliyetini” sorduğunu ancak “Bilmiyoruz.” cevabını aldığını ifade etti.
 </p>
 <p>
  Bunlar, yakın geçmişte yapılan ve kamuoyuna yansıyan kamu harcamalarından bilinenlerin bazıları. Belki, devletin bütçesi içinde lafı bile edilmeyecek rakamlar söz konusu. Ancak iktidarda millî ve yerli konusunda oldukça hassas bir yönetim varken yapılmaları hayli dikkat çekici...
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-pano/milli-ve-yerli_552381), [web.archive.org (arşiv bağlantısı)](http://web.archive.org/web/20151011124500/http://www.aksiyon.com.tr:80/eko-pano/milli-ve-yerli_552381)
