# Patladı gitti

*Ramazan Solak 2015.05.26*

<div class="pNewsDetailMainContent" itemprop="articleBody">
 <p>
  Hatırlarsınız, bundan bir süre önce Cumhurbaşkanı Erdoğan’ın faiz üzerinden yüklenmesiyle şamar oğlanına dönen Merkez Bankası üzerinde büyük bir enerji birikimi olmuştu. Başkan Erdem Başçı’nın istifa edeceği/ettiği ciddi ciddi konuşulmaya başlamıştı. Yükselen gerilim üzerine patlak vermesi beklenen krizin üstü Başbakan Yardımcısı Ali Babacan’ın ve Cumhurbaşkanlığı danışmanlarının da iştirak ettiği Saray görüşmesi ile örtülmüştü. Lakin üzerinde büyük bir gerilim oluşan Merkez’den beklenen patlama çok başka bir yerden geldi; havalimanından. Evet, Atatürk Havalimanı’nda bir çuval patladı ve etrafa 10’luk, 20’lik banknotlar saçıldı. Resmî bir açıklama yapılmadı ama Merkez Bankası yetkililerine dayandırılan bir habere göre patlayan çuvallar ona aitti.
 </p>
 <p>
  Rivayete göre; para otoritesi yurtdışındaki TL’ye talebi karşılamak için muhabir bankalara para gönderiyordu. Bu 170 çuval para da bu çerçevede İsviçre’nin Zürih şehrine transfer ediliyordu. Ancak Ankara’dan yola çıkan bu çuvallardan bazıları İstanbul’da Zürih’e gidecek uçağa taşınırken düştü ve patladı. Ortalığa saçılan paraları toplamak da havalimanı görevlilerine düştü.
 </p>
 <p>
  Söz konusu olay çuval çuval para transferi ve paraların da Merkez Bankası’na ait olduğu iddia edilince insanın aklına pek çok soru geliyor. Mesela; madem paralar devletin, neden sağlam balyalara değil de patlayacak çuvallara konuldu? Neden çuvalların içinde 10’luk ve 20’lik banknotlar var?
 </p>
 <p>
  Acaba patlamayanlarda 50, 100 hatta 200’lük banknot da olabilir mi? Böyle önemli bir kargonun transferine, taşıma özel bir şirket üzerinden yapılsa bile refakat eden güvenlik görevlileri olmaz mı?
  <br>
   Ya da şöyle sorular da gelebilir; yurtdışında en çok Türk nüfus Almanya’da yaşıyorken TL’nin Avrupa’da dağıtımı için neden Zürih tercih ediliyor?
  </br>
 </p>
 <p>
  <strong>
   Dip not!
  </strong>
  <br>
   İsviçre; gizli hesapların tutulduğu ülke olarak biliniyor. Alanında uzman isimlerden oluşan ve Vergi Adaleti Ağı (Tax Justice Network) olarak adlandıran grubun Kasım 2013’te Londra’da düzenlediği basın toplantısında açıkladığı ‘Gölge Finans Endeksi’ne göre ‘kara para cenneti’ dendiğinde akla ilk gelen ülkelerden de biri.
  </br>
 </p>
 <p>
  Türkiye-İsviçre Araştırmalar Vakfı’na göre Türklerin İsviçre’de 20 bin hesabı var. Uluslararası Araştırmacı Gazeteciler Konsorsiyumu’na (ICIJ) göre de 2008’de Türklerin İsviçre’deki özel bir bankada bulunan hesaplarındaki mevduatın toplam değeri 3,5 milyar dolardı. Gizli hesaplardaki toplam mevduat ise  100 milyar doları buluyordu.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/patladi-gitti_551029), [web.archive.org (arşiv bağlantısı)](http://web.archive.org/web/20150719020431/http://www.aksiyon.com.tr/ekonomi/patladi-gitti_551029)
