# Öyleyse kedi nerede?

*Ramazan Solak 2015.09.07*

<div class="pNewsDetailMainContent" itemprop="articleBody">
 <p>
  Nasrettin Hoca fıkrasıdır. Hoca aldığı bir okka eti akşama yahni yapması için hanımına teslim eder. Ancak hanımı yahniyi misafirliğe gelen komşularına ikram eder. Akşam Hoca’ya da kedi yedi der. Sinirlenen hoca kediyi bulur ama bir deri bir kemik görünce teraziye koyup tartar, bir okka gelince hanımına döner ve sorar: “Hanım bu kedi ise et nerede? Et ise kedi nerede?”
 </p>
 <p>
  “Fotokopiyi unuttular”. Haberin başlığı böyle. Hangi gazete olduğu önemli değil! Koza İpek Holding’e polis eşliğinde yapılan operasyonda el konulan fotokopi makinelerindeki hafıza kartlarında olduğu ‘ileri sürülen’ bazı bilgiler haberleştirilmiş. 3 günlük arama süresinin ilkinde delil poşetine konulan hafıza kartları ne zaman çözülmüş ve içindekiler ayıklanmış muamma. Lakin görünen o ki acar muhabir bu bilgileri aramanın ikinci günü devam ederken edinmiş. Bünyesinde 27’si faal 30 şirket bulunan bir holdingin merkezinde bulunan fotokopi makinalarının hafıza kartlarından bahsediyoruz. Fotokopi makinalarından günlük alınan çıktı miktarını varın siz hesap edin...
 </p>
 <p>
  Ancak, konumuz bu değil. Hafıza kartlarından elde edildiği öne sürülen şu bilgi: “Repo kılıfıyla ülke ülke dolaştırılıp aklanan haraç parasının trafiği ise dudak uçuklattı: Tam 121 milyar dolar! 1,5 yılda İpek Grubu şirketlerinde toplam 121 milyar dolarlık para trafiği yaşandı.”
 </p>
 <p>
  İlgili mevzuat gereği 50 bin dolar veya üzerindeki her türlü para hareketi Merkez Bankası tarafından izleniyor. İşlemi yapan banka, bunları sürekli olarak Merkez Bankası’na raporluyor. MASAK da istediği anda bu raporlara ulaşabiliyor. Yani burada ‘kayıtlı’ bir işlem söz konusu. Bu durumda akla şu soru geliyor; fotokopi makinasının hafıza kartında bile bulunabilen, dudak uçuklatacak büyüklükteki 121 milyar dolarlık para trafiğini sistemi gözeten, denetleyenler (MASAK gibi, Merkez Bankası gibi, BDDK gibi) nasıl atladı? Demek ki hem büyük bir otorite boşluğu var hem de inanılmaz bir suiistimal zinciri. Öyle ise vay Türkiye’nin hâline.
 </p>
 <p>
  Bir de şu bilgilere bir bakalım. Hâlihazırda Merkez Bankası’nın rezervi 120,7 milyar ABD doları. Bunun 101 milyar doları döviz, 18,1 milyar doları altın cinsinden. Repo üzerinden döndüğü iddia edilen rakam 121 milyar dolar. Merkez’in kasasındaki dolar ve altının toplamı kadar. İddia doğru ise son 1,5 yılda Merkez Bankası’nın kasasındaki bu dolar ve altının karşılığı döviz elini kolunu sallaya sallaya ülke ülke dolaşmış.
 </p>
 <p>
  Şimdi, bu iddiayı/haberi kaleme alanlar, yayımlayanlar ya etin ya da kedinin nerede olduğunu söylemek zorunda...
 </p>
 <p>
  <strong>
   Yanlış Hesap
  </strong>
 </p>
 <p>
  Koza İpek Holding ile ilgili bir diğer iddia yurtdışına 7 milyar dolar çıkardığı yönünde. Şirketlerinin hesabında bulunan 7 milyar 40 milyon doları Garanti Bankası, Akbank, Bank Asya ve Finansbank aracılığıyla Bahreyn, Malta ve Kıbrıs’taki hesaplara aktardığı ileri sürülüyor. Bu para transferinin MASAK’a bildirip bildirilmediğini araştırmak da holding merkezine yapılan baskının gerekçeleri arasında gösteriliyor.
 </p>
 <p>
  Anlaşıldığı kadarıyla bahse konu tutar, off shore hesapları ile ilgili. Zaten konuyla ilgili açıklama yapan Akın İpek de iddiaya, “Koza Altın’ın 2010’dan itibaren toplam cirosu 2 milyar 250 milyon dolar. Tutanakta belirtilen bir 7 milyar dolardan bahsediyorlar. Bizim gibi şirketler paralarını belli vadelerle (off shore hesaplarda) açma kapatma yaparlar. Eğer sadece açmaları matematik gibi alt alta toplar, kapatmaları toplamazsanız ortaya 7 milyar dolar çıkar. Ama yok böyle bir para. Benim şirketimin hiçbir şekilde böyle bir parası yok.” şeklinde cevap verdi.
 </p>
 <p>
  Holding yetkilileri de ‘off shore’ hesap konusuna şöyle açıklık getirdi: “Stopaj vergisi olmadığı için off shore şubenin net getirisi her zaman daha yüksektir. İlgili kurum parasını bir günlükten tutun da genellikle bir aya kadar repo veya mevduat yapabilir. Bunu döviz girdisi olan ve hisseleri borsada işlem gören bütün büyük gruplar yapıyor. Koza Grubu da Kıbrıs hariç, dört büyük bankanın off shore şubelerinin elindeki nakit varlığı değerlendirmektedir. Haziran 2015 bilançosuna göre Koza Altın’ın elindeki nakit varlığı 1 milyar 79 milyon TL (bugünkü kurla 365 milyon dolar). Bunun hepsi off shore olmaz. Şirket yurtiçinde de, off shore’da da mevduat yapıyor. Diyelim ki 50 milyon doları bir yılda 20 kez off shore’da haftalık repo yapsa, bunu alt alta toplasanız, zaten bir yılda 1 milyar dolara ulaşır. Muhtemelen savcı bu repo için giriş çıkışları alt alta toplamış ve kendince böyle bir para bulmuş. Çıkışları yazarken, geri dönen parayı hesaba katmamışlar gibi görünüyor ama MASAK’ın bulduğu bu rakamı bize izah etmesi gerekiyor.”
 </p>
 <p>
  Görünen o ki bir hesap hatası söz konusu. Yalnız, bu yanlış hesabı yapanlar kendileriyle birlikte adı geçen bankaları ve Merkez Bankası’nı da töhmet altında bırakıyor.
 </p>
 <p>
  <strong>
   Yabancı Uyarısı
  </strong>
 </p>
 <p>
  Koza İpek Holding’e polis eşliğinde yapılan operasyon yurtdışı piyasalar tarafından da yakından takip ediliyor. Holdingin daha yeni yapılan resmî incelemede verdiği belgelere rağmen mahkeme kararıyla polis eşliğinde basılmasının yargının siyasallaştığı düşüncesini pekiştirdiğini vurgulayan ekonomistler, bu durumdan zaten ürkek olan sermayenin olumsuz etkileneceğine dikkat çekiyor. Özellikle yabancı fonların bir ülkede kısa vadeli dahi olsa yatırım yapmak için ilk başta hukukun işleyişine baktığına işaret eden ekonomistler, bu yüzden yatırımcının ülkeyi terk edeceğinin altını çiziyor.
 </p>
 <p>
  New York merkezli Stroz Friedberg şirketinden Jonathan Friedman, yaşanan olayın Türkiye’de yargının siyasallaşmaya devam ettiğini gösterdiğini belirterek, “Yatırımcılar için, yargının ve düzenleyici kurumların siyasallaşması, seçim döneminde muhaliflerle bağlantılı iş dünyası için politik riskini yükseltiyor.” ifadesini kullanıyor. UBS’den Manik Narain de “Seçimden önce bu tür şeyleri yoğunlaştırmak Türkiye’deki yatırım ortamını zayıflatmak için bir risktir.” uyarısında bulunuyor. Ekonomist Mehmet Özhabeş de yaşanan böyle bir ortamda yabancıların Türkiye’ye yatırım yapmasının beklenemeyeceğini söylüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/oyleyse-kedi-nerede_552154), [web.archive.org (arşiv bağlantısı)](http://web.archive.org/web/20150920091356/http://www.aksiyon.com.tr:80/ekonomi/oyleyse-kedi-nerede_552154)
