# Makyaj akıyor

*Ramazan Solak 2015.03.10*

<div class="pNewsDetailMainContent" itemprop="articleBody">
 <p>
  Semt pazarları ve marketlerdeki sebze-meyve fiyatları cep yakıyor. Alışveriş merkezlerindeki kıyafet ve ayakkabı etiketlerine bakmak bile cesaret ister hâle geldi. Ama devletin resmî verilerine göre enflasyon yüzde 7,5. İnsan, ister istemez bunda bir terslik var diye düşünmeden edemiyor.
  <br>
   Teknik izahı şöyle; İstatistik Kurumu (TÜİK), tüketici fiyatlarındaki değişimi ölçmek için 2003 yılını başlangıç olarak alıyor. Bu çerçevede bütün il merkezleri ile 74 ilçede aylık olarak 27 bin 198 işyerinden 390 bin 984 fiyat derleniyor, 4 bin 290 kiracı takip ediliyor. Enflasyonu hesaplamak için mal ve hizmet tüketmek amacıyla yapılan bütün nihai parasal tüketim harcamaları esas alınırken, toplam 426 ürünün fiyat hareketi gözleniyor. Bunlardan taze sebze ve meyveler, futbol maçına giriş ücreti, LPG, tüp gaz, altın ve seçilmiş 15 gıda ürünü haftada bir kez ve diğerleri ayda iki kez; kiralar ve seçilmiş 83 madde çeşidi ayda bir kez derleniyor. Benzin ve mazot fiyatları ise günlük olarak takip ediliyor. Gelir grubu veya coğrafi bölgelere göre herhangi bir ayırım yapılmıyor.
  </br>
 </p>
 <p>
  TÜİK’in açıklamasına göre şubat ayı itibarıyla 44 maddenin ortalama fiyatlarında değişim olmazken, 267 maddenin ortalama fiyatlarında artış, 115 maddenin ortalama fiyatlarında ise düşüş gerçekleşti, enflasyon da yüzde 7,5 oldu. Bu orana rağmen enflasyonun neden cebimizi yaktığı sorusunun cevabı ise Merkez Bankası’ndan gelen açıklama ile ortaya çıktı. Ekmek-su gibi, meyve-sebze gibi birkaç günde bir almak zorunda olduğumuz ‘gıda ve alkolsüz içecekler’ grubundaki yıllık enflasyon yüzde 13,70 idi; ortalama enflasyonun iki katı. Üstelik işlenmemiş gıdadaki yıllık enflasyon yüzde 16,2’yi, taze sebze-meyvede de yüzde 30’u buluyor.
 </p>
 <p>
  İşte böyle; çarşı-pazar yangın yerine dönmüş ama enflasyon karşıdan çok güzel görünüyor. Tabii makyajlı hâliyle...
 </p>
 <p>
  <img alt="" src="http://web.archive.org/web/20150707034820im_/http://medya.aksiyon.com.tr//aksiyon/2015/03/10/566082.jpg "/>
 </p>
 <p>
  <strong>
   Yoksul ile zenginin enflasyonu bile farklı!
  </strong>
 </p>
 <p>
  TÜİK tarafından yapılan enflasyon sepeti ağırlıklandırması bütün gelir ve harcama gruplarının bir ortalaması olduğundan hesaplanan enflasyon endeksi aslında temsilî (ortalama) hane halkının enflasyonunu yansıtıyor. Değişik gelir ve harcama gruplarında yer alan hanelere özgü enflasyon oranı ise tüketim sepetlerinin mal ve hizmet bileşimine bağlı olarak farklılaşıyor.
 </p>
 <p>
  Bahçeşehir Üniversitesi Ekonomik ve Toplumsal Araştırmalar Merkezi’nin bu çerçevede yaptığı araştırma, yoksul ile zenginin enflasyonu arasında rekor seviyede fark olduğunu ortaya koydu. TÜİK’in Hane Halkı Bütçe Anketi’nin (HBA) tüketim harcamaları bilgileri kullanılarak yapılan araştırmada 2003-2014 dönemi için en zenginden en yoksula yüzde 20’lik harcama gruplarına ait farklı enflasyon oranları hesaplandı. Buna göre zengin kesimden yoksul kesime gidildikçe fiyat endeksinin son 6 yıldır belirgin biçimde farklılaştığı gözlendi. 2013 sonu itibariyle yüzde 13 olan farkın 2014 sonunda 5 puan artışla yüzde 18’e yükseldiği tespit edildi.
 </p>
 <p>
  Yoksullar aleyhine gelişen enflasyon farkının esas olarak ‘konut ve gıda fiyat artışının ortalama enflasyonun üzerinde artmasından’ kaynaklandığı belirlendi.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/makyaj-akiyor_550121), [web.archive.org (arşiv bağlantısı)](http://web.archive.org/web/20150707034820/http://www.aksiyon.com.tr/ekonomi/makyaj-akiyor_550121)
