# 2013'ten 2015'e ne değişti?

*Ramazan Solak 2015.08.18*

<div class="pNewsDetailMainContent" itemprop="articleBody">
 <p>
  TÜGİAD, yılın 6 aylık verilerini esas alarak Türkiye’nin il bazında ticari risk haritasını çıkarttı. Sonuçlar oldukça şaşırtıcı. Örneğin; en riskli il Batman. En az riskli il de Siirt. Büyük kentlerde ticari risk çok hızlı yükseliyor. Büyükler arasında yüzde 51,85 ile en yüksek ticari riske sahip il; Bursa. Onu yüzde 48,82 ile siyaset ve bürokrasinin merkezi başkent Ankara izliyor. İzmir’deki risk oranı yüzde 43,76. İstanbul’unki yüzde 37,27. Sanayinin kalbi Kocaeli’nin risk oranı da yüzde 36,58.
 </p>
 <p>
  Risk haritası hazırlanırken karşılıksız çek, protestolu senet ve takipteki alacak verileri 5 farklı kriter esas alınarak analiz edildi. İldeki protestolu senet tutarının ildeki firmaların cirosuna oranı; ildeki protestolu senet sayısının ildeki kurumlar vergisi mükellef sayısına oranı ve ildeki karşılıksız çek tutarının ilde bankalara ibraz edilen çek tutarına oranı karşılaştırıldı. Ayrıca ildeki karşılıksız çek sayısının ilde bankalara ibraz edilen çek sayısına oranı ile ilde takibe düşmüş alacaklar toplamının ildeki nakdi krediye oranı da esas alınan kriterler arasında yer aldı. Bankalar Birliği, Bilim Sanayi ve Teknoloji Bakanlığı, bankacılık otoritesi BDDK’nın verileri kullanılarak elde edilen endeksler bazında illerin risk skorları elde edildi. Yapılan analizler sonucu hazırlanan raporda yer alan şaşırtıcı bazı bilgiler şöyle:
 </p>
 <p>
  Mersin, Adana, Gaziantep, Diyarbakır başta Suriye sorunu olmak üzere bölgede yaşananlardan en çok etkilenen iller oldu. Mersin risk bakımından 81 il içinde 38, Gaziantep de 45 sıra birden yükselerek ciddiyetle değerlendirilmesi ve önlem alınması gereken bir pozisyona geldi. Habur-Mersin hattı son dönemden en olumsuz etkilenen bölge olarak listeye damgasını vurdu. Orta Anadolu’da Yozgat, Güneydoğu’da Hakkâri ve Diyarbakır yüksek ticari risk puanıyla dikkat çekti. Özellikle seçim sonrası dönemde ortaya çıkan politik risk ve yine Türkiye’nin güney ve güneydoğusunda etkili olan terör olayları nedeniyle bu bölgedeki ticari riskin daha da yükselmesi sürpriz olmayacak.
 </p>
 <p>
  Son bir not daha. Listede en riskli il çıkan Batman ile ilgili. Çözüm sürecini desteklemek ve elini taşın altına koymak amacıyla iş dünyasının iki sivil toplum örgütü Müstakil Sanayici ve İşadamları Derneği (MÜSİAD) ve Türk Sanayiciler ve İşadamları Derneği (TÜSİAD) 2013 yılında bu ilde toplantılar yapmıştı, büyük umutlarla. Gelinen nokta ortada. Sahi, 2013’ten 2015’e ne değişti?
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/2013ten-2015e-ne-degisti_552012), [web.archive.org (arşiv bağlantısı)](http://web.archive.org/web/20150831073741/http://www.aksiyon.com.tr:80/ekonomi/2013ten-2015e-ne-degisti_552012)
