# Para müteahhide borç vatandaşa

*Ramazan Solak 2014.04.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Atalarımız, ‘Borç, yiğidin kamçısıdır’ demiş. Kısa izahı şöyle: “Borç, bazı insanları çalışmaya teşvik eder, sorumluluk duygusu aşılar. Borçlu, bir an önce kurtulmak için daha çok çalışır.” Anlaşılan Hükümetin, ‘borç üstlenimi’ adı altında Hazine üzerine yüklediği yeni ‘özel’ garantiler, borcun ödenmesi için ‘daha çok çalışmak’tan fazlasını gerektirecek.
  </font>
 </div>
 <div id="newsText">
  <font class="detail-text">
   <p>
    Konu malum; Asgari yatırım tutarı 1 milyar TL olan yap-işlet-devret projeleri ile Sağlık Bakanlığı ve Milli Eğitim Bakanlığı tarafından gerçekleştirilen ve asgari yatırım tutarı 500 milyon TL olan yap-kirala-devret projelerine Hazine garantisi (borç üstlenimi) verildi. Bu garanti geriye dönük bazı projeleri de kapsıyor. Mesela; hani ‘devletin kasasından 5 kuruş çıkmayacak’ denilen Üçüncü Hava Limanı, Üçüncü Köprü gibi... Söz konusu düzenlemenin bunlarla birlikte Hızlı Tren, Avrasya Tüneli gibi projeleri de kapsayacağı ifade ediliyor. Böylece özel sektörün alacağı yaklaşık 50 milyar dolarlık (yaklaşık 110 milyar TL) devasa bir borç, Hazine garantisi altına girmiş olacak. Üstelik Resmî Gazete’de yayımlanmayacağı için kimsenin haberi olmayacak.
   </p>
   <p>
    Hazine Müste-şarlığı’nın verilerine göre geçen yıl sonu itibarıyla Türkiye’nin brüt dış borcu 388,2 milyar dolar. Bunun 267 milyar doları özel sektöre ait. Hazine garantili dış borç ise 10,5 milyar dolar; 5,8 milyarı kamuya, 4,7 milyarı özel sektöre ait. Evet, Hazine’nin özel sektöre garanti verdiği bir borç var ama bu ‘alım garantisi’ şeklinde. Hani, üçüncü köprü yapıldıktan sonra taahhüt edilen araç geçişi olmadığında kalan parayı ödemesi gibi. Yeni yönetmelik, bu garantiye ek bir başka garanti veriyor; işi yapmak için dış finansman arayışına giren şirketin bulacağı parayı geri ödeme garantisi... Eğer şirket bir şekilde batarsa, iş yarım kalmış bile olsa Hazine bu borcu ödeyecek.
   </p>
   <p>
    Bu arada sadece söz konusu projeler dolayısıyla kamunun sırtına yüklenen 50 milyar doların borç/milli gelir oranına etkisi, bu durumun Türkiye’nin riski ile ilgili dış piyasaların algısı ve Hazine’nin borçlanma faizleri üzerinde yapacağı baskı ve sonuçlarını da unutmamak lazım.
   </p>
   <p>
    Kapitülasyonlardan bu yana hem ülkemizin hem insanımızın başı borçlarla dertte. Sonuç aynı; borç kamçısı hep vatandaşın sırtında şaklıyor!
   </p>
   <hr/>
   <h3>
    <span>
     <img alt="" height="291" src="http://web.archive.org/web/20140926111830im_/http://medya.aksiyon.com.tr/aksiyon/2014/04/28/reza-zarrap.jpg"/>
    </span>
   </h3>
   <h3>
    <span>
     ‘Cari’ hesap!
    </span>
   </h3>
   <p>
    17 Aralık yolsuzluk ve rüşvet soruşturmasında, ‘rüşvet, altın kaçakçılığı, kara para aklama’ gibi suçlamalarla tutuklanıp yurtdışı yasağı ve imza şartı ile 2 ay 7 gün sonra serbest bırakılan İran asıllı işadamı Reza Zarrab’ın (Rıza Sarraf), Türkiye’nin cari açığının kapanmasına katkı sağladığı yönündeki sözleri çok tartışıldı. Şu ifadeleri o söyledi: “200 ton altın ihraç edip Türkiye’ye 25 milyar TL gelir sağladım. Cari açığın yüzde 15’ini ben kapattım.”
   </p>
   <p>
    Bir ülkenin ihraç ettiği mal ve hizmetlerden elde ettiği gelirin, ülkenin yurtdışından ithal ettiği mal ve hizmetlere yaptığı ödemelerden az olmasına ‘cari açık’ deniyor. Bir de ‘cari hesap’ var. Tanımı şöyle: İki taraf arasında sürüp giden alacak verecek işlemlerinin tutulduğu hesap, alacak-verecek hesabı. Ama konumuz o değil. Cari açık, ekonomik olarak Türkiye’nin en zayıf noktası. Özellikle yakın ve komşu ülkelerden enerji ihtiyacını karşılamak için aldığı petrol ve doğalgaza ödediği dolarlar yüzünden bir türlü kapanmıyor. Hayırsever işadamının bahsettiği konu da zaten İran’dan alınan doğalgazın parasının altın olarak ödenmesi.
   </p>
   <p>
    Hesabı bir yana (Rakamları ortalama olarak aldığımızda, 1 dolar 2 lira, 1 kilo altın 31.15 ons, altının onsu 1300 dolar, 1 kilo altın 40 bin 500 dolar, bir ton altın 40 milyon 500 bin dolar, 200 ton altın da yaklaşık 8,2 milyar dolar, yani 16,4 milyar dolar ediyor) bu yolla cari açık kapanıyor mu ona bakmak lazım. Bu altın Türkiye’de üretilip İran’a gönderilmiyor ki. Yurtdışından getiriliyor, sonra İran’a gönderiliyor. Bu arada ithalat-ihracat rakamları biraz kabarıyor ama bu cari açığı azaltır mı? Keşke öyle olsa; hayırsever birkaç işadamı sayesinde bu dertten kurtulmuş oluruz.
   </p>
   <hr/>
   <h3>
    <span>
     KDV yenilendi, e-iade dönemi başladı
    </span>
   </h3>
   <p>
    Maliye Bakanlığı, 1 Ocak 1985’ten beri uygulanan Katma Değer Vergisi (KDV) mevzuatında sadeleştirme yaptı. Bu konuda, ekonomik gelişmelere paralel 56 ayrı kanunda değişikliğe gidildiğini, 91 Bakanlar Kurulu Kararı, 123 KDV Genel Tebliği, 65 KDV sirküsü ve binlerce özelge yayımlandığını söyleyen Bakan Mehmet Şimşek, KDV uygulamalarını günümüz koşullarına uygun bir şekilde revize ederek, basit ve anlaşılır tek bir tebliğ haline getirdiklerini söyledi. Yeni tebliğ ile mevzuattaki dağınıklığı gidermeyi, ihtilaf konusu alanları netleştirmeyi, iade süreçlerini hızlandırmayı ve haksız iadelerin önlenmesine yönelik önemli bir uygulamayı hayata geçirmeyi amaçladıklarını vurguladı. Sahte belge düzenleme ve kullanmaya ilişkin tespitler ve buna ilişkin uygulamaları çok daha belirgin bir hale getirdiklerinin altını çizdi. Bu arada yeni uygulamalarla birlikte Türkiye genelinde KDV iadeleri de artık elektronik ortamda takip edilecek. KDV’den elde edilen gelirlerin toplam vergi gelirleri içindeki payının yüzde 30 civarında. Tahsil edilen KDV’nin yüzde 20’si iade ediliyor. 2013 yılında 124 milyar lira KDV tahsil edilirken, bunun 23 milyar lirası mükelleflere iade edildi.
   </p>
   <hr/>
   <h3>
    <img alt="" height="364" src="http://web.archive.org/web/20140926111830im_/http://medya.aksiyon.com.tr/aksiyon/2014/04/28/petrol.jpg"/>
    <span>
     Benzin fiyatı tavana değdi
    </span>
   </h3>
   <p>
    Enerji Piyasası Düzenleme Kurumu (EPDK), 31 Mart yerel seçimlerinden 10 gün kadar önce akaryakıtta tavan fiyat uygulamasına geçti.
   </p>
   <p>
    Üst kurul, İstanbul Avrupa yakası için akaryakıt tavan satış fiyatı belirliyor. Diğer illerdeki tavan fiyatlar da merkezlerin rafinerilere uzaklığına göre nakliye farkı eklenerek hesaplanıyor. 20 Mart’ta tabelalarda kurşunsuz benzinin litre fiyatı olarak 5,09 lira görünüyordu. Fiyat, Nisan’ın ilk haftasına kadar düştü ve 4,96 liraya kadar geriledi. Ancak o günden sonra yukarı tırmanış başladı.
   </p>
   <p>
    Üst kurul son olarak 25 Nisan’da tavan fiyatı benzinde 2 kuruş motorinde 1 kuruş artırdı. EPDK’nın internet sitesinde yayımlanan açıklamasına göre, benzinin tavan fiyatı 5,07 lira, motorinin fiyatı da 4,37 lira olarak belirlendi.
   </p>
   <p>
    Fazla söze hacet yok, tablo yeterince açıklayıcı zaten.
   </p>
   <hr/>
   <p>
    <span>
     <strong>
      Merkez Bankası, döviz musluğunu kıstı
     </strong>
    </span>
   </p>
   <p>
    Merkez Bankası (TCMB), günlük döviz satım miktarını 40 milyon dolara düşürdü. Gerekçe olarak da cari açıkta görülen iyileşme eğilimini gösterdi. Para otoritesi, bu kararını şu açıklama ile duyurdu: “Cari işlemler açığında görülen iyileşme eğilimi dikkate alınarak günlük döviz satım ihale tutarı 28 Nisan 2014 tarihinden itibaren en az 50 milyon ABD Doları’ndan en az 40 milyon ABD Doları’na indirilecektir.” Merkez Bankası, 3 Şubat’tan bu yana her gün 50 milyon dolarlık döviz satım ihalesi açıyordu.
   </p>
   <hr/>
   <p>
    <span>
     <strong>
      SPK’da 3 başkan yardımcısı görevden alındı
     </strong>
    </span>
   </p>
   <p>
    Sermaye Piyasası Kurulu’nda (SPK) başkan yardımcıları İbrahim Peker, Ömer Ergenç ve Bircan Akpınar ile 9 daire başkanı görevden alındı. Ayşegül Ekşit, Bora Oruç ve Ömer Gönül yeni başkan yardımcıları olarak atandı. Atamalar daire başkanları arasından yapıldığı için SPK’nın 12 daire başkanından 11’i de değişmiş oldu. Hükümet böylece 17 Aralık’ta yapılan yolsuzluk ve rüşvet operasyonundan sonra Maliye, BDDK ile Çalışma ve Sosyal Güvenlik Bakanlığı’ndan sonra tasfiye listesine SPK’yı da eklemiş oldu.
   </p>
   <hr/>
   <p>
    <span>
     <strong>
      Standard &amp; Poor’s, Rusya’nın notunu kırdı
     </strong>
    </span>
   </p>
   <p>
    Standard and Poor’s, Rusya’nın kredi notunu
   </p>
   <p>
    BBB-’ye indirdi, görünümü ‘negatif’ olarak açıkladı. Rusya-Ukrayna gerginliğinin sürmesi halinde ülkeden sermaye çıkışlarının artabileceği ve hâlihazırda zayıf seyreden ekonomik büyüme üzerinde de baskı oluşturabileceği konusunda uyarıda bulunan S&amp;P, yılın ilk çeyreğinde yatırımcıların ülkeden 64 milyar dolar çektiğini belirtiyor. Bu arada Rusya Merkez Bankası, artan finansal ve ekonomik endişeler nedeniyle  politika faizini beklenmedik bir şekilde 50 baz puan artırdı ve yüzde 7,5’e yükseltti.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38439-para-muteahhide-borc-vatandasa.html), [web.archive.org (arşiv bağlantısı)](http://web.archive.org/web/20140926111830/http://aksiyon.com.tr/aksiyon/haber-38439-para-muteahhide-borc-vatandasa.html)
