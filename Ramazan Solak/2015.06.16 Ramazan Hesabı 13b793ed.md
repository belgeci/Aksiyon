# Ramazan Hesabı

*Ramazan Solak 2015.06.16*

<div class="pNewsDetailMainContent" itemprop="articleBody">
 <p>
  On bir ayın sultanı Ramazan, 18 Haziran’da başlayacak. İslam’ın 5 şartından biri olan oruç ibadetinin yerine getirildiği bu mübarek ayın günlük hayatımıza yansıyan önemli iktisadi taraflarından biri de fıtır sadakası. İki öğün yemeğin karşılığı olarak veriliyor. Diyanet İşleri Başkanlığı, bu yıl için rakamı 11,5 lira olarak açıkladı. Tespit edilen miktarın üst sınırının olmadığını, herkesin hayat standartlarına göre asgari günlük gıda harcamalarına denk düşecek meblağı vermesini de tavsiye etti. Daha fazla ayrıntı öğrenmek isteyenler, işin uzmanlarına müracaat edebilir. Biz işin ekonomi tarafına bakalım.
 </p>
 <p>
  Bu konudaki temel kabullenimler yapılarak, fitre verilecek kişide aranan en temel şartın fakir (yoksul) olmak olduğu söylenebilir. Peki, kimler yoksuldur? Ekonomik olarak elimizde sendikalar ve resmî bir kurum olan İstatistik Kurumu’nun açıkladığı açlık ve yoksulluk sınırı verileri var. Örneğin; ülkenin en büyük işçi konfederasyonu Türk-İş’e göre 4 kişilik ailenin açlık sınırı 1.349 lira. Bu ailenin yoksulluk sınırı da 4.395 lira. Demek ki işçi hesabıyla bir kişinin gününün tok geçmesi için günlük 11,25 lira gerekiyor. Bir başka işçi temsilcisi konfederasyon olan DİSK’in 2014 sonu itibarıyla bu konudaki hesabına göre 4 kişilik bir hane için açlık sınırı aylık 1.283 (günlük 10,6), insanca yaşam sınırı ise 4.057 lira. Memur tarafının görüşü de şöyle; Kamu-Sen’e göre de tek kişinin yoksulluk sınırı 2 bin 76 lira iken, 4 kişilik bir ailenin asgari geçim haddi 4 bin 219 lira. Memur-Sen’e göre (Nisan 2014 itibarıyla) 4 kişilik bir ailenin açlık sınırı 1.121 TL, yoksulluk sınırı ise 3.333 TL. Bu hesaba göre günlük tutar 9,4 liraya tekabül ediyor. Günlük rakamlar, Diyanet’in açıkladığı fitre tutarı ile çok yakın.
 </p>
 <p>
  Şimdi sendikaların izlediği yolu takip ederek iki öğün için verilen fitre üzerinden bir hesap yapalım. Buna göre bir kişinin karnını doyurması için aylık 345 liraya ihtiyacı var. 4 kişilik bir ailenin karın tokluğunun aylık maliyeti 11,5 çarpı 4 (kişi), çarpı 30 (gün), eşittir 1.380 lirayı buluyor.
  <br>
   Hangi yöntem ile hesaplarsanız hesaplayın aylık geliri 1.400 liranın altında olan 4 kişilik bir aile günlük iki öğün üzerinden hesaplanan fitre parası esas alındığında sadece karnını doyuruyor görünüyor. Bu arada barınma, eğitim, sağlık, ulaşım gibi ihtiyaçlarını nasıl karşılıyor, bilinmez. Ülkenin makro göstergelerinin iyiliği ile övünenler, iyilik mevsimi Ramazan dolayısıyla bir de bu veriler üzerinden memleketin refah seviyesini okusa iyi olur.
  </br>
 </p>
 <p>
  <strong>
   Madalyonun öteki yüzü
  </strong>
 </p>
 <p>
  Ramazan dolayısıyla yeniden gündeme gelen ülkedeki yoksul kesim ile ilgili devletin resmî rakamları da oldukça dikkat çekici. İstatistik Kurumu verilerine göre 2013 itibarıyla kişi başı günlük harcaması, cari satın alma gücü paritesine (SGP) göre 2,15 doların (5,8 lira) altında olanlar yoksul olarak esas alındığında, bu kapsama giren fert oranı yüzde 0,06 seviyesinde bulunuyor. Yaklaşık 50 bin kişi. Yoksulluk sınırı 4,3 dolar alındığında (yaklaşık 11,6 lira) kişi başı harcaması bu tutarın altında kalanların oranı ise yüzde 2,06. Yani bir milyon 600 bin kişi. Demek ki 1,6 milyon kişi günlük bir fitre kadar harcama yapıyor. Bu da bir başka önemli ayrıntı! Yine devletin resmî bilgilerine göre Türkiye’deki hane halklarının yüzde 22,4’ü yoksul. İki yetişkinli, üç ya da daha fazla bağımlı çocuğu olan hane halklarının yoksulluk oranı yüzde 49,6. (25 yaşından küçük olup ekonomik açıdan pasif ve ebeveynlerinden en az biri ile yaşayan kişiler ‘bağımlı çocuk’ olarak tanımlanıyor). Demek ki okuyanlar (üniversite dahil) da içinde olmak üzere ülkedeki 3 ve daha fazla çocuklu ailelerin yarıya yakını yoksul durumda. Bu durumda hâli vakti yerinde olan Müslümanlara büyük iş düşüyor...
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ramazan-hesabi_551306), [web.archive.org (arşiv bağlantısı)](http://web.archive.org/web/20150721142611/http://www.aksiyon.com.tr/ekonomi/ramazan-hesabi_551306)
