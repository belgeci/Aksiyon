# Evdeki hesap

*Ramazan Solak 2015.02.10*

<div class="pNewsDetailMainContent" itemprop="articleBody">
 <p>
  Faizlerin yüksek olmasını kimse istemez. Ama oranların düşmesi emir-komuta ile olmuyor. Aksine bu durum tersine tepiyor. ‘Bağımsız’ merkez bankasına yapılan telkinler, risk artırıcı unsur olarak algılanıyor. Türkiye’de son dönemde yaşananlar bunun en güzel örneklerinden birini teşkil ediyor. İktidar sahiplerinin faiz indirimi ile ilgili Merkez Bankası’nı itham edici sert demeçleri bu konuda atılacak adımların en azından ‘ötelenmesine’ yol açıyor. Piyasa faizlerinin de yüksek kalmasına veya yükselmesine. Yani; evdeki hesap çarşıya uymuyor!
 </p>
 <p>
  CHP Genel Başkan Yardımcısı Faik Öztrak’ın Adana’da açıkladığı rakamlar bu anlamda dikkat çekici. CHP’nin ekonomi kurmaylarından olan Öztrak, eski Hazine müsteşarlarından. Faizin son bir haftadaki 1 puanlık artışına dikkat çekerken, bu konuda tamamen hükümetin suçlu olduğunu öne sürdü ve iddiasını şöyle savundu: “Faizi talimatla düşürmeye çalışanlar ve buna ses çıkarmayanlar, faizin son bir haftada neredeyse 1 puan artmasına neden olmuştur. Gösterge faiz yüzde 7,5’e dayanmıştır. Bu memlekette bir faiz lobisi varsa o da bizzat AKP’dir. Rakamlar ortadadır. AKP’den önceki 27 yılda bütçeden yapılan faiz ödemesi 251 milyar dolar, son 12 yılda bütçeden yapılan faiz ödemesi 389 milyar dolardır. 12 yılda yapılan faiz ödemesi 27 yılda yapılanın 1,5 katıdır.”
 </p>
 <p>
  Faiz ve Merkez Bankası üzerinden yürüyen tartışmalar, dolar kurunda oynaklığı artırıyor. 26 Ocak’ta 2,35 olan dolar kuru, 5 Şubat’ta 2,44 TL’ye ulaştı. Son iki haftada 11 kuruşluk bir artış söz konusu. Bu durum yaklaşık 180 milyar dolara yakın döviz açık pozisyonu bulunan reel sektörü olumsuz etkiliyor. Öztrak’ın yaptığı hesaplamaya göre bu tartışmalar ve Bank Asya operasyonu yüzünden dolar kurunda meydana gelen 11 kuruşluk artışın iş dünyasına ve Türkiye’ye çıkardığı ek fatura 20 milyar TL’ye yakın. Ancak kurdaki artıştan memnun olanlar da var. Kimler mi? Kasasında dolar olanlar.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/evdeki-hesap_548998), [web.archive.org (arşiv bağlantısı)](http://web.archive.org/web/20150703202208/http://www.aksiyon.com.tr/ekonomi/evdeki-hesap_548998)
