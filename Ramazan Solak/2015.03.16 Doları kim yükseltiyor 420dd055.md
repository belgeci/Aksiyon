# Doları kim yükseltiyor?

*Ramazan Solak 2015.03.16*

<div class="pNewsDetailMainContent" itemprop="articleBody">
 <p>
  Döviz kurlarındaki hareketlilik dolara rekor üstüne rekor kırdırıyor. Geçen hafta 2,64 TL’yi bulan dolar saray görüşmesi ve sonrasında gelen açıklamalarla 2,60’ın altına indi. Peki dolar neden yükseliyor, sebebi kim ya da ne? Son dönemdeki belki en can alıcı sorulardan biri bu. Hemen herkesin merak ettiği bu soruya birisi para ve ekonomi konusunda önemli mevkilerde bulunmuş, diğeri hâlâ bulunan yetkin iki isimden benzer bir cevap geldi. Önce eski Merkez Bankası Başkanı Durmuş Yılmaz, dolardaki yükselişten siyasileri sorumlu tutan bir açıklama yaptı. Yılmaz, BusinessHT.com’a, “Merkez Bankası’nın bu olanlarda bir günahı yok.” dedi. Benzer bir açıklama da Başbakan Yardımcısı Ali Babacan’dan geldi. Uludağ Ekonomi Zirvesi’ndeki konuşmasında; Brezilya’dan Hindistan’a, Endonezya’dan Güney Afrika’ya kadar her ülkede kurlarda dalgalanmalar yaşandığına işaret eden Babacan, “Biraz da kendi içimizdeki tartışmalar bu dalgalanmaların boyutunu artırdı.” ifadesini kullandı. Kurdaki hareketlilikte hiç kuşkusuz Amerikan Merkez Bankası’nın faiz artırımı ile ilgili beklentiler ve bunun küresel piyasalara yansımasının etkisi olduğu aşikâr. Diğerini de ekonominin iki uzman ismi yukarıdaki gibi açıkladı. Demek ki doların bundan sonra ne olacağını merak edenler, bu konudaki gelişmeleri daha yakından takip etmeli.
 </p>
</div>


Kaynak: [www.aksiyon.com.tr](http://www.aksiyon.com.tr/eko-pano/dolari-kim-yukseltiyor_550200), [web.archive.org (arşiv bağlantısı)](http://web.archive.org/web/20150731155826/http://www.aksiyon.com.tr/eko-pano/dolari-kim-yukseltiyor_550200)
