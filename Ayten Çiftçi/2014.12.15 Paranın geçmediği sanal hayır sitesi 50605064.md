# Paranın geçmediği sanal hayır sitesi

*Ayten Çiftçi 2014.12.15*

<div class="pNewsDetailMainContent" itemprop="articleBody">
 <p>
  Bir sandalyeye ihtiyacım var. Hiç tanımadığım biri bana hediye ediyor. O hâlde ben de niye evdeki fazla minderleri bir ihtiyaç sahibine vermeyeyim ki? Prensip belli; mutlu et ki mutlu olasın!
 </p>
 <p>
  Tanımadığınız insanlara yardımcı olmak ve ihtiyaçlarına cevap vermek ister misiniz? Ya da farz edelim ki ihtiyaç sahibi sizsiniz. Örneğin, Avrupa’ya yahut Amerika’ya gideceksiniz ve ücretsiz kalacak bir  yere ihtiyacınız var. Karşılık beklemeden sizi hemşehrinizmiş gibi kim ağırlar? Bunun için İngiliz model Lily Cole’un kurduğu “impossible.com” adresine girip dileğinizi dilek kutusuna yazmanız yeterli olabilir.
 </p>
 <p>
  2010’da ‘Tayland-Burma sınırına giden Lilly Cole, orada gördüğü insanlık dramından çok etkilenir. Londra’ya döndüğünde, yardıma ihtiyacı olanlara uzanan bir el olmaya karar verir. Şöhretini iyilik yapma yolunda bir basamak yapar. Alanında dünyada bir ilk olan ‘Impossible’ projesi için, Wikipedia’nın kurucusu  Jimmy Wales ve mikro finansın öncüsü Nobel ödüllü ekonomist Muhammed Yunus gibi önemli isimlerden yardım alır. Nihayetinde proje dijital dünyada ses getiren bir atılıma dönüşür. Karşılıksız verme ve alma üzerine bina edilen proje hayli ilgi görür.
 </p>
 <p>
  ‘Impossible’ın web sitesinde insanları beklentisiz yardıma teşvik eden bir dilek havuzu mevcut. Bütün etkileşimler bu havuz üzerinden gerçekleşiyor. Geçen günlerde 1 yaşını dolduran proje Amerika’da da faaliyete geçti. Aksiyon’a projeyi anlatan Cole, siteyi konaklama, etkinlik, öğrenme, seyahat, yiyecek gibi çeşitli kategorilere ayırdıklarını belirtiyor. Çok yeni olmasına rağmen sitenin yüz binden fazla kayıtlı kullanıcısı olduğunu söylüyor.
 </p>
 <p>
  Türkiye’den de kullanıcıların olduğunu ifade eden Cole, “Türk kullanıcılarımız online üzerinden yerine getirilebilecek dileklerde bulunabiliyor. Mesela Skype üzerinden İngilizce dersleri alabiliyor ya da İngilizce yazdıkları bir metni redakte ettirebiliyor.” diyor. Dilek havuzunda yok yok.  Mesela San Francisco’dan bir adam 3 haftalığına evini Hindistan’dan gelen misafirlere vermiş. Yerel toplumları güçlendirmeyi hedeflediklerini ifade eden Cole, Londra gibi büyük şehirlerde; fotoğraf makinesi, kitap, mobilya türü maddi nesnelerin yanı sıra pahalı kursların bile hediye edildiğini söylüyor.
 </p>
 <p>
  Impossible’ın Londra’daki ofisinde Lily Cole ve arkadaşı gönüllü olarak çalışıyor. Ayrıca 6 tam zamanlı çalışan personel var. Dünyanın çeşitli yerlerinden büyük ölçekli firmalar projeye ücretsiz destek veriyor. Öte yandan projeye inanmış sanatçı, öğrenci, ev hanımı gibi değişik meslek gruplarından insanlar Impossible için çeşitli ücretsiz organizasyonlar ya da sanat projeleri üretiyorlar.
 </p>
 <p>
  Lily Cole amacının insanları karşılık beklemeksizin iyilik yapmaya teşvik etmek olarak açıklıyor: Hiçbir şey beklemeden, hediye olsun diye birinin ihtiyacını karşılarsanız, o kişiyle aranızda görünmez bir bağ oluşur. Böyle bir durumda karşılık alma beklentisi olmaz. Bizim sunduğumuz sosyal alanda bu alışveriş şöyle gelişiyor: Ben sana bir elma veriyorum çünkü bir elmaya ihtiyacın var. Sen de bir başkasına ihtiyacı olan bir şey veriyorsun. Antropologlar bunu pozitif psikolojik borç tutumu olarak adlandırıyor. Bu senaryoya göre verme ameliyesinin faili olan kişinin beyninde onu mutlu edecek kimyasallar salgılanıyor. Yani birilerine bir şeyler vermek ya da karşılık beklemeden hediye etmek kendinizi iyi hissetmenize sebep oluyor.
 </p>
 <p>
  HEDİYE EKONOMİSİ
  <br>
   ‘impossible.com’, karşılıksız verme ve alma, yani ‘hediye ekonomisi’ prensibine dayanıyor. Burada kullanıcılar bilgi, hizmet ya da eşya gibi şeyleri talep edebiliyor. İlk adımda Impossible’a Twitter ya da Facebook hesaplarınız üzerinden ya da bağımsız olarak ücretsiz üye oluyorsunuz. Site, izniniz dâhilinde konumunuzu kaydedip kendi bölgenizdeki istekleri ekranınıza taşıyor. Akıllı telefon kullanıyorsanız Impossible uygulamasını indirebilirsiniz.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/paranin-gecmedigi-sanal-hayir-sitesi_540189), [web.archive.org (arşiv bağlantısı)](http://web.archive.org/web/20141222214458/http://www.aksiyon.com.tr/dosyalar/paranin-gecmedigi-sanal-hayir-sitesi_540189)
