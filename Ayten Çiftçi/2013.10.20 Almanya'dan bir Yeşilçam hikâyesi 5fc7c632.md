# Almanya’dan bir Yeşilçam hikâyesi

*Ayten Çiftçi 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyanın neresinde olursa olsun pek çok hikâye birbirine benzer. Aşk, fedakârlık, zenginlik, fakirlik, başarı gibi temalar da genelde ortaktır. Ama Almanya’dan bir Yeşilçam hikâyesi beklemek de biraz lüks olurdu... İşte ressam Ludwig ile Barbara Wertenbruch çifti bize bu lüksü yaşatacak.
  </font>
 </div>
 <div id="newsText">
  <font class="detail-text">
   <p>
    ‘Zengin kız-fakir oğlan aşkı’ Yeşilçam sinemasının bir numaralı senaryo konularındandı. Kudretli babanın biricik kızına talip olan fakir oğlanın ‘dramı’ gözyaşlarıyla izlendi yıllarca. Türkiye’ye mahsus olduğunu düşündüğümüz ve bazı eleştirmenlerce ‘Yeşilçam’ın yılgınlık veren teması’ diye anılan hikâye, aynı zaman diliminde Avrupa’nın göbeğinde de yaşanmış. Almanya’nın Düsseldorf kentinde hayatını sürdüren zengin kızı Barbara ile fakir oğlan Ludwig’in başına gelenler Yeşilçam filmlerini aratmayacak cinsten. İkilinin, bir bölümü Türkiye’de geçen ilginç hayatı Alman sinemasına konu olmamış belki ama hikâye bize çok tanıdık. Ludwig Wertenbruch’ın eski günleri anlatırken gözlerinden süzülen yaşlar ise Yeşilçam filmleri karşısında döktüğümüz gözyaşlarını hatırlatıyor.
    <p>
     Barbara ve Ludwig Wertenbruch çiftinin hikâyesini büyük emek harcayarak hazırladıkları, müzeyi andıran evlerinde dinliyoruz. Ressam çiftin güzel bir bahçeyle çevrilmiş evleri heykeller, antik müzik enstrümanları ve elbette tablolarla süslü. Mısır kökenli kedileri Kali ise adeta evin neşesi.
     <p>
      Ludwig Wertenbruch, II. Dünya Savaşı’nın Avrupa’yı kasıp kavurduğu 1942 yılında dünyaya gelir. Aile, Almanya’nın kuzeyinde bulunan Westerwald Bölgesi’ndeki küçük dağ köyü Griesenbach’da yaşamaktadır. Savaştan sonra insanlar uzun süre yoksullukla mücadele eder. Dolayısıyla babası Ludwig’e iyi bir gelecek hazırlayamaz. O da lise yıllarından sonra çoğu Alman köylüsünün yaptığı gibi çobanlığa başlar. Ludwig, daha işin başında bu hayatın kendine göre olmadığını anlasa da başka şansı yoktur. At üstünde, hayvanların peşinden koşmak her geçen gün ruhunu sıkar. Oysa tek arzusu bir elinde fırça diğerinde palet her gün seyrettiği tabiatın resmini yapmaktır...
      <p>
       Nitekim hülyalarını süsleyen isteklerinin baskısına daha fazla dayanamaz genç Ludwig. Bir gün atını sürünün içinde bırakıp babasının yanına gider ve “Ben ressam olmak istiyorum. Şehirde bir sanat okuluna yazılacağım.” der. Yoksul baba, oğlunun isteğine kahkahayla gülüp geçer. Çünkü savaştan sonra insanlar ancak yoklukla mücadele edebilmektedir ve sanat zaten zenginlerin ilgi alanına girmektedir.
       <p>
        Genç adam, bir sonbahar mevsiminde köyünü terk eder ve Düsseldorf’a yerleşir. Büyük şehirde tutunmak büyük mücadele gerektirmektedir. Bir süre garsonluk ve muhasebecilik gibi mizacına ters gelen işlerde çalışır. Hassas kişiliğine en uygun meslek sanatçılıktır aslında; ama ne fırça tutmasını biliyordur ne de palet. 30 yaşına yaklaşmasına rağmen hayallerinin peşini bırakmaz. Artık şehirde ayakları üstünde durmayı başarmıştır ve bu aynı zamanda Dusseldorf Sanat Akademisi’ne kayıt yaptırmak demektir. Kendisinden en az 10 yaş küçük gençlerle aynı sınıfta ders alan Ludwig’in en sık işittiği, “Ağaç yaşken eğilir” anlamına gelen sözlerdir. Psikolojik olarak hayatının en çetrefilli günlerini geçirse de pes etmez. Zamanla işin sırrının ‘sabır ve sürekli çalışma’ olduğunu kanıtlar, akademinin en başarılı öğrencilerinden olur. Gösterdiği gelişimle herkesi hayrete düşürdüğü günlerde, akademinin en güzel ve gözde öğrencilerinden biri olan Barbara ile tanışır…
        <p>
         <p>
          ‘Kızımı bırak, çek yazayım’
          <p>
           Barbara, 1949’da Düsseldorf’un kuzeybatısındaki Krefeld şehrinde doğmuştur. Ailesi, kentin ileri gelenlerindendir. Babası da Krefeld Veterinerler Kurumu’nun direktörüdür. Hem zengin ve tanınmış bir ailenin kızı olduğu hem de bir müzik grubunda solistlik yaptığı için tüm gözler onun üzerindedir. O gözlerden biri de Ludwig’e aittir. Ludwig maddi olarak daha düşük olmasına rağmen akademideki itibarına güvenerek Barbara’yla yakından ilgilenmeye başlar. Genç kız, başta pek ciddiye almaz onu. Hatta ‘ılık bir günün öğleden sonrasında’ gelen ilan-ı aşk, Barbara’da beklenen etkiyi göstermez. Ludwig işinde gösterdiği azmi aşkında da gösterince Barbara ilgisiz kalamaz. Artık o da yeşil gözlü ‘artist’e âşıktır.
           <p>
            Ancak, her ‘zengin kız-fakir oğlan’ hikâyesinde olduğu gibi burada da ‘gaddar baba’ devreye girer. Barbara’nın babası genç âşıkların ilişkilerine mâni olmak için elinden geleni ardına koymaz. Hatta Ludwig’e  “Kaç para istiyorsun? Kızımı bırak, bir çek yazayım.” diye para teklif eder. ‘Fakir oğlan’ın gururu fena hâlde incinse de sevdiği kızı parayla değişmeyeceğini söyler. ‘Gaddar baba’ da rolüne sadıktır, “Seni kızımın yanında bir daha görmeyeyim!” diyerek tehdit eder. Neylersin ki Avrupalı da olsa delikanlı gönül ferman dinlemeyecektir. Bundan sonra yine uzun soluklu ve çetin bir mücadelenin içine girer. Barbara ile gizli saklı buluşurlar. Ama bir gün “Bu böyle gitmez!” diyerek cesaretini toplar ve yeniden ‘kayınpeder’ adayının karşısına çıkar. Kararlı bir şekilde Barbara’ya talip olduğunu ve asla vazgeçmeyeceğini bildirir. Bu kez işin içinde kızının da ısrarı vardır. ‘Gaddar baba’ daha fazla direnemez ve ‘peki’ der.
            <p>
             Fakir oğlan, nihayet 1977 yılında 35 yaşına geldiğinde Barbara ile nikâh masasına oturacaktır. Ludwig, muradına erer ermesine ama Barbara ile evleneceği günlerde esas sınavı başlar. Akademiden henüz mezun olan çiftin birikmiş parası olmadığından sade ve mütevazı bir düğün yapmak isterler. Ancak, kayınpeder buna karşı çıkar. ‘Ailesinin ve zenginliğinin şanına uygun’ olarak, şehrin en lüks otelinde gösterişli bir düğün yapar. Bu tür ortamlara hiç alışık olmayan Ludwig çok bozulur. Gelen konuklara takdim edilirken sıkılır, terler. Bir ara dayanamayıp ağlar. Bu manzara evlilik günlerine ait tek hatıra fotoğrafına da yansımıştır. Hatta ‘yeşil gözlerinin etrafı ağlamaktan şişmiş, somurtkan çehreli damat’ fotoğrafını bize gösterirken Ludwig’in yine gözleri doluyor. Ardından, “Evlendiğim gün, benim yas günümdü.” diyerek fotoğrafın açıklamasını yapıyor. Fotoğrafı yakın bir arkadaşları çekmiş. Zaten paraları olmadığı için düğün fotoğrafı çektirememişler. Ama aylar sonra Ludwig, Barbara’ya gelinliğini giydirerek tarihî bir kasabaya götürmüş ve fotoğraf çektirmişler. Ne yazık ki yanlarında başka kimse olmadığı için, yan yana poz verememişler.
             <p>
              Henüz yolun başında olan genç adamın iki büyük hedefi vardır; başarılı bir evlilik hayatı, dolayısıyla eşinin ailesini memnun etmek ve ünlü bir ressam olmak. Wertenbruch çiftinin anlattığına göre; o yıllar intihar vakalarının rutin olmaya başladığı zamanlardır. Aile hayatını yürütemeyen birçok insan intihara sürüklenir, bu da evliliklerin hep ertelenmesine yol açar. Daha sonra da geçici ilişkiler âdeta kültür hâlini alır. Ludwig ve Barbara’nın yakın bir dostu da arkasında gözü yaşlı karısını ve henüz doğan bebeğini bırakarak intihar etmiştir. Bu olaydan sonra çift, çocuk yapma planlarını uzun süre rafa kaldırır. Ama ilerleyen yıllarda Barbara’nın anne olma isteği ağır basar. Ludwig ise, çocukların dünyada yıprandığını ve toplumun çocuklara çok acımasız yaklaştığını düşündüğü için baba olmak istemez. Barbara bu konuda çok ısrar eder. Hatta Ludwig’ten ayrılmayı bile düşünür. Tartışmaların ayyuka çıktığı bir dönemde de Barbara ortadan kaybolur. Ludwig gerçeği kısa sürede öğrenir ama bu onun hayatının ikinci zor sınavı olacaktır. Çünkü karısı, sırf çocuk sahibi olmak için başka bir adamın yanına gitmiştir. Yıllarca peşinden koştuğu eşini ne kadar kırdığını anlar ama kendi yaptığı da affedilecek cinsten değildir. Birkaç gün devam eden iç muhasebe sonunda sevgisi ağır basar ve karısını ikna etmenin yollarını arar. Gururu incinse de Barbara’nın peşinden gider ve geri dönmesi için dil döker. Barbara ise duygusal bir tepkiyle yaptığı hatayı anlamıştır ve Ludwig’in çağrısına ikinci kez uyar. Eve dönerler, hayatlarına kaldıkları yerden devam ederler. Birkaç yıl sonra Barbara, hamile kalır; fakat kaderin cilvesine bakın ki, bebek yeterince gelişemediği için anne karnında ölür. Bu, Barbara’nın anne olma hayallerinin sona ermesi anlamına gelir.
              <p>
               Kanserli günler ve kaçış
               <p>
                Bu dönem Wertenbruch çifti için kötü geçse de bir taraftan da güzel gelişmeler yaşanır. Ludwig’in eşine olan sevgisi Barbara’nın ailesinin de dikkatini çekmiştir. Yıllar sonra eşinin ailesi tarafından kabul görmeye başlar, hatta çok sevilir, sayılır; özellikle kayınpederi, onu baş tacı eder. Erkek çocuklarından çok ona güvenir.
                <p>
                 Çocukları olmayınca Ludwig ve Barbara hayatlarını tamamen sanat çalışmalarına ayırır. Her ikisi de mezun oldukları Dusseldorf Sanat Akademisi’nde hocalığa başlar. Kısa zamanda sanat camiasında tanınan, kariyer sahibi ressamlar olurlar. Ludwig, başta Almanya’nın büyük şehirleri olmak üzere İngiltere, Japonya, İsviçre ve Fransa gibi ülkelerdeki sanat galerilerinde, müzelerde sergi açar. Resimlerinde mizah ve gerçeği aynı tabloda buluşturan Ludwig, kariyerinin ilk dönemlerinde realist resimler yaparken, sonradan natürmort çalışır. Üslubu oturunca da realizmi ve mizahı bir arada buluşturur. Ona göre sanatçı, yeni bir ilham almadan ya da yeni bir tefekkürün peşinden koşmadan çalakalem resim yapamaz. Resimdeki ustalığını sadece kendisine saklamaz Ludwig, eşinin resim ve proje çalışmalarına da ciddi destek verir. Almanya’daki büyük şirketler için metal üzerine kabartma resimler yapan Barbara, aynı zamanda Venedik Bienali’nde her yıl aranan isimlerinden olur. Birçok yarışmada ödül alır. Barbara, hem öğretmeni hem de eleştirmeni olan Ludwig’in üzerindeki emeğini minnetle anıyor. Zira, Ludwig, fedakârlıklarıyla ona hep mutluluk ve başarı getirmiştir. Artık o olmadan yaşayamayacağını düşünür.
                 <p>
                  Gün gelir Ludwig hastalanır. Bu hayatlarında yeni bir dönüm noktasıdır. 40 yıl boyunca bir yastığa baş koyan çiftin etrafında ayrılık rüzgârları eser. Ludwig’e kanser teşhisi konunca Barbara bunalıma girer. Aslında Wertenbruch ailesi kansere aşinadır. Ludwig biraz da bu yüzden çocuk fikrine en başta karşı çıkmıştır. Onun ebediyete göç edeceğine inanamayan Barbara, Katolik bir aileden gelmesine rağmen bütün inancını yitirir ve boşluğa düşer. Bunu atlatmak için yalnız başına Peru’ya gider. Dağlarda yaşayan ve doğal güçleri olduğuna inandığı şaman rahiplerden medet umar. Peru’da ruhu dinlenir fakat aradığı huzuru bulamaz. Daha sonra sufizmle tanışır. Ruhunun ölüm gerçeğini kabullenmesi için türlü yollara başvuran Barbara, sonunda aradığını bulur. Mevlana ve sufizm sayesinde ruhunun derinleştiğini, bir o kadar da dinlendiğini fark eder.
                  <p>
                   <p>
                    Cami ve Mevlana...
                    <p>
                     Ludwig de geçirdiği ağır kemoterapilerden sonra hastalığını bir kenara bırakıp Barbara gibi uzak ülkelere seyahat eder. Bu seyahatler esnasında Bursalı bir Türk genci ile tanışır ve yıllar geçtikçe samimiyetleri artar. Genç arkadaşı onu Türkiye’ye davet eder. 2009 yılında Bursa’nın tarihî mekânlarını karış karış dolaşırlar. Camileri gezmek çok hoşuna gider ve her defasında ruhuna bir genişlik üflendiğini hisseder. İnsanlar ibadet ederken o, camilerin muazzam mimarisini inceler. Bu arada kimsenin kendisine müdahale etmemesine çok şaşırır: “Ben Müslüman değilim ama dilediğim kadar camide oturuyordum, kimse bir şey demiyordu. Üstelik insanlar selam verip benimle hoşbeş ediyorlardı.” Ludwig, Türkiye’den huzurlu bir şekilde ayrılır ve gördüklerini, hissettiklerini Almanya’da Barbara ile paylaşır. O da yeni tanıdığı Mevlana’yı sufizmi anlatır. Her ikisi de birbirinin anlattığından çok etkilenir, âdeta ruhlarındaki yaraların tedavi olduğunu düşünürler.
                     <p>
                      Ludwig ve Barbara, birlikte geçirdikleri 40 yılı aşkın zamana çok şey sığdırır. Ludwig’in hastalığı ikisi için de ciddi bir imtihan olur ama bu vesile ile ölüm gerçeğini kabullenip, esas mutluluğun ebedî âlemde olduğunu öğrenirler. Wertenbruch çifti, şimdi sükûnetle o ‘vuslat’ gününü bekliyor. Ludwig bir yandan da Van Gogh’un akıbetine uğramayıp henüz hayattayken ününün dünyaya yayılmasını diliyor. Yarım kalan hayallerinin arasında, Türkiye’de resim sergisi açmak da var.
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A779E35254A6A5384523955757BF04E3?newsId=36859), [web.archive.org (arşiv bağlantısı)](http://web.archive.org/web/20131103054840/http://www.aksiyon.com.tr:80/aksiyon/newsDetail_getNewsById.action;jsessionid=A779E35254A6A5384523955757BF04E3?newsId=36859)
