# Avrupalı müslümanların IŞİD ile imtihanı

*Ayten Çiftçi 2015.07.21*

<div class="pNewsDetailMainContent" itemprop="articleBody">
 <p>
  IŞİD’in kanlı saldırıları, başta İngiltere olmak üzere Batı’daki Müslümanları tedirgin ediyor. Polis, özellikle Türkiye’den gelenleri arayıp sorguya tabi tutuyor.
 </p>
 <p>
  IŞİD’in Tunus’un Susa kentindeki Riu Imperial Marhaba Oteli’ne düzenlediği saldırıda 30’u İngiliz olmak üzere toplam 39 kişi hayatını kaybetti. Bu hunhar saldırıdan sonra gözler Avrupalı Müslümanlara çevrildi.
 </p>
 <p>
  Batı dünyası, IŞİD’in Avru-pa’da giderek artan tehtidine karşı önlemler almaya çalışıyor. En sıkı tedbir alan ülkelerden biri kuşkusuz İngiltere. Yakın zamana kadar Londra caddelerinde polis arabalarının sirenleri duyulduğunda büyük bir olay olduğu düşünülürdü. Hem sokaklarda polis memurlarına bu denli sık rastlanmazdı. Bugünse durum oldukça farklı. Özellikle Müslümanların yoğun yaşadığı bölgelerde o sükûnetin yerini bir korku ve sorgu hâli aldı.
 </p>
 <p>
  Avrupa toplumu, IŞİD’in dehşet saçan görüntülerinden sonra Müslümanlardan tedirginlik duymaya başladı. Hükümetler güvenliği sağlamak için sıkı tedbir alırken olan yine Müslümanlara oluyor. Havaalanlarında didik didik aranan Müslümanlar, seyahat için ülkelerine gidip gelirken potansiyel terörist muamelesi görüyor. Yaptıkları alışverişler nedeniyle sorguya tabi tutulabiliyorlar. Toplumsal alanlarda her an bir hakarete maruz kalacağını düşünen Müslümanlar tedirgin. İngiltere Başbakanı David Cameron, terör örgütü IŞİD’in hunhar ve barbarca işlediği eylemlerin faturasının Müslümanlara kesilmemesi gerektiğini dile getirerek birlik ve beraberlik duygularına dikkat çekiyor.
 </p>
 <p>
  Geçen günlerde Müslüman din adamları ve imamlardan yüce din İslam’dan sapanlar tarafından icra edilen terörizme karşı mücadeleye devam etmelerini isteyen Cameron, aşırılığın terörün giriş kapısı olduğunu söyledi. BBC’ye de çağrıda bulunan İngiltere Başbakanı, haberlerde IŞİD’e ‘Irak Şam İslam Devleti’ dememeleri konusunda çağrıda bulundu. Örgütün İslam’ı temsil ettiğine asla inanmadığını ifade eden Cameron, ‘barbar bir rejim’ dediği IŞİD’i ne bir İslam devleti olarak gördüğünü ne de bir devlet olarak kabul ettiğini vurguladı. Cameron, IŞİD’in ‘İslam Devleti’ ismini taraftar toplamak için kullandığını belirtti.
 </p>
 <p>
  IŞİD, El Kaide ve Boko Haram gibi radikal terör örgütleri dünyaya kötü bir İslam imajı çizmekle kalmıyor, Avrupalı Müslümanların huzurunu da kaçırıyor. Terörizm ve IŞİD konusunda uzman olan Durham Üniversitesi Öğretim Üyesi Dr. Stefano Bonino, sadece Batı’nın değil, Müslümanların da yüzde 67’sinin bu aşırı İslamcılardan büyük endişe duyduğunu söylüyor.
 </p>
 <p>
  Avrupalı Müslümanların imtihanı, 11 Eylül 2001’de terör örgütü El Kaide tarafından Amerika Birleşik Devletleri’ne düzenlenen saldırıdan sonra başlamıştı. 11 Mart 2004’te İspanya’nın başkenti Madrid’de, 7 Temmuz 2005’te Londra’da gerçekleşen bombalı saldırılardan sonra Avrupa’da İslamofobia bir kangrene dönüştü. El Kaide merkezli bu saldırılar Avrupalı Müslümanları toplumsal hayattan soğuttu. Müslüman potansiyel bir terörist olarak görülüyordu. İngiliz Methodist Kilisesi sorumlusu Jennifer Potter, özellikle Londra’daki saldırıdan sonra Müslümanların sokakta tacize ve türlü hakaretlere maruz kaldığına şahit olduğunu söylüyor. Radikal grupların örtülü kadınların ve geleneksel Ortadoğu kıyafetli erkeklerin giyimlerinden Müslüman olduklarını anladıklarında onlara saldırdıklarını belirtiyor.
 </p>
 <p>
  11 Eylül’den sonra yüzde 1700 artan İslamofobia, 14 yılda Avrupa’daki pek çok Müslüman ve Hıristiyan topluluğun diyalog çağrıları ve akademisyenlerin etkili çalışmaları neticesinde  önlenir gibi olmuştu. Avrupalı Müslümanlar, İslam’ın barış ve hoşgörü dini olduğunu her platformda duyurmaya çalışmış, ırkçı, radikal İslam düşmanı grupların bile kapısına gül bırakmış, iftar çadırı açmış, kitaplar yazmış, şarkılar bestelemiş, klipler çekmişti. Bu süreçten sonra Avrupa hükümetleri de Müslümanlara yönelik daha ılımlı tavır almış, toplumda barış iklimi oluşmuş, hatta bu vesile ile binlerce Avrupalı İslam’ı tanıyarak Müslüman olmuştu. Bütün bunlardan sonra barbarca katliamlarıyla ortaya çıkan ve kendini ‘İslam devleti’ olarak adlandıran IŞİD, İslam’ın imajına en çok zarar veren radikal İslamcı gruplar arasında yerini aldı. Müslümanlar için yeni zorlu bir dönem başladı.
 </p>
 <p>
  Dr. Stefano Bonino, 11 Eylül saldırılarından sonra Müslümanlar ile Batı dünyası arasında yükselen tansiyonun giderek normalleştiğini, Batı’nın İslam dini hakkında artık cahil olmadığını söylüyor. IŞİD, El Kaide ve Boko Haram gibi terör örgütlerinin İslamiyet’i temsil etmediğine dikkat çeken İngiliz akademisyen, Müslümanlar ve Batılılar arasında ilişkilerin hâlâ olması gereken seviyeye ulaşmadığını ancak eskiye nazaran daha iyiye gittiğini ifade ediyor. Bonino, Amerikan, İngiliz ve Fransızların yüzde 60’ının İslamiyet hakkında artık daha iyi bir kanaate sahip olduğunu kaydediyor. Ancak bunun aksine Avrupa’da yaşayan Müslüman toplumlarda Batı toplumuna karşı olumsuz bir algı oluşmuş durumda. Bu algı IŞİD’in Avrupa’da yuvalanmasına ve gençlerin beynini yıkamasına yardımcı oluyor.
 </p>
 <p>
  Dr. Bonino, bugüne kadar Avrupa’dan IŞİD’e katılan gençlerin 5 binin üzerinde olduğunu kaydediyor. Ancak gayriresmî kaynaklarda bu sayının 10 binin üzerinde olduğu belirtiliyor. Bunların eğitim durumlarının şaşırtıcı olduğuna dikkat çeken Bonino, 2005, 2007 ve 2013 yıllarında İngiltere’de bombalı saldırılar başta olmak üzere çeşitli terör suçları işleyen Müslüman gençlerin hikâyelerini hatırlatıyor. İlk zamanlarda bu gençlerin terör eylemlerinde bulunmalarını psikolojik, ekonomik ve eğitim durumu gibi nedenlere bağlamışlar. Fakat araştırmalar sonucunda bunun tamamen bir yanılgı olduğunu görmüşler. Çünkü bu gençlerin ortak özelliği bilim, tıp ve mühendislik gibi önemli mesleklerden mezun olmalarıymış. Üstelik psikolojik bir sıkıntılarının da olmayışı Avrupalı akademisyenleri şaşırtan bir durum olmuş.
 </p>
 <p>
  Gençlerin IŞİD’e ya da diğer aşırı İslamcı terör örgütlerine katılmak isteyişinin arkasında pek çok farklı neden olduğunu anlatan Dr. Bonino, Batı’nın Afganistan ve Irak’a yaptığı askerî müdahalelere kadar uzanan derin bir kırgınlık ve kızgınlığın olduğunu söylüyor. Bonino, diğer bir faktörün de barış ve hoşgörü dini olan İslam’ın bu gençler tarafından yanlış anlaşılması ve yanlış aktarılması olduğunu anlatıyor. IŞİD’e kapılan gençlerin, savaş için Suriye’den ve Irak’tan geri gelenlerin dolduruşuna geldiklerini ve İslam’ı yanlış ve eksik çevirilerden öğrendiklerini ifade ediyor.
 </p>
 <p>
  <strong>
   TÜRKİYE SAKINCALI ÜLKELER ARASINDA
  </strong>
 </p>
 <p>
  Vatandaşlarının can ve mal güvenliğini hem içeride hem de dışarıda korumak için çeşitli önlemler alan İngiliz hükümeti, geçen hafta IŞİD tehdidi altında olan ülkeleri güncellemişti. Birleşik Krallık Dışişleri Bakanlığı, tatil için Türkiye’ye gitmeyi planlayan İngiliz vatandaşlarını uyarıyor. Her yıl 2,5 milyon İngiliz vatandaşının Türkiye’ye seyahat ettiğini belirten bakanlık, sitesinde Türkiye’nin IŞİD tehdidi altında olduğuna vurgu yapıyor. Bakanlık sitesini İngiliz gazeteleri de destekleyerek korku saçan fotoğraf kareleriyle konuyu sayfalarına taşıyor. İngiltere’den IŞİD’e katılmak isteyenler için Türkiye bir geçiş noktası olarak biliniyor. Bu nedenle Türkiye’den İngiltere’ye gelen yolcular havaalanında büyük bir titizlikle aranıyor, hatta bazen sorguya tabi tutuluyor. “Türkiye’den herhangi bir şey satın aldın mı?” gibi ilginç sorular soruluyor. Bu durum ülkedeki IŞİD vahametinin boyutunu ifade etmeye kâfi.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/avrupali-muslumanlarin-isid-ile-imtihani_551659), [web.archive.org (arşiv bağlantısı)](http://web.archive.org/web/20150803052930/http://www.aksiyon.com.tr/dis-haber/avrupali-muslumanlarin-isid-ile-imtihani_551659)
