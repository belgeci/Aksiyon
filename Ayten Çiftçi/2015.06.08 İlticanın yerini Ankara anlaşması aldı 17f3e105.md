# İlticanın yerini Ankara anlaşması aldı

*Ayten Çiftçi 2015.06.08*

<div class="pNewsDetailMainContent" itemprop="articleBody">
 <blockquote>
  <p>
   İngiltere Ashton Ross LAW hukuk firması yöneticisi Semira Dilgil, son zamanlarda Türkiye’den Ankara Anlaşması’na büyük bir rağbet olduğunu ve başvuru sayısının yüzde yüz arttığını söylüyor.
  </p>
 </blockquote>
 <p>
  Bir zamanlar, Avrupa’da yaşamak isteyen Türkler, oturum izni alabilmek için iltica etmek gerektiğini zannediyordu. Oysa yarım asırdır aslında her Türk, Avrupa’da oturum alma hakkına sahip. Zira 1963 yılında Avrupa Birliği’ne üye ülkeler ve Türkiye arasında yapılan ‘Ankara Anlaşması’ bunu gerektiriyor.
 </p>
 <p>
  ‘Ankara Anlaşması’ son yıllarda İngiltere’de oldukça popüler. Mühendis, öğretmen, tasarımcı terzi, temizlikçi, bacacı akla gelebilecek her meslek grubundan pek çok Türk, bu anlaşma vesilesiyle İngiliz pasaportu alarak çifte vatandaş oldu. Ankara Anlaşması üzerinden vize alacakların işlemlerini takip eden Ashton Ross hukuk firması yöneticisi Avukat Semira Dilgil ile İngiltere’de fenomen hâline gelen ‘Ankara Anlaşması’ üzerine konuştuk.
 </p>
 <p>
  <strong>
   -Ankara Anlaşması nedir?
  </strong>
  <br>
   Ankara Anlaşması, 1963 yılında; Almanya, Fransa ve Benelüks ülkeleri ile Türkiye arasında Ankara’da imzalanan bir anlaşma. İngiltere de Avrupa Birliği’ne üye olduğu yıl yani 1973’te bu anlaşmayı imzalıyor. Anlaşmaya göre, her Türk vatandaşı dilediği Avrupa ülkesinde iş kurabilecek ya da iş yeri açabilecek. Herhangi bir şirkete yüzde 50 hisseyle ortak olabilecek. Bu durumda Ankara Anlaşması vesilesiyle Avrupa’da iş hayatına atılmak isteyen herkes kolayca vize alabiliyor.
  </br>
 </p>
 <p>
  <strong>
   -Bu anlaşma neden sadece İngiltere’de uygulanıyor?
  </strong>
  <br>
   Aslında diğer Avrupa ülkelerinde pek fazla uygulanmayışının sebebi, fazla bilinmemesi. Bu anlaşma ile Türkler, Almanya, Fransa ya da başka bir Avrupa ülkesinde de oturum izni alabilir. Anlaşmanın diğer Avrupa ülkelerinde uygulanmaması, Avrupalı Türklerin bu bilgiye sahip olmamalarından kaynaklanıyor.
  </br>
 </p>
 <p>
  <strong>
   -Peki, İngiltere’de nasıl bu kadar yaygın hâle geldi?
  </strong>
  <br>
   Ankara Anlaşması’nın geçmişi İngiltere’de de çok eski değil. İngiltere’deki geçmişi, en fazla on yedi on sekiz senedir. Çünkü ben üniversite öğrencisiyken Türkiye’den gelenler ‘iltica’ ederek oturum izni alıyordu. Ankara Anlaşması ile ilgili kimsenin bir bilgisi yoktu. Ankara Anlaşması ilk kez Mehmet Darı davası ile duyuldu. O dönemde İngiltere’de Türk medyası da yoktu. Şimdi Zaman gazetesi, Haber, Olay gibi pek çok gazete var. Yazılı medya ve internet sitelerinden herkes bilgiye kolayca erişebiliyor. On yedi on sekiz sene önce bu ülkeye gelen vatandaşlar, İngiltere’de  kalabilmelerinin sadece ‘iltica’ ile mümkün olacağını sanıyorlardı.
  </br>
 </p>
 <p>
  <strong>
   -Mehmet Darı davası neydi?
  </strong>
  <br>
   Mehmet Darı, kaçak yollarla İngiltere’ye gelmiş, kendi iş yerini açmış ve çok da başarılı olmuş bir işadamıydı. Mehmet Bey, Ankara Anlaşması’na başvurdu ama ret cevabı geldi. “Ülkeye yasal yollarla gelip iş yerinizi kurmadınız. Yasal yollarla giriş yapıp, yasal yollarla iş yerinizi açsaydınız, bu anlaşmadan faydalanabilirdiniz.” deniyordu. Bu diğer tüm Türk vatandaşları için anahtar kelime oldu. Mehmet Darı davasında ben stajyer avukattım. O dava kazanıldıktan sonra bu anlaşmaya büyük bir rağbet oldu. Mehmet Bey’in davasını Strazburg İnsan Hakları Mahkemesi’ne götürdük. Kararı inceleyen hâkim, “Ankara Anlaşması’nda herhangi bir şekilde İngiltere’ye yasal yollarla girmenin zorunlu olduğu belirtilmiyor.” kararını verdi. “Bu ülkede iş yapın, verginizi ödeyin.” deniliyordu. Mahkemeyi kazandık. Tabii olay her yerde duyulmaya başlandı. Çünkü büyük bir davaydı. İnsanlar Ankara Anlaşması’nın işlevselliğinin farkına vardı. Mehmet Bey’e verilen cevaptaki ‘Yasal olarak gelseydin’ cümlesi çok büyütüldü. Doğal olarak Türkiyeli göçmenler arasında iltica etmek yerine Ankara Anlaşması’na başvurular başladı. Yasal olarak İngiltere’ye gelen müvekiller bu tarihten sonra Ankara Anlaşması’na başvurarak vize almaya başladılar.
  </br>
 </p>
 <p>
  <strong>
   -Şu anda hâlâ ‘iltica’ eden var mı?
  </strong>
  <br/>
  Şu anda iltica eden neredeyse yok. İnsanlar siyasi nedenlerden dolayı, kimliklerini hiçbir şeye bulaştırmak istemiyor. Ya turist vizesi ya da öğrenci vizesi ile gelip Ankara Anlaşması’na başvuruyorlar.
 </p>
 <p>
  <strong>
   -Peki Ankara Anlaşması’na başvuranların sayısında artış var mı?
  </strong>
  <br/>
  Türkiye’deki politik atmosferden dolayı müvekkil sayımız son bir iki yılda yüzde yüz arttı.
 </p>
 <p>
  <strong>
   -Sebebini biraz açabilir misiniz?
  </strong>
  <br/>
  Müvekkillerim internet ve e-mail üzerinden bana ulaşıyorlar. Türkiye’deki siyasi durumlar herkesi bunaltmış durumda. Haksız tutuklamalar, yargılamalar, adaletsizlikler, adam kayırmalar vatandaşları yıldırmış. Bundan dolayı çok yüksek bir talep var. Başvuranların hepsi evli barklı aileler. Çocuklarını da getirmek istiyorlar. Hepsinin  söylediği şey ise;  ‘Türkiye’de çocuklarımızın geleceği ve eğitimi hakkında endişeliyiz’ ya da ‘Artık bu ülkede yaşamak istemiyoruz. Her şey normale dönünceye kadar başka bir ülkede yaşamak istiyoruz’ şeklinde oluyor.
 </p>
 <p>
  <strong>
   -Genelde hangi meslek grupları başvuruyor?
  </strong>
  <br/>
  Her meslek grubundan başvuru yapan var. Şu anda hazırda beş tane müvekkilim var. Hiçbirini önceden tanımıyordum. İnternet üzerinden ulaştılar. Biri satranç koçu, biri elektrikçi, ikisi terzi olarak bu ülkeye gelmek istiyor, diğeri ise futbol antrenörlüğü yapmak istiyor.
 </p>
 <p>
  <strong>
   -Başvuru şartları nelerdir?
  </strong>
  <br/>
  Ankara Anlaşması üzerinden vize başvurusu yapabilmek için Türk vatandaşı olmak, İngiltere’de iş kurma niyetinde olmak, kurulacak iş için yeterli finansmana sahip olduğunu belgelemek yeterli. (İngiltere’de şirket kurmak için ofis zorunlu değil. Şahıslar ofisleri olmadan da iş kurabiliyor.) Önemli olan yıl sonu kestiği faturaları Home Ofis’e (İçişleri Bakanlığı’nda) etraflıca beyan etmesidir. Zira kesilen fatura miktarına göre vergi ödeniyor. Genelde vatandaşlar burada sıkıntı yaşıyor. Yaptığı işi belgeleyebilmesi için faturalar önemli. Ankara Anlaşması’na her meslek dalından başvuru yapılabiliyor. Örneğin; terzi, tasarımcı, doktor, cam silici (en kolay vize alma yöntemlerinden biri), psikiyatrist, bankacı, finansçı, turist rehberi, gazeteci, madenci, tarım işçisi, avukat, müzisyen gibi aklınıza gelebilecek her meslek grubu bu anlaşmayla İngiltere’de oturum alabilir. Beş yıl kalıp çalışırlarsa da vatandaşlık hakkına sahip oluyorlar.
 </p>
 <p>
  <strong>
   -Ankara Anlaşması vasıtasıyla başvuru yapan herkes oturum alabiliyor mu?
  </strong>
  <br/>
  Bazı muhasebe şirketleri vatandaşları suiistimal ediyor. Yanlış muhasebeci ya da yanlış bilgi vatandaşları mağdur edebiliyor. Bu yüzden bazı vize uzatma başvurularında ret alabiliyorlar. Ankara Anlaşması’nın temel şartı finansal durumunuzu ve eğitim seviyenizi ispat etmenizdir. Çok zor bir başvuru değil. Ancak en çok yaşanan sorunlar, finansal durumun ve eğitim seviyesinin gösterilemeyişi. Çalışılan muhasebeciler düzgün bir iş planı hazırlamamış, kişinin tecrübe ve potansiyelini yansıtamamışsa, kopyala yapıştır bir dosya hazırlamışlarsa bu başvurunun reddedilmesine sebep olabilir. Çünkü Home Office, başvuru sahibinin işini ciddiye almadığını düşünebilir.
 </p>
 <p>
  <strong>
   -Beş yıl sonra vatandaşlık alınabiliyor demiştiniz?
  </strong>
  <br/>
  Örneğin Hasan Mutlu buraya turist olarak gelmiş. Sonra iş kurmak için bir arkadaşıyla ortak oluyor ve Ankara Anlaşması’na başvurarak oturum alıyor. Şu an sekizinci yılını dolduran Mutlu, İngiliz vatandaşlığını da almış. Leyla Hanım ise temizlikçi olarak başvurmuş. O da şu an süresiz oturum almış. Seneye vatandaş olacak. Mevlüde Hanım din kültürü öğretmeni olarak bu anlaşmaya başvuranlardan. Beşinci yılını doldurmuş ve vatandaşlığını almış. Çocuklu ailelerin çocukları ebeveynler süresiz oturum aldıktan sonra doğmuşsa doğrudan İngiliz vatandaşı oluyorlar. Şeker ailesi, henüz başvurup oturum almayı bekleyen bir aile. İki çocukları olan aile bundan böyle İngiltere’de hayatını sürdürecek. Bazen eşler ayrı başvurabiliyor. Bu oturum vizesi almayı da kolaylaştırıyor. Ankara Anlaşması’na bağlı olarak oturum vizesi alanlar sağlık imkânlarından ücretsiz istifade edebiliyor.
 </p>
 <p>
  <strong>
   Semira Dilgil kimdir?
  </strong>
 </p>
 <p>
  Semira Dilgil İngiltere’de avukatlık yapıyor. 15 yıldır göçmenler ve vatandaşlık alanında çalışan Dilgil, çok erken yaşta, işe tercümanlıkla  başlamış. Daha sonra hukuk fakültesini bitirip İngiltere’nin hatırı sayılır büyük hukuk firmalarında çalışmış. En nihayetinde kendi hukuk firmasını kuran Dilgil, Türkiye’deki İngiliz Konsolosluğu’nun, Ankara Anlaşması’na başvurmak isteyenlere önerdiği beş avukattan biri. Dilgil, hem Türkiye’de hem de İngiltere’de geniş bir müvekkil kitlesine sahip.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ilticanin-yerini-ankara-anlasmasi-aldi_551203), [web.archive.org (arşiv bağlantısı)](http://web.archive.org/web/20150720133625/http://www.aksiyon.com.tr/dosyalar/ilticanin-yerini-ankara-anlasmasi-aldi_551203)
