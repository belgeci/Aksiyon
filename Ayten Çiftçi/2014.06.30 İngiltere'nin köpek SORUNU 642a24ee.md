# İngiltere’nin köpek SORUNU

*Ayten Çiftçi 2014.06.30*

<div class="pNewsDetailMainContent" itemprop="articleBody">
 <p>
  İngiltere’de sahipleri tarafından sokaklarda, parklarda gururla gezdirilen tehlikeli köpekler, ciddi bir sorun teşkil ediyor. Ülkede her yıl ortalama 221 bin kişi köpek saldırısına maruz kalıyor.
 </p>
 <p>
  İngiltere’de evde köpek besleyenlerin sayısı hayli fazla. Köpekler tıpkı bebekler gibi muamele görüyor. Sokaklarda, parklarda dolaşırken aniden dev bir Pitbull, (henüz 6 günlük Eliza’yı vahşice öldüren) bir Alaskan Malamutes, Rottweilers ya da Alman Shepherds karşınıza çıkabilir. Hayır hayır, çıkmaz, arkanızdan bir canavar gibi beliriverir! Tehlikeli olarak kabul edilen bu köpekler öfkeli ya da aç olduklarında başınıza gelecekleri hayal edemezsiniz. Bu konuda İngiltere’de yaşanan vakalardan ders çıkarmanız yeterli.
 </p>
 <p>
  Tehlikeli köpekler, son yıllarda İngiltere’nin temel problemi hâline geldi. 2005’ten beri ülkede köpek saldırıları sonucu 17 kişi hayatını kaybetti. Her yıl 221 binden fazla kişi köpekler tarafından yaralanıyor. Bu yaralanmaların İngiltere Millî Sağlık Hizmetleri’ne (NHS) maliyeti ise yıllık 3 milyon sterlin civarında. Sağlık ve Sosyal Bakım Bilgi Merkezi’nin istatistiklerine göre, son yıllarda köpek ısırması dolayısıyla hastaneye başvuranların sayısı gözle görülür artış gösteriyor. Özellikle 2011’den sonra bu sayı giderek artmış. Geçen yıl Galler bölgesinde yer alan Wigan şehrindeki bir evde, 5 köpeğin saldırısıyla 14 yaşındaki Jane Anderson hayatını kaybedince bu durum hükümeti alarma geçirmiş ve yeni bir yasa üzerinde konuşulmaya başlanmıştı. Hükümet yapılacak yeni düzenlemeleri henüz plan aşamasındayken kamuoyu ile paylaşmıştı. Hükümetin İngiltere ve Galler’de özel mülklerde köpeklerin kontrol dışı kalmasını suç sayacak yasa planı oldukça caydırıcı tedbirler içeriyordu. Bu yasa, Liverpool’da yaşayan 79 yaşındaki Clifford Clark’ın ölümünden sonra yürürlüğe kondu.
 </p>
 <p>
  İngilizler merhametli, aynı zamanda disiplinli bir millet. Köpeği eğitmek onlar için pek de zor bir iş değil. Ancak köpek, aklıyla mantığıyla insandan çok farklı bir varlık. Bunu köpek sahiplerine anlatmak zor. Söylemeye kalkışmak bile hakaret niteliğinde. Evde köpek beslemek onlar için neredeyse evlat edinmek gibi. Köpeğin tarağı, kıyafeti, kuaförü, veterineri, yiyeceği, kısacası tüm bakımı düşünülüyor. Sahipleri köpeklerinin kıyafetlerini satın almak yerine bizzat kendi elleriyle özene bezene örüyor veya dikiyor. Böylesine bir ilgiyle evin başköşesine oturtulan köpekler ise insanlardan pek de farklı büyütülmediklerinin farkında. Evde olup biten her şeyi gözlemliyorlar. Özellikle eve yeni bir birey geldiğinde ya da sahipleri başkalarına ilgi gösterdiklerinde neredeyse kıskançlıktan çıldıracak bir hâl alıyorlar ve sahiplerine ihanet ediyorlar... Tıpkı 6 günlük Eliza-Mae Mullane ve 11 aylık Ava-Jayne’nin yaşadıkları gibi. İngiltere’de yaşanan bu elim olaylarda iki bebek ebeveynlerinin köpekleri tarafından vahşice öldürüldü. Eliza’nın annesi odaya girdiğinde, Alaskan Malamutes türü köpek, bebeği çoktan öldürmüştü. Zavallı anne kendinden geçmişçesine “Bebeğimi yedi, komşular yetişin!” diye bağırsa da nafileydi. Bebek kanlar içindeydi. Fakat annenin feryadı gazete manşetlerinden inmedi ve olay ülke gündemine oturdu.
 </p>
 <p>
  Şu günlerde ise gündemde ihtiyar Clark’ın acı hadisesi var. Önceki hafta, köpek saldırısından dolayı feci bir şekilde yaşamını yitirdi ihtiyar adam. Liverpool’da yaşayan 79 yaşındaki Clifford Clark, evinde istirahat ediyordu. Hava güzeldi, evinin kapısını açık bırakmıştı. Hemen yanındaki evde de o saatlerde barbekü partisi yapılıyordu. Partinin sahibi cezalandırıyor olsa gerek ki 45 saat boyunca köpeğini aç bırakmıştı. Köpek evden kaçarak ihtiyar Clark’ın evine girdi ve onu yedi. Köpeğin sahipleri 30 yaşındaki Hayley Sulley ve 29 yaşındaki Della Woods, suçlu olduklarını kabul edip üstüne üstlük olay anında arkadaşlarıyla birlikte barbekü partisi yaptıklarını söylediler. Sulley ve Woods, komşuları Clifford Clark’ın ölümüne sebep olmaktan 12 ay hapis cezasına çarptırıldılar. Liverpool Ceza Mahkemesi Hâkimi Mark Brown, yeni yasaya göre Sulley ve Woods’un 14 yıla kadar hapis cezası alması gerektiğini söyledi. Ancak olay, yasanın çıkmasından önce olduğu için Sulley ve Woods 12 ay hapis cezasına çarptırıldı. Ayrıca köpek sahibi olmaktan men edildiler.
 </p>
 <p>
  Daha önceleri, köpek saldırılarına verilen azami hapis cezası 2 yıldı. Ancak bugün, katil köpeklerin sahipleri tıpkı tehlikeli sürücüler gibi ağır hapis cezalarına çarptırılacak. Bu karara göre, köpek saldırıp bir insanı öldürürse, sahibi 14 yıla kadar hapis cezasına çarptırılacak. Bununla beraber yaralanmaya sebep olan evcil hayvanlar da 5 yıla kadar hapse mahkûm edilecek. Hatta evin köpeği bahçelerine giren bir çocuğu korkuttu diye ev sahipleri potansiyel suçlu muamelesi görebilir. Bir köpek sahibi, köpeği herhangi bir insanı (mesela postacıyı) tırmalasa, ısırsa ya da sadece havlasa bile teoride hâkim karşısına çıkarak yargılanabilecek. Bu arada köpek saldırılarına en çok maruz kalanlardan biri postacılar.
 </p>
 <p>
  Hükümet elinden geleni yaptı. Hatta bu konuda öyle hassas davrandı ki alınan önlemler beraberinde bazı kaygıları da getirdi. Bu kararlara göre köpek sahiplerinin köpekleri, herhangi bir çocuğa hırçınca havladığında bile kolayca dava edilebileceklerdi. Bu da köpek sahiplerini endişelendiriyor gibiydi. Görünürde öyleydi. Yazın gelmesiyle birlikte köpek sahipleri yine parklarda bildiğini okumaya başladı. Yasalara göre tehlikeli kategorilere konan köpeklerin ağızlarının demir ağızlıklarla kapalı olması gerekirdi. Ancak köpeklerin çoğunun ağızları açık. Üstelik sahipleri ikinci önemli kuralı çiğneyip köpeğin ipini bırakıyor. Köpekler özgürce parkta koşup oynuyor, bazen üzerinize bile gelebiliyor. Korkarsanız sahibinin sizi aşağılayan, ‘Sanki öldün mü!’ bakışıyla karşı karşıya kalıyorsunuz. Yasalara en çok saygı gösteren İngilizlerin köpekler konusundaki bu pervasızlığı insanı şaşırtmıyor değil.
 </p>
 <p>
  Queen Mary Üniversitesi Hukuk Fakültesi’nden Dr. Sibel Safi, bir köpeğin halka açık kamu alanlarında veya özel mülkiyet sahibinin izni olmadan özel alanlarda (örneğin komşusunun bahçesinde) kontrolden çıkmış bir vaziyette olmasının yasalara aykırı olduğunu ifade ediyor. Bu yasanın tüm köpekler için geçerli olduğunu belirten hukukçu, köpeğin kontrol dışında kabul edilmesi için şu şartları haiz olması gerektiğini belirtiyor: “Köpeğin birisini yaralaması ya da kişide köpek tarafından yaralanma endişesi uyandırması esas alınır. Aynı zamanda mahkeme köpeğin bir başkasının sahip olduğu hayvanı yaralaması veya yaralama endişesi uyandırması durumunda da aynı kriteri uygulayarak köpeğin tehlikeli olduğuna karar verebilir. Eğer bir çiftçi kendi hayvanlarına zarar vereceği endişesi uyandıran bir köpeği öldürürse meşru müdafaa kriteri ile buna izin verilebilir.”
 </p>
 <p>
  Genel anlamda bütün köpekler için geçerli olan yasal düzenlemelerin dışında, İngiltere’de belirli bazı tür köpekleri satın almak, terk etmek, vermek ve bunlardan cins üretmek yasak. Bu türler; Pit Bull Terrier, Japon Tosa, Dogo Argentino, Fila Braziliero... Tüm bunlara rağmen ülkede köpek saldırılarının önüne geçilemiyor. İngilizlerin başı köpeklerle fena hâlde dertte anlayacağınız.
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/ingiltere-nin-kopek-sorunu_538825), [web.archive.org (arşiv bağlantısı)](http://web.archive.org/web/20150216021544/http://www.aksiyon.com.tr:80/toplum/ingiltere-nin-kopek-sorunu_538825)
