# Sadece isimleri bitpazarı

*Ayten Çiftçi 2015.04.06*

<div class="pNewsDetailMainContent" itemprop="articleBody">
 <p>
  Portobello ve BrIck Lane’e sosyete pazarı desek hiç de yanlış olmaz. İster alın ister satın, ama geçen yüzyılın modasında bir tur atmak, biraz nostalji yaşamak istiyorsanız Londra’nın ‘bitpazarları’ tam size göre.
 </p>
 <p>
  Vintage’ İngiltere’de çok gelişmiş bir sektör. ‘Kullanılmış eşyalar’ neredeyse birer sanat eseri muamelesi görüyor. İngilizlerin paslanmış çivisi bile kıymetlidir derler ya, aynıyla vaki; eskiye ait ne varsa hepsine ‘antika’ mantığıyla yaklaşıyorlar. Eskiyen her objenin ‘vintage’ (geçmiş nesle ait moda-nostalji) mağazalarında bekleyen bir alıcısı mutlaka var. Az kullanılmış eşyaların açık artırma ile satıldığı ünlü televizyon programları da var, sadece geçen yüzyılın moda eşyalarını satan çarşı-pazarlar da... İngilizlerin ilgisinin farkına varan birçok Avrupalı da ikinci el eşyalarını bu ülkede pazarlıyor. Romanlara hatta filmlere konu olan bu meşhur pazarlardan ikisini Portobello ve Brick Lane’i sizin için dolaştık ve hayli ilginç manzaralarla karşılaştık.
 </p>
 <p>
  Shoreditch High Street İstasyonu’ndan sonra başlıyor meşhur Brick Lane. İlginç grafittiler hemen dikkatimizi çekiyor. Duvarlar rengârenk... Londra’nın doğusunda bulunan Brick Lane’in ilk ziyaret mekânlarından biri Whitechapel Galeri. Bölge, sokak sanatı konusunda kayda değer bir şöhrete sahip. Banksy, Stik, ROA gibi ünlü sokak sanatçılarının eserlerinin bulunduğu sokak sergisi gibi. Grafitti sanatının en güzel örneklerini görmek için dünyanın farklı ülkelerinden gelen turistler, özel rehber tutarak dolaşıyor. Burası, Amerikan rock grubu The Killers gibi pek çok grubun ve şarkıcının klibine de sahne olmuş.
 </p>
 <p>
  Cadde boyunca her resim önünde durup fotoğrafını çekmek istiyor insan, ancak bu pek mümkün değil. Özellikle de pazar günleri, Brick Lane Pazarı kurulduğunda caddeler ikinci el eşyasını satmak için gelenlerin tezgâhlarıyla dolup taşıyor. İngilizler için hiçbir şey fazlalık değildir. Emekli olan, çatı katını bir kolaçan eder, gözüne kestirdiklerini doldurur arabasının bagajına. Çay termosunu da ihmal etmeyip soluğu vintage pazarında alır. Hem yıllar içerisinde hiçbir şeyi zayi etmemenin keyfini sürer, hem de hatıralarını satarak can sıkıntısını giderir.
 </p>
 <p>
  <strong>
   Bütün Avrupa burada
  </strong>
 </p>
 <p>
  Caddeleri, sokakları boydan boya kaplayan tezgâhlar, insanda tuhaf bir merak uyandırıyor. Yok yok. Elbise, gözlük, toka, broş, ceket, pantolon, fincan, çaydanlık, tabak çanak... Yani aklınıza ne gelirse hepsi Brick Lane’de var. İğne atsanız yere düşmez misali bir kalabalığın arasında kayboluveriyor insan.
 </p>
 <p>
  Etnik grupların birbirinden ilginç enstrümanlarla yaptıkları müzikler, farklı bir atmosfere alıp götürüyor sizi. Öyle acayip objeler var ki bir an Londra’da olduğumuzu unutuveriyoruz, ta Kraliyet ailesinin yıllar önce çekilen resimlerinin yayımlandığı eskimiş dergi, gazete ve kitapların satıldığı tezgâhı görene kadar.
 </p>
 <p>
  Fransa’dan Bangladeş’e, Hindistan’a; Avrupa’dan Amerika’ya, Afrika’ya kadar uzanan zengin bir kültürle tanışabilirsiniz burada. Tezgâhları bir kenara bırakıp vintage dükkânlarını dolaşmaya başlıyoruz.
 </p>
 <p>
  İçerisi dışarıdan çok farklı. Kıyafetler daha modern ve yeni gibi. Tabii içinde çok acayip modeller de yok değil. Örneğin, bir duvarda, ceket altında baklava dilimli kahverengi bir fistan, altına paçası kıvrılmış bir kot pantolonu olan kadın giysisinin nereye ait olduğu düşünüyorsunuz. Mağaza sahibi kıyafetlerin çoğunun ya hiç giyilmediğini ya da en fazla bir kez giyildiğini söylüyor. İngilizlerden çok Avrupa ülkelerinin izlerine rastlıyoruz. Kıyafetler meğerse İtalya, Kanada ve Amerika gibi ülkelerden geliyormuş. Yani, Brick Lane Market’in ününü duyan ülkeler eski kıyafetlerini burada pazarlıyormuş. Brick Lane Pazarı, bitpazarı kategorisinde olmasına rağmen, pratikte dünya sosyete pazarı hâline gelmiş.
 </p>
 <p>
  Sokakta buram buram köri kokan meşhur Bengal pilavı bizi, büyük bölümünü Bangladeşli Müslümanların işlettiği bir restorana götürüyor. Restorandan çıktıktan sonra pazardan ayrılırken karşımıza kocaman bir cami çıkıyor. Londra’nın hemen hemen en büyük camilerinden biri olan ‘Jamme Masjid oldukça eski bir bina. Bize bölge hakkında da oldukça önemli bilgiler veriyor.
 </p>
 <p>
  17. yüzyılda bir nevi meyve ve sebze hali olan Brick Lane’e ilk göç Fransa’dan gelmiş. Fransa Protestanları, Katoliklerden kaçıp buraya yerleşmiş. Cami binası, ilk kez 1743’te Katoliklerden kaçan Fransız Protestanları için kilise olarak inşa edilmiş. 19 ve 20. yüzyıllarda da, İrlandalılar ve Ashkenazi (Doğu Avrupa) Yahudileri bölgeye göç etmiş. Bina bu kez, buradaki Yahudilere Hristiyanlığı tanıtmak amacıyla kısa bir süreliğine değerlendirilmiş. 1819’da Hristiyanlığın Methodist mezhebine hizmet veren bina, el değiştirerek sinagog olmuş. Ancak bu çok uzun sürmemiş; sinagog cemaatsiz kalınca kapanmış. Bölge 20. yüzyılın sonlarına doğru Bangladeş’in kuzeydoğusunda bulunan Jagannathpur’dan ve Bishwanath’tan büyük bir göç akınına uğramış. Bugün buradaki nüfusun büyük bölümü Bangladeşli Müslümanlardan oluşuyor. Üç bin kişilik kapasitesi bulunan cami, cuma namazında hınca hınç dolup taşıyormuş. Bina, 1970 yılından bu yana cami olarak kullanılıyor.
 </p>
 <p>
  <img alt="" src="http://web.archive.org/web/20150801105422im_/http://medya.aksiyon.com.tr//aksiyon/2015/04/07/567353.jpg "/>
 </p>
 <p>
  <strong>
   Markaya göre fiyat
  </strong>
 </p>
 <p>
  Gelelim Londra’nın batısındaki ikinci önemli vintage pazarı Portobello’ya. İsmini İspanyolca ‘Puerto Bello’dan alan meşhur pazarı ‘Notting Hill’ filminden hatırlayabilirsiniz. Filmin üzerinden neredeyse on altı yıl geçti fakat buraya hâlâ akın akın turist geliyor ve hepsinin gözü hâlâ o kitapçıda.
 </p>
 <p>
  Binden fazla satıcının bulunduğu, bir festival alanını andıran pazar çok renkli. Altın, gümüş, broş, kürk, gelinlik, has ipek; lortların, düşeslerin ayakkabıları, balo kıyafetleri, çocuklarının elbiseleri hatta oyuncakları... Neredeyse pek çok zenginin mirasının Portobello yoluna döküldüğünü görebilirsiniz. Yağlı boya tablolar, eski porselen takımlar, biblolar, pipolar, bir zaman uğruna servetler harcanan kürkler, deriler, şapkalar, aksesuarlar, mobilyalar, halılar, daktilolar, müzik aletleri, antika plaklar, araba plakaları, kaşık çatallar, kundura kalıpları, ahşap dolaplar, bavullar, sandıklar, şemsiyeler, 18. yüzyıldan kalma ayakkabılar, II. Dünya Savaşı’nda amirallerin, generallerin giydiği Burberyy marka üniformalar... Aklınıza gelmeyecek daha neler neler var burada.
 </p>
 <p>
  Onlarca vintage mağazasının bulunduğu Portobello’da kıyafetin fiyatı markasına bağlı. Genellikle eski ve ünlü markaların eşyaları satılıyor. Fiyatlar biraz daha tuzlu. Antikalarını sergileyen vitrinlere göz atarak ilerliyoruz. Caddeyi sarmış meşhur İspanyol paella’sının kokusu eşliğinde pazarın sonunu buluyoruz. Burada cam kavanozların içine konmuş renkli taşlar bekliyor bizi.
 </p>
 <p>
  Bir zamanlar meyve ve sebzelerin satıldığı caddeden ayrılırken sakın yanınıza bir hatıra almadan ayrılmayın. Bakarsınız siz olmasanız da torununuz ya da onun torunu gün olur bu pazara alıcı değil satıcı olarak döner.
 </p>
</div>


Kaynak: [www.aksiyon.com.tr](http://www.aksiyon.com.tr/gezi/sadece-isimleri-bitpazari_550409), [web.archive.org (arşiv bağlantısı)](http://web.archive.org/web/20150801105422/http://www.aksiyon.com.tr/gezi/sadece-isimleri-bitpazari_550409)
