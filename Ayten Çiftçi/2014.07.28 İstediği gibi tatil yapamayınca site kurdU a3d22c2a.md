# İstediği gibi tatil yapamayınca site kurdU

*Ayten Çiftçi 2014.07.28*

<div class="pNewsDetailMainContent ctx_content" itemprop="articleBody">
 <p>
  Avrupa’da sayıları sürekli artan Müslümanların temel ihtiyaçlarla ilgili hassasiyetleri helal ya da caiz sektörlerin doğmasına neden oldu. Avrupalı Müslümanlar ‘helal tatil’ adında bir sektöre daha imza attı.
 </p>
 <p>
  Avrupa ülkelerinde yaşayan Müslümanlar, yıllarca İslami vecibelere göre hayatlarını tanzim etmek için çeşitli sıkıntılar yaşadı. Dışarıda yemek neredeyse imkânsız, tesettüre uygun kıyafetlerin bulunduğu alışveriş merkezlerine rastlamak oldukça zordu. Seyahat imkânları da oldukça kısıtlıydı. Gidebildikleri yer sadece memleketleriydi. Bugün pek çok şey değişti. Avrupa’da sayıları sürekli artan Müslümanların temel ihtiyaçlarla ilgili hassasiyetleri helal ya da caiz gıda, giyim, kozmetik ve müzik gibi sektörlerin doğmasına vesile oldu. Son olarak Avrupalı Müslümanlar ‘helal tatil’ adında bir sektöre daha imza attı.
 </p>
 <p>
  Bu sektörün İngiltere’de doğup büyümesine öncülük eden kişi bir Türk; işadamı Enver Cebi… “Helal-alternatif tatil” denince bugün akla ilk gelen adres, Cebi’nin 2009’da iki ortağıyla kurduğu halalbooking.com.  Enver Cebi”nin sektördeki boşluğu fark etmesiyle başlıyor “helal tatil” sektörü. İngiltere’de yaşayan Cebi, her yıl ailecek gidebileceği, İslami şartlara uygun tatil mekânı bulmakta zorlanıyormuş. Kendisi gibi çevresindeki ailelerin de sıkıntı yaşadığını görünce bu soruna el atmaya karar vermiş. Kurdukları web sitesi dört yılda Türkiye ve dünyada ismi hızla duyulan bir marka haline gelmiş.
 </p>
 <p>
  <img alt="" height="342" src="http://web.archive.org/web/20160220083245im_/http://medya.aksiyon.com.tr/aksiyon/2014/07/28/istedigi-gibi2.jpg"/>
  BBC, The Guardian, Le Point ve The Economist gibi dünya medya kuruluşlarının da ilgisini çeken iş adamı, ‘helal tatil’ serüvenini anlatırken “Ailemizden ve çevremizden hanım efendilerin tatilde istedikleri şekilde denize, havuza girebilmelerini ve güneşlenmelerini sağlayabilmek için her yıl günlerce internette İslami şartlara uygun tatil mekânlarını araştırıyorduk.” diyor. Bu şartları yerine getirdiklerini iddia eden bir yer bulduklarında da yüzde 100 güvenemediklerini belirten Cebi, “Web sayfasında ‘özel havuz’ diyor fakat gittiğinizde dışarıdan veya balkondan gözüktüğünüzü fark ediyorsunuz. Bu da özenle tüm yıl beklediğiniz tatil heyecanını bir anda hayal kırıklığına uğratabiliyor. Hayal kırıklığına uğratan diğer bir şey de gittiğiniz otelde helal olmayan gıda ve alkol ikram edilmesiydi.” şeklinde konuşuyor. Cebi, sektörde uzmanlaşarak büyük bir başarı yakaladı. Bugün, 70 ülkede profesyonel bir ekiple hizmet veriyor.
 </p>
 <p>
  Şirketin Türkiye Pazarlama Direktörü Fazilet Seçgin de sitede online rezervasyon hizmetini 7 dilde 45 farklı para birimi ile verdiklerini belirtiyor. Başta Türkiye olmak üzere pek çok Arap ülkesinden Fransa’ya, Londra’dan Almanya’ya kadar yoğun bir müşteri potansiyeli bulunduğunu anlatıyor. Türkiye’de muhafazakâr kesimin ilgisinin daha çok tatil köyleri olduğunu ifade eden Seçgin, “Daha önceleri var olan tatil köyleri muhafazakâr müşterilerin dini hassasiyetlerini karşılayamıyordu. Sektördeki bu talebi karşılayabilecek yeni otel ve tatil köyleri inşa edildi, son yıllarda Türkiye’de helal tatil sektörü hızla gelişti. Bizim şirket olarak yaklaşımımız tamamen kalite odaklı. Verdiğimiz hizmetlerin müşterilerimizin isteklerini fazlasıyla karşılayacak şekilde ve uygun fiyatlarda olmasına özen gösteriyoruz.” diyor.
 </p>
 <p>
  Seçgin, sundukları hizmetten emin olmak için düzenli olarak rezervasyon yaptıkları otelleri denetlediklerini söylüyor. Rezervasyon yaptıkları tesislerde alkol satılmamasına, tüm yiyeceklerin helal olmasına, mescit bulunmasına, kapalı ve açık yüzme havuzlarının bay ve bayanlar için ayrı ayrı tasarlanmasına dikkat ettiklerini vurguluyor: “Sauna, SPA ve sağlık merkezlerinin bay ve bayanlar için ayrı ayrı tasarlanmasına, bütün aktivite ve gösterilerin muhafazakâr aile yapısına uygun olmasına, odalarda kıble işareti ve Kur’an bulunmasına da dikkat ediyoruz.” Seçgin, yakında müşterilerine özel ada kiralama hizmeti vereceklerini de sözlerine ekliyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-is/istedigi-gibi-tatil-yapamayinca-site-kurdu_539026), [web.archive.org (arşiv bağlantısı)](http://web.archive.org/web/20160220083245/http://www.aksiyon.com.tr:80/eko-is/istedigi-gibi-tatil-yapamayinca-site-kurdu_539026)
