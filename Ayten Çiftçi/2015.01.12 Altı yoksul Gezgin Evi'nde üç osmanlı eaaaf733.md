# Altı yoksul Gezgin Evi'nde üç osmanlı

*Ayten Çiftçi 2015.01.12*

<div class="pNewsDetailMainContent" itemprop="articleBody">
 <p>
  Charles Dickens, her yeni yıl yaklaştığında İngiltere’de sembol isimlerden biri oluyor. Altı Yoksul Gezgin Evi hikâyesini yazdığı mekânı gezerken, burada kalan üç Osmanlı’yla karşılaşıyoruz.
 </p>
 <p>
  Charles Dickens, ölümünün üzerinden iki yüz küsur sene geçmesine rağmen hâlâ yaşıyormuş gibi... Yaşadığı evler, eserleri, fikirleri, yazdığı karakterler, isimler, kullandığı deyimler ve gezdiği mekânlar... 19. yüzyılın en önemli roman yazarlarından Dickens, modern yorumcular tarafından ‘Yeni yılı bulan adam’ olarak tanımlanıyor. Dickens, İngiltere’de yeni yıl kutlamalarının popülerleşmesine vesile olduğundan her aralık ayında çeşitli etkinliklerle anılıyor, pek çok sayıda yerli ve yabancı turist yaşadığı mekânlara akın ediyor. Biz de bu akına katılıp Rochester ve Medway’i ziyaret edelim dedik, kendimizi Rochester’dan Londra’ya giden eski Roma yolunda üç Osmanlı’nın hikâyesinde bulduk.
 </p>
 <p>
  Bir Charles Dickens filmi çekilecek olsa, Medway bu filmin hazır seti olurdu. Caddelerde, sokaklarda, kafelerde, alışveriş yerlerinde onun ya da romanlarına konu olan kişilerin isimleri var. Sabahın erken saatleri olduğu için sokaklar pek kalabalık değil. Eski kitap ve antika eşyaları satan pek çok dükkânın bulunduğu mekânlar yavaş yavaş hareketleniyor. İçinde koca bir tarihi bulunduran bu kitapçılarda yok yok. Kadın ziyaretçilerin, genellikle İngiliz klasiklerine merak sardığını öğreniyoruz. İngiliz sinemasının vazgeçilmez aktrisi Keira Knightley’nin oynadığı filmlerin konusunu aldığı kitaplar oldukça revaçtaymış.
 </p>
 <p>
  Dickens’in roman kahramanlarından ‘Elizabeth’s of Eastgate’ adının olduğu kafede nefis bir kahve içtikten sonra Dickens’in meşhur ‘The Six Poor Travellers House’ (Altı Yoksul Gezgin Evi) hikâyesini yazdığı eve varıyoruz. Dickens, kendisini de bu yoksullardan sayarak hikâyeye ‘7 Yoksul Gezgin’ adını verse de hafızalarda en çok kalan ‘6 Yoksul Gezgin’ olmuş. Müze olan binanın yapım tarihi tam olarak bilinmiyor. The Six Poor Travellers House Müze Müdürü Andy Nimmo, Türk olduğumuzu öğrenince bizi Roma döneminden 19. yüzyıla kadar uzanan antika eşyaların sergilendiği odaya götürüyor. Bu evde kalan üç Osmanlı’ya ait para ve biletleri gösteriyor, sonra evin hikâyesini anlatıyor.
  <br>
   Rochester, Hıristiyanlar için hac yolu üzerinde bir yer. O dönemde de çok sayıda kişi kenti ziyaret ediyor. Rochester’a gelen gezginler manastırlarda kalıyor. I. Elizabeth bir seremonide zenginlerin yoksul gezginleri evlerinde misafir etmesini tavsiye ediyor. Milletvekili olan Richard Watts, yaşlılar evi olarak kullanılan bu binaya, 1579’da gezginler için de 6 oda eklenmesini vasiyet ediyor. Müze müdürü, o dönemde bu evde kalmak için yüzlerce kişinin başvurduğunu ancak sadece 6 kişinin kabul edildiğini söylüyor. Dilenci ve hırsızlar alınmadığı gibi diğer insanlar arasından da seçim pek kolay olmuyormuş. Belediye başkanı her akşam Medway Nehri’nin kıyısına inip evde kalacak gezginleri seçermiş. Bir gün deniz yoluyla Rochester’a Osmanlı tebaasından üç gezgin gelmiş. Ciddi duruşlarının, güvenli ve güzel giyimli olmalarının ötesinde Osmanlı topraklarından geliyor olmaları belediye başkanının dikkatini çekmiş. Başkan, ‘Siz çok uzaklardan gelmişsiniz’ diyerek ilk onları seçmiş. Haklarında başka bir bilginin bulunmadığı üç Osmanlı’nın biletleri ve kendilerine verilen harcırah (o dönemin parası ile üç şilin) şu an bu müzede sergileniyor.
  </br>
 </p>
 <p>
  Nimmo, bize bizzat bütün evi gezdirerek en aşağı katta kimseye açmadığı odayı da gösteriyor. Rehberimiz, Rochester’da uslanmaz sarhoşların ve haylaz çocukların kilitlendiği bu odanın o dönemde bir nevi tedavi rolü üstlendiğini anlatıyor. Hemen bastığımız yerde bir su kanalı fark ediyoruz. Meğerse, Rochester’dan Londra’ya giden eski Roma yolunun üzerindeymişiz.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/alti-yoksul-gezgin-evinde-uc-osmanli_541089), [web.archive.org (arşiv bağlantısı)](http://web.archive.org/web/20150724151708/http://www.aksiyon.com.tr/kultur-sanat/alti-yoksul-gezgin-evinde-uc-osmanli_541089)
