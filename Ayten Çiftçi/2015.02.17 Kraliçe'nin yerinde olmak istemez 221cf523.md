# Kraliçe'nin yerinde olmak istemez

*Ayten Çiftçi 2015.02.17*

<div class="pNewsDetailMainContent" itemprop="articleBody">
 <p>
  Soma faciasının ‘fıtri’liğini ispatlarken 1800’lü yıllardaki İngiltere’yi örnek veriyor. Ak Saray’ı Buckingham Sarayı ile kıyaslıyor. Başkanlık sistemini savunurken “İngiltere’de de Kraliçe var” diyor. İngilizler ise bu benzetmelere sadece gülüyor.
 </p>
 <p>
  leri demokraside Avrupa’ya örnek olan İngiltere’den ‘Yeni Türkiye’ hakkında haberler duymak nasıl bir şey? Doğrusu burada ‘Yeni Türkiye’den ziyade Cumhurbaşkanı Erdoğan’ın Türkiye’si ve Ak Saray’ı, bir de her hafta olaylı icraatları konuşuluyor. Geçen hafta yayımlanan “Erdoğan ‘Kraliçe’ olmak istiyor” başlıklı haber de İngiliz basınındaki komik dış haberlerden bir tanesiydi.
 </p>
 <p>
  Erdoğan zaman zaman ‘İngiltere’yi örnek göstererek icraatlarını kıyas tutmuş, Buckingham Sarayı’nın harcamalarını Ak Saray’ınkiyle mukayese etmişti. Hatta Türkiye ile İŞİD konusunda ortak mücadele etmek için Türkiye’ye giden İngiltere Başbakanı David Cameron’a Buckingham Sarayı’nın restorasyon harcamalarının ne kadar olduğunu ve basının konuyu irdeleyip irdelemediğini sormuştu. Son olarak da Türkiye’yi monarşi ile yönetmek istemesi İngilizleri güldürdü. Zira İngilizler 800 yıl önce parlamenter sistemin temellerini atıp monarşinin yetkilerini sınırlamışlardı. Bu yıl da Magna Carta’nın yani kralın yetkilerinin sınırlandırılmasının 800. yıl dönümünü kutluyorlar.
 </p>
 <p>
  13. yüzyılda  Avrupa’da kralların istekleri kanundu. İngiliz kralları da, savaşlar nedeniyle ülkeyi yoksullaştırmışlardı. Sadece yoksul halk değil, zengin soylular ve özgürlüğü elinden alınan kilise de muzdaripti. Saray, baronları yüksek vergilerle darboğaza itiyordu. Kaybedilen savaşlarla birlikte bıçak kemiğe dayanmıştı. Buna isyan eden baronlar, dönemin en etkili din adamlarından Papa III. Innocent ile birlikte, Kral John’u bir sözleşme yapmaya zorladı. 1215 yılında Magna Carta Libertatum/Büyük Özgürlükler Sözleşmesi yapıldı. Politik bir krizin semeresi olan sözleşmeyle birlikte, kral ve erkânının hukukun üstünde olmadığı kaydedildi. Tarihte ilk kez monarşinin sonsuz yetkileri din adamları ile halk adına sınırlandırıldı.
 </p>
 <p>
  Magna Carta, İngiliz monarşisinin gücünün kırılma noktası. İngiltere parlamenter sisteminin altyapısını oluşturan bir mihenk taşı da denebilir. Ünlü İngiliz tarihçi Simon Schama, Magna Carta’yı, ‘Özgürlüğün doğum sertifikası değil, fakat despotizmin ölüm sertifikası’ diye tanımlıyor.
  <br>
   Magna Carta ile demokratik hayata adım atan İngiltere, bugün, Avrupa’nın en gelişmiş demokrasisine sahip. Sözleşme sadece İngiliz anayasasını değil, pek çok ülkenin anayasasını da etkilemiş. Özellikle Avrupa ülkelerinde uygulanan yasaların kökleri Magna Carta’ya uzanıyor. Örneğin, Avrupa’da  hiçbir hâkim, kuvvetli deliller olmadan kimseyi dava etme yetkisine sahip değildir. Yasal bir karar olmadıkça, kral, cumhurbaşkanı, devlet başkanı ya da o zevattan biri emretti diye özgür bir kişinin tutuklanması, hapse atılması, işkenceye maruz bırakılması, sürgün edilmesi veya mal ve mülküne el konması mümkün değil. Doğrusu, keyfî tutuklamaların yapıldığı ‘Yeni Türkiye’ye bu sistem pek uygun görünmüyor. Örneğin, yapılan hukuksuz tutuklamaları ve hükümetin Hizmet Hareketi’ne karşı başlattığı cadı avını, İngiliz parlamenterler hayretler içerisinde izliyor. İngiltere Adalet Bakanı Simon Hughes, Türkiye’deki basın özgürlüğüne yönelik gelişmelerden İngiliz hükümeti olarak endişe duyduklarını açıkça ifade etti.
  </br>
 </p>
 <p>
  “Türkiye’deki akıl tutulması, 8 asır önce temeli atılan İngiliz parlamentosunu değil de monarşiyi neden benimsiyor?” sorusunun cevabı cehalette gizli.
 </p>
 <p>
  İngiliz kraliyet ailesi sadece Birleşik Krallık’ta değil, kuşkusuz tüm dünyada bir popülariteye sahip. Yedikleri, içtikleri, giydikleri, söyledikleri hep magazin konusu. İngiltere kamuoyunda kraliyete desteğin ve sarayın prestijinin Prenses Diana’nın ölümünden sonra gerilediği düşünülüyor. BBC’ye göre, Monarşi, Kraliçe’nin diplomatik kabiliyeti vesilesiyle ayakta duruyor gibi. Zira sarayın varlığı, bugün kültürel diplomasinin ötesinde bir şey değil. Kraliçe, parlamentonun açılış törenine katılır, daha önceden hazırlanmış metni okur, çeşitli programlara katılır, yabancı devlet adamlarını ağırlar, ülkenin tanıtımı adına elinden geleni yapar. Kraliçe’nin bir gemisi yok mesela. Rolls Royce’larının çoğu “tüple” çalışıyor. Saray, yer altına kurulan özel ve masrafsız bir sistemle ısıtılıyor.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/kralicenin-yerinde-olmak-istemez_549041), [web.archive.org (arşiv bağlantısı)](http://web.archive.org/web/20150730063221/http://www.aksiyon.com.tr/guncel/kralicenin-yerinde-olmak-istemez_549041)
