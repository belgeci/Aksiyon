# İngiltere'de bir seçim atmosferi

*Ayten Çiftçi 2015.05.19*

<div class="pNewsDetailMainContent" itemprop="articleBody">
 <blockquote>
  <p>
   Günlerden pazar değil, perşembeydi. Caddelerde rüzgâr, İngiltere’de seçim vardı. her zamanki rutin hayat devam ediyordu.
  </p>
 </blockquote>
 <p>
  İngiltere’de önceki hafta kıran kırana bir seçim yaşandı. Halkın seyirci, politikacıların oyuncu olduğu sahnede liderlerin parti manifestoları yarıştı. Pek çok ilginç detaya sahip 2015 İngiltere seçimlerini Türkiye’dekiyle karşılaştırmak isterseniz yazımızı dikkatlice okuyun.
 </p>
 <p>
  Günlerden pazar değil, perşembeydi. Caddelerde rüzgâr, İngiltere’de seçim vardı. Hafta içi her zamanki rutin hayat devam ediyordu. Çocuklar okuldan neşeyle çıkıyor, kadınlar bebek arabalarıyla beş çayı için parklardan kafelere akın ediyordu. Politikanın pek de yerinin olmadığı sohbetlerden sonra, insanlar akşam yemeği için heyecanla markete koştu.
 </p>
 <p>
  Halk, publardan okullara, spor salonlarından çamaşırhanelere kadar pek çok değişik mekânda oylarını verirken normal hayat devam ediyordu. Seçimin harareti medyada bomba etkisi oluştururken halk aldırışsızdı. Zaten halkın neredeyse yüzde 20’si sandık gününden önce oyunu postayla vermişti. Kimileri nostaljik davranarak kurşunkalem kullanırken kimileri de modern hayatın bir kolaylığı olan internetten istifade etmişti.
  <br>
   Oy pusulaları öyle sade dizayn edilmişti ki hiçbir kafa karışıklığı yaşamadan kime istiyorsanız hemen oy verip çıkıyordunuz. Çevrede sizi etki altında bırakacak bir sembol bile yoktu. Hiçbir caddede parti bayrağı ya da bir parti broşürü dahi görünmüyordu.
  </br>
 </p>
 <p>
  İngiltere’de, Türkiye’nin aksine seçim kampanyası oldukça kısaydı. Siyasi parti liderleri, halkın refahını temel alan ekonomi, sağlık, eğitim, emekli maaşları, işsizlik gibi alanlarda değişik manifestolarla halkın karşısına çıktı. Halka manifestolarını takdim eden liderler, televizyonda canlı yayın programlarına katıldı. Muhafazakâr Parti lideri ve Başbakan David Cameron, Liberal Demokrat Parti lideri Nick Clegg, İşçi Partisi lideri Ed Miliband, Birleşik Krallık Bağımsızlık Partisi (UKIP) lideri Nigel Farage, İskoç Ulusal Partisi (SNP) lideri Nicola Sturgeon, Yeşil Parti lideri Natalie Bennett ve Galler Plaid Cymru Partisi’nin lideri Leanne Wood’un diyalogları, ilkokul sıralarında sınıf başkanı olmak isteyen öğrencilerinkinden farklı değildi. Birbirlerine hakaret etmeden manifestolarını eleştirebiliyorlardı ancak o bile sınırlıydı. Her bir liderin derdi başka bir lider ya da paralel bir yalan değil, kendi manifestosuydu gücü ve 25 günlük süre zarfında vaatlerini, rakiplerinin eksik ve zayıf yanlarını halkın önünde ortaya döktüler. İlginçti. Hepsi eşitti. Ne Başbakan David Cameron bir başbakan gibiydi ne de diğerleri lider gibiydi. Halkın karşısına geçip geçmişte yapılan hatalar için hesap verebiliyorlar ya da seçildikleri takdirde neler yapabileceklerini anlatıyorlardı. Halkın önünde el pençe divan durmuşlardı. Seçmen, ne olursa olsun kişi hak ve hürriyetlerinin güvence altında olduğundan oldukça emindi. ‘Bir beş yıl daha denemeye değer’ diye düşünüyordu belki de. Beş yıl önce hangi büyük değişim olmuştu ki İngiltere’de, bundan sonrası için de olsun? Kimse haksız yere tutuklanıp hapse atılmamış, herkes dilediği gibi yaşamıştı. Dış politikayla ilgili pek bir dertleri yoktu. Tek dertleri ekonomiydi. Bu nedenle halk liderler kadar endişelenmiyordu.
 </p>
 <p>
  Cuma sabahı İngiliz halkı trafolarda bir kedi masalı duymadan uyandı. Tabii oyları çalan birine de hiç rastlanmadı. Hayat normal akışıyla devam etti. Hiçbir karışıklık olmaz mı? Olmadı. Canhıraş bir kampanya süreci geçiren parti liderleri bile sükût edip kazanmak için sabaha kadar temennilerde bulundu. Nihayet sonuçlar açıklandı. Herkes şaşırmıştı. Sandıktan Başbakan David Cameron liderliğindeki Muhafazakâr Parti çıkmıştı. Parti, 330 milletvekili kazanarak tek başına iktidar oldu. Cameron, İskoçya referandumundaki başarısından sonra daha büyük bir zafer sarhoşluğu içinde olsa da emektar yardımcılarını ve milletvekillerini övdü. ‘Ben’ yoktu, ‘biz’ vardı dilinde. Cameron, Twitter hesabından eşi Samantha ile mutluluklarını ifade eden bir fotoğraf da paylaştı ve Birleşik Krallık’taki herkes için parlak bir gelecek diledi. Mesajında kayırma, kutuplaştırma, intikam duygusu yoktu.
 </p>
 <p>
  Peki, diğer liderlere ne oldu? Resmî seçim sonucu açıklandıktan sonra, üç lider 52 dakika içinde istifa ederek dünya siyaset tarihine damga vurdu. Seçimden sonra en çok konuşulan konu ise Muhafazakâr Parti değil, istifa eden İşçi Partisi lideri Ed Miliband oldu.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ingilterede-bir-secim-atmosferi_550944), [web.archive.org (arşiv bağlantısı)](http://web.archive.org/web/20150718121044/http://www.aksiyon.com.tr/dosyalar/ingilterede-bir-secim-atmosferi_550944)
