# Afganistan geleceğini arıyor

*Harun Çelik 2004.10.18*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      KABİL - Savaş yorgunu Afgan halkı geçtiğimiz hafta sandık başına gitti. Seçim sonuçları ne olursa olsun halkın karşı karşıya kaldığı problemler büyük. ABD, ülkedeki siyasî yapıyı yeniden kurabilmek için çeşitli formüller üzerinde çalışıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061020033034im_/http://www.aksiyon.com.tr/resim/515/50.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Afganistan, Taliban rejiminin devrilmesinden 3 yıl sonra ilk kez sandık başına gitti. Geçtiğimiz hafta yapılan devlet başkanlığı seçimleri için oy sayma işlemi devam ediyor. Kesin sonuçların ay sonunda alınması bekleniyor. Seçimlerin ardından usulsüzlük iddiaları sebebiyle ertelenen oy sayımı neticesinde, geçici Devlet Başkanı Hamid Karzai’nin ikinci tura kalmadan seçimleri kazanacağı tahmin ediliyor. Afganistan’da, yeni bir siyasi sistem kurmak isteyen ABD, Karzai yönetimine açık destek veriyor. ABD’nin hedefi haline gelmek istemeyen yerel güçler ve iç savaş döneminin aktörleri de, ABD’nin Karzai’ye verdiği desteği eleştirirken milli bir duruştan ziyade “neden ben değil de Karzai?” görüntüsü çizmekten öteye geçemiyor.
   <br>
    <br>
     ABD’nin dört ayaklı stratejisi
     <br/>
     <br/>
     ABD, Karzai eliyle dört aşamalı bir reform gerçekleştirmeye çalışıyor: Güvenlik reformu, millî polis teşkilatı kurma, adlî reform ve silahsızlandırma. ABD’nin öncelik verdiği konuların başında, millî Afgan ordusunun kurulması geliyor. Bir an evvel güvenliği tesis etmek isteyen ABD, halihazırda 13 bin kişilik bir ordu kurmuş durumda. Bu ordunun silahları, teçhizatı ve eğitimi büyük oranda ABD tarafından sağlanıyor. Ancak, 13 bin kişilik mevcudun ne kadar başarılı olacağı şimdilik meçhul. Zira, ülkede yerel liderlerin kontrolünde 100 bin kişilik silahlı güç bulunuyor. Kabile hayatı yaşayan aşiretlerin elindeki silahlı güçlerin miktarı ise bilinmiyor.
     <br/>
     <br/>
     Yerel liderler, kendilerini garantiye almak ve siyasi nüfuzlarını devam ettirebilmek amacıyla silahlı güçlerini tamamen lağvetmiyor. Ama, ABD’nin hışmına uğramamak için de bazı adımlar atıyorlar. ABD ise bu konuda tedricî hareket etmeyi tercih ediyor. ABD, birçok yerde Milli Ordu Güçleri’ni öncü olarak kullansa da önemli noktaların, bölgelerin, kuruluşların güvenliğini yerel askerlere terk etmiyor. Güvenlik alanının başında, sivil ya da asker, mutlaka bir Amerikalı bulunuyor.
     <br/>
     <br/>
     Polis teşkilatı istenen seviyede değil
     <br/>
     <br/>
     ABD’nin güvenlik için oluşturduğu ikinci ayak ise polis teşkilatı. Aşayişi sağlamak için milli bir polis teşkilatı kurulması için çalışan ABD, bu alanda henüz ciddi bir ilerleme sağlayabilmiş değil. Kâbil dışında bir polis teşkilatı ise söz konusu bile değil. Polis teşkilatı ile Almanya ilgileniyor. Polislerin kıyafetleri, araçları, teknik teçhizatları ve eğitimleri bu ülke tarafından sağlanıyor. Afganistan’da gerçekleştirilmek istenen üçüncü önemli aşama ise adlî reform çalışmaları. Medeni kanun ve seçim yasası İtalyanlar tarafından hazırlandı. Afganistan’ın kabul edilen yeni anayasasına da İtalyanlar önemli katkı yaptı.
     <br/>
     <br/>
     Amerikan stratejisinin dördüncü ayağını ise yasal olmayan silahlı güçlerin dağıtılması ve silahların toplanması oluşturuyor. Ayrıca, silahı elinden alınan kişilerin topluma kazandırılması çalışmaları da yapılıyor. Bu konuda öncülük yapan ülke ise Japonya. Silahların toplanması işini Uluslararası Güvenlik Destek Gücü (ISAF) üstlenmiş durumda. ISAF tarafından toplanan hafif ve ağır silahlar, Milli Savunma Bakanlığı’na teslim ediliyor. Büyük miktarda silah toplanmış olsa da herkesin üzerinde hemfikir olduğu bir gerçek ise, teslim edilmeyen silahların teslim edilenlere göre çok daha fazla olduğu. Afganların çoğu eski silahların teslim edildiğini söylüyor. Genel kanaat ise, büyük miktarda silahın saklandığı, istendiği anda ulaşılabilecek şekilde el altında tutulduğu yönünde.
     <br/>
     <br/>
     Afganistan’ın dört kırılma noktası
     <br/>
     <br/>
     Yıllardır merkezî bir yönetime sahip olamayan Afganistan’ı yeni süreçte bekleyen dört önemli kırılma noktası var. Bunlardan ilki mücahitler ve yurtdışından gelenler. Sovyetler Birliği 1979 yılında Afganistan’ı işgal ettiğinde ve Taliban döneminde ülkeyi terk edenlerle, burada kalıp savaşmayı tercih edenler arasında bir gerginlik var.  Devlet başkanlığına aday olan Yunus Kanuni gibi Afganistan’ın önemli simaları, Karzai gibi yurtdışından gelenleri eleştiriyor. Mücahit olarak adlandırılan liderler, “Biz savaşlarda kolumuzu bacağımızı kaybederken, yurtdışına kaçanlar bu ülkeyi yönetemez. Onlar bu ülkeyi ve insanını bilmiyor” diyor.
     <br/>
     <br/>
     İkinci kırılma noktası ise kurulacak yeni devletin hangi ideolojik temeller üzerine bina edileceği konusunda. Bu konuda öne çıkan iki akım var. Bir kesim, devletin tamamen İslamî esaslar üzerine bina edilmesini istiyor. Diğer grup ise liberal bir devlet yapısından yana... Suudi Arabistan destekli Abdul Resul Sayyaf ve Özbek liderlerden Abdul Settar Siraç, birinci gruptan ön plana çıkan isimler. Hamit Karzai ve yardımcılarından Hidayet Arslan ve Dışişleri Bakanı Abdullah Abdullah ise liberal kesimi temsil ediyor.
     <br/>
     <br/>
     Afganistan’ın geleceğini belirleyecek en önemli kırılma noktası ise ülkenin etnik yapısı ve gruplaşmalar. Ülkedeki bütün etnik kökenlerin birbirleriyle sorunu var. Temel ayrım Peştun olanlarla olmayanlar  ve diğer gruplar şeklinde. Taliban’ın Peştun kökenli olması, baskı gören diğer etnik kökenlerin bu gruba tepki duymasına sebep oluyor. Tarihi boyunca ülkeyi yöneten tüm kralların ve hanların Peştun olması da geçmişte yaşanan birçok tatsız hadiseden Peştunların sorumlu tutulmasına yol açıyor. Ayrıca, yeni devlette de önemli koltukları istemeleri de Peştunları diğer grupların hedefi haline getiriyor.
     <br/>
     <br/>
     ABD ise Peştunların razı olmadığı bir yapının baştan büyük sorunlara davetiye çıkarmak anlamına geldiğinin farkında. Bu yüzden, diğer etnik grupları darıltmadan Peştun kartına oynuyor. Afganistan’ın yeniden inşası için 2001’de Bonn’da düzenlenen toplantıda, katılımcılara kimi devlet başkanı görmek istedikleri sorulmuştu. Bu oylamadan Özbek lider Abdul Settar Siraç galip çıkmıştı. Buna rağmen ABD, Peştun olmayan bir adayın sorun çıkaracağını düşünerek tercihini Karzai’den yana kullanmıştı.
     <br/>
     <br/>
     Afganistan’da iç çatışmalar etnik grupların birbiriyle olan kavgalarıyla sınırlı değil. Bütün etnik gruplar aynı zamanda kendi içlerinde de sorun yaşıyor. Birçok Peştun kabilesi arasında kan davasına dönüşmüş problemler var. Özbekler, Dostum’u ve Şirac’ı destekleyenler; Tacikler, Penşir Tacikleri ve diğerleri; Hazaralar, Abdulkerim Halili ve Muhakkik’i destekleyenler arasında şeklinde çeşitli gruplara ayrılmış durumda. Ortak paydada birleşen kimse hemen hemen yok gibi. İç içe geçmiş sorunlar sarmalında Karzai’nin dengeli ve işleyen bir hükümet kurma şansı çok zayıf görünüyor. Etnik köken dengesini sağlamak adına kurulan yapılar ise çok hantal ve işlevsellikten uzak. Örneğin, Özbek olduğu için tercih edilen bir aday, liberal olması yönüyle İslamî hassasiyete sahip Özbeklerin tepkisini çekebiliyor. Peştun ve İslamî görüşe sahip olduğu için aynı masa etrafında buluşan isimler, mücahit ve yurtdışından gelenler şeklinde birbiriyle çatışabiliyor.
     <br/>
     <br/>
     ABD’nin dört aşamalı planı
     <br/>
     <br/>
     ABD, Afganistan’da 18 bin asker bulunduruyor. Bir de, 500 civarında İngiliz askeri ve sayıları birkaç kişiden ibaret olan değişik ülkelere ait askerlerin yer aldığı “Koalisyon Güçleri” var. Ülkedeki diğer önemli yabancı silahlı güç ise Uluslararası Güvenlik Destek Gücü (ISAF). ISAF’ta 36 ülkeye ait 8 bin 200 civarında asker bulunuyor. ABD önderliğindeki koalisyon güçleri operasyonel faaliyetlerde bulunurken, ISAF güçleri ise Kâbil’de güvenliğin sağlanmasına katkıda bulunuyor. Silahlı çatışma ve operasyonel faaliyetlerden uzak duruyor.
     <br/>
     <br/>
     ABD, güvenlikle ilgili sorunları NATO ile paylaşmaya sıcak bakıyor. Bu amaçla ISAF, Ağustos 2003’ten itibaren NATO’ya bağlı bir güç haline geldi. BM’ye rapor veren bir güç olmaktan çıkıp, NATO’nun sorumluluğuna devredilen ISAF’ta, bundan sonra komutayı ve sorumluluğu bir ülkenin bireysel olarak alması da söz konusu olmayacak. Önümüzdeki dönemde ISAF’ın komutası Türkiye’nin NATO’ya bağlı birliği olan 3. Kolordu’ya devredilecek. Bu, Türkiye’nin bireysel girişimi değil, NATO adına olacak.
     <br/>
     <br/>
     Bu noktada ABD’nin dört aşamalı bir planından bahsediliyor. ABD, merkezi hükümetin gücünü taşraya yaymak amacıyla kurduğu İl İmar Takımları’nı kademeli olarak NATO’ya devretmek istiyor. Mühendis, mimar, doktor ve askerlerin yer aldığı İl İmar Takımları, merkezden uzak bölgelerde çalışıyor, yolları, camileri, köprüleri, okulları tamir ediyor. Bölgenin ileri gelenleri ve gruplar arasında yaşanan gerginliklerde arabuluculuk yapıyor. İlk devir işlemi kuzeyde gerçekleştirildi. Kunduz şehrinde Almanlar, 5 takımı NATO’ya devretti. Kuzey’deki toplam 19 takımdan 13’ü ise ABD’ye ait.
     <br/>
     <br/>
     NATO’nun genişlemesinin ikinci ayağında ise Batı Afganistan var. Herat, Ferah, Gor ve Badgis’i içeren bu bölgede ABD, sorumluluğu üstlenecek bir ülke üzerinden kendi kurduğu imar takımlarını NATO’ya devretmeye hazırlanıyor. NATO’nun Batı’ya doğru genişlemesinin planlandığı dönem, Türk 3. Kolordusu’nun komutayı devralacağı bir döneme denk geliyor.
     <br/>
     <br/>
     Üçüncü aşama ise NATO’nun Güney’e inmesi. Peştunların çoğunlukta olduğu bu bölge ülkenin en problemli kısmı. Taliban yanlılarının kısmen etkisi sürüyor ve yer yer çatışmalar yaşanıyor. NATO’ya bağlı ülkelerin gitmek istemediği bölgede 8 tane Amerikan İl İmar Takımı var. Dördüncü aşamada ise ülkede bulunan Amerikan güçleri ile ISAF’ın yani NATO güçlerinin tek komuta altında birleştirilmesi planlanıyor. Ancak, bunun yakın zamanda gerçekleşmesi mümkün görünmüyor.
     <br/>
     <br/>
     Afganistan’da kim ne yapıyor?
     <br/>
     <br/>
     Afganistan’a yıllık 4,5 milyar dolar yardım yapan, kendi askerleri için yıllık 16 milyar dolar harcayan ABD, ülkede son sözün sahibi. ABD’den sonra Afganistan’ın imarına maddî katkı yapan en önemli iki ülke ise Almanya ve Japonya. Japonya silahlı anlamda ülkede etkin değil. ABD’den sonra en fazla askere sahip ikinci ülke ise Almanya. Almanya ile ABD arasında bir rekabet olduğu gözlerden kaçmıyor. Alman askerlerinin rahat tavırları dikkat çekiyor. Halkın da, Amerikan askerlerine nazaran Almanlara daha sıcak baktığı gözleniyor.
     <br/>
     <br/>
     İran, Şii Hazaralara ve Taciklere oynuyor. Suudi Arabistan ise ülkedeki Vahhabi hareketlerini destekliyor. Arapların ülkedeki en gözde ismi ise bir Afgan Selefisi olan Abdul Resul Sayyaf. Pakistan, ekonomik anlamda bazı yardımlarda bulunsa da kendisini dışlanmış hissediyor. Pakistan’ın rıza göstermeyeceği hiçbir yapının Afganistan’da istikrarı yakalayamayacağı ise genel kabul gören bir düşünce. Afganistan’ı işgalinin ardından bu ülkeden çekilmek zorunda kalan Rusya ise Afganistan’da çok etkin değil. Türkiye’ye karşı ise genel bir sempati var. Türk askeri, ülkedeki bütün yabancı askerler içerisinde en rahat olanı. Türk askerlerine yönelik en küçük bir saldırı yaşanmadı bugüne kadar. Afgan halkının dini ve kültürel değerlerini diğer yabancı askerlere göre daha iyi bilmeleri büyük bir avantaj.
     <br/>
     <br/>
     ALKOL VE UYUŞTURUCU KULLANIMI ARTMIŞ
     <br/>
     <br/>
     Başkent Kâbil için dünyanın en pahalı şehri deniyor. Yabancıların şehre akın etmesi, hemen her şeyin fiyatını astronomik şekilde artırmış. Evi ya da arabası olanlar, bunları fahiş fiyata yabancılara kiralıyor ve ciddi paralar kazanıyor. Ülkedeki Amerikan güçlerine ve diğer yabancı asker, firma ya da yardım kuruluşlarına iyi paralara çalışan bir kesim var. Onlar, ABD’nin ülkede bulunmasından hayli memnun. ABD’nin ülke genelinde geniş bir istihbarat ağı kurduğu görülüyor. Kâbil’de yaşayan halk pahalılıktan şikayetçi. Şehrin, özellikle yabancıların ve yerli zenginlerin yaşadığı bölgelerine elektrik ve suyun düzenli verilmesiyle, yaşadıkları yerlerde elektrik ve su sıkıntısının iki katına çıktığını düşünüyorlar.
     <br/>
     <br/>
     Savaş yorgunu halk, kısmen de olsa sağlanan güvenlik ortamından memnun. ABD’nin ülkeyi terk etmesi durumunda, etnik temelli savaşların eskisinden de daha şiddetli yaşanacağını düşünüyorlar. Amerikan askerlerini istemeyen kesim dahi büyük bir yorgunluk ve bezginlik içerisinde. Afganistan’da, Amerikan ve İngiliz güçleri hariç 36 ülkeden asker var. Halkın en soğuk baktığı kesim Amerikan askerleri. Almanlara işgalci gözüyle bakılmıyor. En çok sempati duyulan ise Türk askerleri. ABD, Kâbil dışındaki birçok aşiretin önde gelen ismini yaptığı cömert yardımlarla etkisiz hâle getirmiş.
     <br/>
     <br/>
     Taliban’dan sonra sakalların kesildiği, burkaların çıkarıldığı yönünde basına yansıyan haberler çok da gerçeği yansıtmıyor. Afganistan’ın kültüründe bulunan burka, Taliban ile birlikte gelmediği gibi Taliban’ın devrilmesinden sonra da gitmemiş. Gençler arasında alkol kullanımı gözle görülür bir şekilde artmış. Açıktan bira satışları başlamış. Yabancılarla birlikte çalışan gençlerde, yabancıları taklit etme eğiliminin arttığı görülüyor. Taliban’ın devrilmesinin ardından uyuşturucu üretimi ve satışında büyük bir artış gözleniyor. Uyuşturucu ile olan irtibat sadece üretmek ve satmakla sınırlı değil. Kâbil’de karşılaştığımız, birlikte olduğumuz bir çok genç hiç saklama ihtiyacı duymadan uyuşturucu kullanıyor. Savaş sonrası yaşanan ortam, gençler arasında uyuşturucu kullanımını artırmış.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=16912), [web.archive.org (arşiv bağlantısı)](http://web.archive.org/web/20061020033034/http://www.aksiyon.com.tr:80/detay.php?id=16912)
