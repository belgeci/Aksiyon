# LPG efsanesi sürüyor

*Harun Çelik 2000.07.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Öğretmendi. 94 model Doğan marka arabasını zar zor biriktirdiği 1000 mark ile LPG'liye çevirdiği için dayanılmaz bir rahatlık hissediyordu. Gerçi LPG'yi daha ruhsatına işletememişti ama ona da sıra gelecekti.
  </font>
 </div>
 <div id="newsText">
  <font class="detail-text">
   'Bundan böyle benzin masrafını düşünmek yok' diyordu. Artık eşi ve çocuğu ile birlikte hafta sonları İstanbul'un her tarafını gezebileceklerdi, tatilde memleketlerine kendi arabaları ile gidebileceklerdi. Hesabını yapmışlardı, LPG'li araba otobüse verecekleri paradan daha az yakıyordu. Memlekette araba ile dolaşmak da ayrı bir zevkti hani. Otogaz İstasyonu'na gittiğinde üç seneden beri yapamadığını yaptı: Pompacıya kendine güvenen ve ne dediğini bilen bir adam edası ile 'ful doldur kardeşim, ağzına kadar' dedi. Fakat bu mutluluğu uzun sürmedi; iki hafta sonra bir gazete, LPG'de KDV oranının yüzde 17'den yüzde 40'a çıktığını, muayene ücretinin de 20 kat artırıldığını yazıyordu. Kan beynine hücum etmiş, en ağır sözcükler diline kadar gelmişti. Kendine acımaya başlamıştı. Yine birileri onun hayallerine kabus gibi çökmüştü 'Birazcık mutluluğu bile çok gördünüz' diye mırıldandı.
   <br/>
   <br/>
   Türkiye'deki mazisi 2 yılı ancak bulmasına rağmen getirdiği büyük avantaj nedeni ile resmi rakamlara göre 800 bin, ruhsata işlenmemişleri de katarsak 1 milyon araba şu anda Likit Petrol Gazı(LPG) ile yollarda arzı endam ediyor. Daha ziyade ortadirek diye tabir edilen kesimle taksicilerin rağmet ettiği bu alternatif tüketime devletin getirdiği son vergi artışı yeni bir yön çizdi. Geleneksel yaklaşım, korkulanın başlarına geldiği, LPG'nin yeni vergilerle cazibesinin kalmadığı, devletin bu kadar süre izin verdikten sonra LPG'li araçlara tavır almasının büyük bir adaletsizlik olduğu yönünde.
   <br/>
   <br/>
   Devlet bu tür suçlamalara karşı kendisini savunurken, vergi kaybının dayanılmaz boyutlara çıktığı, böyle bir uygulama olmaması halinde LPG'li araçların birkaç sene sonra katlanarak artacağı, hem vergi kaybını sınırlandırmak hem de LPG'li araçlara yönelimi azaltmak için bu uygulamanın zorunluluk olduğu argümanlarını kullanıyor.
   <br/>
   <br/>
   İyimserler ne kadar haklı
   <br/>
   <br/>
   İkinci görüş daha iyimser, LPG'li araçlara getirilen ek maliyetlerin LPG'nin cazibesini yoketmediğini, vatandaşın zam şokunu atlattıktan sonra yapacağı hesap kitapla gerçeği göreceği yönünde.
   <br/>
   <br/>
   Madem bu bir hesap kitap işi, biz de aldık kağıdı kalemi ele, bir hesap yaptık ve ikinci görüşe daha yakın bir yerde karar kıldık. Yani LPG hâlâ benzinli arabaya göre daha cazip. Nasıl mı? İşte hesap: Kurşunsuz benzinin litresi 594 bin, süper 595 bin, normal 574 bin iken LPG'nin litresi 204 bin lira. LPG'nin arabadaki randımanı benzine göre yüzde 10 daha düşük. Yani bir litre benzin ile 11 km gidilirken bir litre LPG ile 10 km gidilebiliyor. Bu açıdan LPG benzine göre 2,5 ile 3 kat arası daha uygun. 156 milyon liralık muayene ücreti ise taksilerde her yıl, hususi otomobillerde iki yılda bir verilecek. Bu rakamı 24 aya bölersek hususilerde ay başına yükü 6,5 milyon lira, taksilerde 13 milyon lira oluyor. Yani LPG ile hususilerde ayda 200 km'den sonrası, taksilerde 400 km'den sonrası 2,53 kat daha avantajlı hale geliyor. 1000 marka LPG taktırmış bir sürücü ise 9 bin km sonra LPG'nin maliyetini kurtarıyor...
   <br/>
   <br/>
   Dünyada arabalardaki yakıt sistemleri incelendiğinde sistemin LPG'li ya da doğalgaz enjeksiyonlu arabalara doğru gittiği görülüyor. AB ülkelerinin kesin bir kararla 2001 yılından itibaren ya kurşunsuz benzin ya da LPG ve doğalgaz kullanacak olması Türkiye'nin gideceği yönü de tayin ediyor aslında. Çevre dostu yakıtlar diğer yakıt türlerinin saltanatını ortadan kaldıracak. Bu açıdan Türk vatandaşları AB'a devletten daha önce entegre olmaya başladı diyebiliriz. Dünyanın her ülkesinde benzine LPG'ye göre daha fazla vergi konuluyor. Doğalgaz ile LPG arasında bir kıyaslama yapılacak olursa, doğalgaz daha hesaplı ancak depolaması zor ve sıvı halde bulunur. LPG ise aktarılması ve depolanması kolay olduğu için daha uygun.
   <br/>
   <br/>
   Muayene ücreti mahkemeden döner
   <br/>
   <br/>
   LPG dönüşüm cihazlarını Türkiye'de üreten Aldesa Limitet Şirketinin sahibi Mehmet Çolakoğlu, özellikle muayene ücretlerine getirilen 20 katlık artışın hizmette eşitlik ilkesini ihlal ettiğini, hukuken böyle bir artışın olamayacağını savunuyor.
   <br/>
   <br/>
   Herşeye rağmen LPG'nin avantajlarını sürdürdüğünü iddia eden Çolakoğlu, "Vergilerin şok etkisi devam ettiği için vatandaş şu anda oturup iyi bir hesap kitap yapmıyor ama birkaç hafta sonra herşey sütliman olduğunda LPG'nin cazibesinin devam ettiğini görecekler" diyor.
   <br/>
   <br/>
   LPG'nin fiyatının kademeli olarak benzine yaklaştırılacağı yönünde görüşlere katılmadığını kaydeden Çolakoğlu katılmama gerekçesini de şöyle açıklıyor: "Arabalardaki LPG fiyatını mutfak tüpü fiyatının üstüne çıkarmaları imkansız. Bu durumda illegalite teşvik edilir ve mutfak tüpünü pompalarla ya da başka metodla arabalarına aktarmaya çalışan insanlar üretirler. Vatandaş bir şekilde sanayi tüplerini arabalarına aktaracak sistemi bulur. Devlet böyle sağlıksız bir yapıyı göze alamaz. Mutfak tüpünün benzine yaklaştırılması ise sözkonusu bile edilemez. O zaman Türkiye ayağa kalkar. Şu anda ben devletin bu konuda yapabileceği şeyleri üst sınırında yaptığına inanıyorum."
   <br/>
   <br/>
   Pazarda İtalya ağırlığı var
   <br/>
   <br/>
   LPG cihaz satışında Türkiye'de İtalya'nın bir ağırlığı olduğunu ancak bunun tekelleşme anlamına gelemeyeceğini söyleyen Çolakoğlu, 60 firmanın faaliyet yürüttüğü bu sektörde tekelleşme olamayacağını, şu anda Aldesa gibi yüzde yüz yerli üretime geçmiş olanların tekelleşme ihtimalini azalttığını, tekelleşmenin bir firmanın başka firmaların sektöre girmesini engellediği ortamlarda olabileceğini belirtiyor.
   <br/>
   <br/>
   Mehmet Çolakoğlu'na göre, LPG sektörü Türkiye'nin şu anda en canlı sektörlerinden biri. 1999 yılında ekonomi yüzde 6,4 seviyesinde küçülürken bile bu sektör büyümeye devam etmiş. 1 milyar mark paranın döndüğü, binlerce insanın ekmek yediği bir sektör ve LPG'nin doyum noktası yok. Türkiye'de bütün arabalar LPG takana kadar bu sektör yaşar. Ayrıca muayene ücretinin 20 kat artırılmasının mahkemede geri tepeceği muhakkak. Çünkü hizmette eşitlik ilkesi var ve benzinliye göre 20 kat alınmasının mantıklı bir gerekçesi yok.
   <br/>
   <br/>
   Canikli: Yöntem yanlış
   <br/>
   <br/>
   İstanbul eski Defterdarı Nurettin Canikli ise devletin bu tip bir uygulamaya gitmesinin haklı gerekçeleri olabileceğini söyledikten sonra ulaşım amaçlı vasıtalarda LPG'nin benzin yerine ikame edilmesini, sakıncalarından dolayı istemediğini, ciddi bir vergi kaybı olduğunu, LPG araçlarının sayısı arttıkça devletin kaybının arttığını ve gelecekte de artacağını kaydediyor. Ancak Canikli'nin itiraz ettiği önemli bir nokta devletin yöntem hatası:
   <br/>
   <br/>
   "Devletin LPG'li araçları yasaklaması mümkün ama benim en büyük itirazım yönteme yönelik. Devlet burada hem dengesiz hem de adaletsiz hareket ediyor. LPG'ye zamanında müdahale etmeyince tıpkı gecekondularda olduğu gibi hepsini ortadan kaldıramayacağı bir noktaya getirdi sorunu. 1 milyona yaklaşmış LPG'li araçlara keskin bir müdahalede bulunması artık mümkün değil. Şimdi ise dolaylı yoldan müdahale ediyor."
   <br/>
   <br/>
   Tüketici boş yere umutlanmasın
   <br/>
   <br/>
   Tüketicinin hukuki mücadelesinden de pek olumlu bir netice beklemeyen Canikli, "Türkiye'de vatandaşı devlete karşı koruma gibi bir alışkanlık olmadığı için dava etseler bile mahkemeler eski alışkanlıkla devletten yana tavır koyuyor.
   <br/>
   <br/>
   Eğer LPG'nin önü tamamen kesilirse bu durumda milyonlarca dolarlık bir kaynağın israf edildiğini söyleyebiliriz" diyor.
   <br/>
   <br/>
   Bu noktaya nasıl gelindi
   <br/>
   <br/>
   Benzin ve mazot üzerindeki vergi yükü önemli ölçüde artırılıp alternatif olabilecek ürünler arasında ciddi fiyat farkları ortaya çıkınca benzindeki yüksek vergiden kurtulmanın yolları aranıp bulundu. Benzindeki akaryakıt tüketim vergisi oranı yüzde 300 civarında. Buna mukabil LPG için uygulanan akaryakıt tüketim vergisi oranı yok denecek kadar az. Vergi farkı nedeniyle benzinin fiyatı LPG'nin fiyatının 3 katına yakın. Önce taksiciler başladı. Otomobillerini LPG ile çalışır hale getirdiler. Bu işlemin maliyeti ilk başlarda 1300 mark iken şimdi 9001000 mark. Gerçekten de LPG kullanımı son derece cazipti. Yakıt maliyeti üçte bir oranında azaldı. Bu cazibe başkalarının da dikkatini çekti. Onbinlerce insan aynı yolu izledi ve otomobillerini LPG'liye dönüştürdü. Yeni bir pazar oluşuyordu ve ortada birçok LPG firması cirit atmaya başladı. LPG istasyonları kuruldu. Motorları LPG' ye dönüştüren firmalar ortaya çıktı.
   <br/>
   <br/>
   Benzin yerine LPG kullanımı akaryakıt tüketim vergisinde büyük hasılat kaybına yol açmaya başladı. Ve devlet aniden ortaya çıkmaya karar verdi. Şimdi otomobillerde LPG kullanımını engellemeye çalışıyor. İş bu noktaya gelinceye kadar devlet ne yapardı? İşte bu bizim de cevabını henüz veremediğimiz can alıcı bir soru. Ceset torbalarının ithal edilmesinde kopan tufanın bir benzerinin bu 1 milyar marklık sektörde dönmediğini kim iddia edebilir....
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=22894BC863AA4C0C46215C14A22494F2?newsId=6372), [web.archive.org (arşiv bağlantısı)](http://web.archive.org/web/20131114205932/http://www.aksiyon.com.tr:80/aksiyon/newsDetail_getNewsById.action;jsessionid=22894BC863AA4C0C46215C14A22494F2?newsId=6372)
