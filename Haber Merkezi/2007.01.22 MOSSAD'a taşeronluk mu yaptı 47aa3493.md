# MOSSAD'a taşeronluk mu yaptı?

*Haber Merkezi 2007.01.22*

<div class="pNewsDetailMainContent ctx_content" itemprop="articleBody">
 Hizbullah'ın kaçırarak işkence altında sorguladığı Mehmet Sünbül'ün örgüt tarafından para karşılığında MOSSAD'a teslim edilmiş olabileceği iddia ediliyor.İstanbul 6 No'lu Devlet Güvenlik Mahkemesinin duruşma salonunda modacı Canan Yaka ve Zeki Işıklı'nın önündeki sandalyede, tetikçilik yapmakla suçlanan Şükrü Elverdi'nin yanında ayakta duran kişi, savunmasında "Yoğun işkence altında zorla ifade imzalatıldı. Nesim Malki cinayetiyle hiçbir ilgim yok. Alaattin Çakıcı'yı da tanımam ve sevmem." ifadelerini kullanıyordu. 13 Eylül 1999 tarihindeki celsede yaklaşık bir yıldır tutuklu bulunduğunu söyleyen şahıs, cinayete azmettirmekle ve tetikçilik yapmakla suçlanıyordu. Ancak duruşma sonunda mahkeme heyeti tarafından delil yetersizliğinden tahliye edilince sevincini yumruğunu havaya kaldırarak gösteriyordu.
 <br/>
 <br/>
 Malki Cinayeti davasının sanığı Mehmet Sünbül'ün tahliye sevinci çok sürmedi. Tam 25 gün sonra daha önce üyesi olduğu terör örgütü Hizbullah tarafından kaçırıldı. Bizzat örgüt lideri Hüseyin Velioğlu tarafından işkence altında sorgulandı. Sünbül, dönemin Başbakanı Mesut Yılmaz'ın "Ölümüyle bir gecede tam 700 trilyon lira el değiştirmiştir." dediği 'iplikçi' Nesim Malki cinayetine nasıl karıştığını, kimlerin azmettirdiğini ve tetiği kimlerin çektiğini anlattı.
 <br/>
 <br/>
 MEZAR EVDEN CESEDİ ÇIKMADI
 <br/>
 <br/>
 Malki'nin 28 Kasım 1995'te Bursa'da Şükrü Elverdi ve Oğuz Işıklı tarafından öldürüldüğünü, azmettirici Erol Evcil'den değişik zamanlarda toplam 1,5 milyon dolar aldıklarını söyledi. Kameraya çekilen sorgulamanın sonunda Sünbül'ün ölmüş haldeki görüntüleri yer aldı. İstanbul polisi, 17 Ocak 2001'de Beykoz'da Velioğlu'nu ölü ele geçirdiği operasyonda Sünbül'ün işkence altında alınan sorgusunun kaydedildiği bu kasete ulaştı. Hizbullah'ın yöneticilerinden Hacı İnan'ın poliste verdiği ifadede, Velioğlu'nun talimatı üzerine kaçırdıklarını, Kartal'daki evde infaz edip evin bahçesine gömdüklerini söylemesine rağmen Sünbül'ün cesedine ulaşılamadı. Farklı kimliklere ait 9 cesetle birlikte Sünbül'e ait olduğu tespit edilen 16 FB 402 plakalı Opel marka otomobil bulundu. Türkiye'nin değişik illerindeki Hizbullah'a ait mezar evlerden onlarca ceset çıkarıldı. Ancak cesetlerin hiçbirini eşi ve yakınları teşhis edemedi. Resmî kayıtlara Mehmet Sünbül için 'kayıp' ibaresi düşüldü.
 <br/>
 <br/>
 Hizbullah operasyonunda ölü ele geçirilen Hüseyin Velioğlu ve arkadaşlarıyla zaman zaman bir araya geldiğini fakat fikir ayrılıkları sebebiyle onlardan ayrıldığını belirten bir ismin verdiği bilgiye göre, örgüt istihbarat teşkilatlarına zaman zaman taşeronluk yaptı. İddiasına göre Nesim Malki cinayetinin önemli sanığı Mehmet Sünbül, Yahudilere ait yüksek meblağdaki paraların peşine düşen MOSSAD'a teslim edildi. İsminin açıklanmasını istemeyen kişi, Hizbullah'ın bu teslimat karşılığında para aldığını savunuyor. Gelecekte de örgütün farklı amaçlar için kullanılabileceğini iddia ediyor. Türkiye'de Türk-Kürt çatışması planlayanların Hizbullah'a rol biçebileceğini ileri sürüyor.
 <br/>
 <br/>
 Örgütün şiddet ve radikal eğilimlerinin özellikle Doğu ve Güneydoğu bölgesinde dindarlara darbe vurduğunu, Kürtler içerisindeki Marksist grupların ve PKK'nın ekmeğine yağ sürdüğünü anlatıyor. PKK ve uzantılarının en çok yapmaya çalıştığı şeyin bölge halkını İslam'dan uzaklaştırmak olduğunu, örgütün cami cemaatinden insanları satırlarla doğrayarak, insanları katlederek bu projeye bir anlamda destek verdiğini belirtiyor.
 <br/>
 <br/>
 Mehmet Sünbül kimdir? 1955 Diyarbakır Hazro doğumlu 12 Eylül 1980 döneminde Bursa MHP davasında ülkücü eylemlerde cinayet işlediği gerekçesiyle idamla yargılandı ve 1990 yılında tahliye oldu. Cezaevindeyken, Malki cinayetinin sanığı Burhanettin Türkeş ile tanıştı. Ardından Erol Evcil ile para alışverişinde bulunan Sünbül, yurtdışına çıkarken yakalandı ancak serbest bırakıldı. Malki cinayeti nedeniyle 1 yıl hapis yatan Sünbül, ilk duruşmasında tahliye edildi ve tutuksuz yargılanmasına kararı verildi. 25 gün sonra Hizbullah tarafından kaçırılarak işkenceli sorgulamada öldürüldüğü iddia edildi. Resmî tutanaklarda kayıp görünüyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/mossada-taseronluk-mu-yapti_519096), [web.archive.org (arşiv bağlantısı)](http://web.archive.org/web/20151225230803/http://www.aksiyon.com.tr:80/dosyalar/mossada-taseronluk-mu-yapti_519096)
