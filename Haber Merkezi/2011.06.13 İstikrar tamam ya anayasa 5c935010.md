# İstikrar tamam ya anayasa?

*Haber Merkezi 2011.06.13*

<font class="agenda2NewsSpot">
 12 Haziran’da ilk kez bir iktidar partisi, oylarını artırarak üst üste 3. kez zafer kazandı. Meclis’te temsil oranı yüzde 95 gibi rekor oranla gerçekleşti. Bu istikrar tablosu yeni anayasa beklentisini artırdı.
</font>
<font class="newsDetail">
 <p>
  <p class="MsoNormal">
   Haziran 2011, Türkiye’nin çok partili hayata geçmesinden bu yana 17. genel seçim olarak kayıtlara geçerken, bir ilke de sahne oldu. İlk kez bir iktidar partisi 3. kez üst üste oylarını artırarak seçim kazandı. Daha önce Adnan Menderes’li Demokrat Parti de 3 kez arka arkaya seçim kazanmış ancak oy oranı düşmüştü. 21 milyon seçmene tekabül eden yüzde 50’lik oran, Başbakan Erdoğan’ı siyasi tarihte ayrı bir yere taşımış oldu. 12 Haziran seçimlerini öncelikle bu açıdan önemsemek gerekiyor. İkinci önemli husus ise bu sonuçlarla toplumun yüzde 95’ten fazlasının Meclis’te temsil edilmesi oldu. 2002’de yüzde 55’lerde kalan temsilin yüzde 95’i aşması, yeni Meclis’in meşruiyeti ve yeni anayasa yapma gücü adına son derece önemli. Türkiye’nin bu fırsatı kaçırmaması gerekiyor. Yasama organı bir önceki dönemle paralel yapıda oluştu. 3. dönemine giren tek başına güçlü iktidar, yürütmenin istikrarını gösteriyor. Bu istikrar tablosundan sivil ve demokratik anayasa çıkarmayı denemeliyiz. Başbakan da ‘balkon konuşması’nda bu ihtiyaca dikkat çekti.
  </p>
  <p class="MsoNormal">
   Seçimin en fazla dikkat çeken sonuçlarından biri de AK Parti’nin sağ oyları ağırlıklı olarak bünyesinde toplamayı başarmasıydı. Merkez sağ açısından en ilginç sonuçlardan biri de Haydar Baş’ın BTP’si ile ittifak kuran Namık Kemal Zeybek liderliğindeki Demokrat Parti’nin tamamen silinmiş olması. Aynı şekilde bazı kesimlerde Erdoğan’dan sonraki lider adayı olarak görülen Numan Kurtulmuş’un Has Parti’sinin yüzde 1’in altında kalması dikkat çekici.
  </p>
  <p class="MsoNormal">
   İllerin oylarına bakınca da çarpıcı sonuçlar çıkıyor. 12 ilde tüm vekillikleri alan AK Parti; Gümüşhane, Karabük, Aksaray, Nevşehir, Kırşehir, Karaman, Rize, Kilis, Çankırı, Düzce, Kırıkkale ve Bayburt’ta tulum çıkarırken; vekillerin tamamını alamadığı bazı illerde ise yüzde 70’leri buldu. Urfa, Konya, Erzurum, Adıyaman, Kayseri, K. Maraş, Yozgat ve Kütahya gibi illerde yüzde 65-70 arası oy almayı başardı. Bunun yanında AK Parti daha önce sadece Tunceli’den vekil çıkaramazken, bu sefer bu listeye Hakkâri ve Iğdır da katıldı. AK Parti dışında BDP destekli bağımsızlar Hakkâri’de 3-0 yaparken; CHP, Tunceli’de 2-0 ile kendisi açısından bir ilki gerçekleştirdi.
  </p>
  <p class="MsoNormal">
   Seçimin dikkat çekici sonuçlarından biri de AK Parti’nin 2009 yerel seçimlerinde ciddi yara aldığı sahiller ve sahil arkalarında tekrar devreye girmesi oldu. Özellikle sahil arkaları diye anılan ve Kürt açılımından dolayı AK Parti’ye tepki duyan, 2009 yerel seçimlerinde ise MHP’ye yönelen Balıkesir, Manisa, Burdur, Isparta, Uşak ve Denizli gibi illerde AK Parti tekrar yüzde 50’lere tırmanarak uzak ara birinci oldu. Sahillerde ise bakanlarla desteklenen hizmet odaklı siyaset anlayışının karşılık bulduğu görüldü. Antalya’da CHP’ye 6 puan fark atan AK Parti, İzmir’de referandumdaki evetlerin tamamını oya çevirerek yüzde 37’ye çıktı. CHP’nin kalesi sayılan İzmir’de iki, Antalya’da ise bir milletvekili fazla çıkardı. İlginçtir, aynı yerlerde CHP de hatırı sayılır oranda oy artışı sağladı. Söz konusu artışı anlamak için bir önceki seçime bakmak gerek. Şimdi olmayan Genç Parti ile bu seçimde varlık gösteremeyen Demokrat Parti 2007’de yüzde 8-9 oranlarında oy almıştı. Bu partilerin oylarını AK Parti ve CHP paylaştı. Bu arada AK Parti Çanakkale’de CHP’yi ilk kez geçti (42-39).
  </p>
  <p class="MsoNormal">
   İktidar partisi, Güneydoğu’da umduğunu bulamadı. Diyarbakır, Hakkâri, Mardin, Batman, Şırnak, Van, Ağrı illerinin tamamında yüzde 10’a yakın seviyelerde oy kaybetti. Bu sonuçta AK Parti lideri Tayyip Erdoğan’ın seçim sürecinde kullandığı milliyetçi dil kadar, adaylar ve Kürt sorunu konusundaki beklentilerin karşılanamamasının etkisi olduğu söylenebilir. AK Parti, oyunu artırdığı Tunceli’de ise milletvekili çıkaramadı. En büyük sürpriz, Türkiye genelinde çıkarılan milletvekili sayısında oldu. Seçmenin yarısının oyunu almasına rağmen anayasa değişikliği yapabilecek milletvekili sayısına (330) ulaşamadı. Elbette bunun sebebi de illerin çıkardığı milletvekili sayısının değişmesiydi.
  </p>
  <p class="MsoNormal">
  </p>
  <p class="MsoNormal">
   CHP, Güneydoğu ve sahiller
  </p>
  <p class="MsoNormal">
   Deniz Baykal’ın tam kurultay arifesinde patlak veren kaset skandalıyla alaşağı edildiği CHP, yeni yönetimiyle görücüye çıktı. Kılıçdaoğlu, seçim yaklaşırken Yargıtay Cumhuriyet Başsavcılığı’nın da yardımıyla ‘Gölge lider’ Önder Sav’ı bertaraf edince partinin tek hâkimi hâline geldi. Böylece seçime partinin güçlü hiziplerini tasfiye ederek girme şansı yakaladı. Eski yönetimden sadece Baykal listeye girebildi. Fakat listelerde başka bir elin varlığı daha hissedildi. Şimdiye kadar CHP’yle yolu kesişmemiş sağ görüşlü yaklaşık 15 isim, seçilecek yerlerden aday yapıldı. Eski Cumhurbaşkanı Süleyman Demirel’e yakınlığıyla bilinen isimlerin siyasete CHP’de devam etmelerinin hikmeti anlaşılamadı. Ergenekon’un avukatı olduğunu dile getiren ama o kadrodan kimseyi partiye yaklaştırmayan Deniz Baykal’ın aksine Kemal Kılıçdaoğlu, 4 Ergenekon sanığını Meclis’e taşımayı kabul etti.
  </p>
  <p class="MsoNormal">
   CHP, seçim sürecinde söylem ve metot değiştirdi. İdeolojik renk seyreltildi, yerine Başbakan Erdoğan’ın kişiliği ve AK Parti icraatları gündem yapıldı. Karşı projelerle cevap verilmeye çalışıldı. İlk defa her ile gidildi ve rekor sayıda mitingle halkla sıcak temas sağlandı. Daha önce yasak savma kabilinden yapılan mitingler bu seçimde halka ulaşmanın yolu olarak kullanıldı. Halka ulaşma çabasının diğer sonucu etkili televizyon reklamları oldu. AK Parti’ye karşı gayrı memnun olabilecek her kitle yakalanmaya çalışıldı. Projeler de biraz üzerinde çalışılmamış gibi dursa da AK Parti’nin ilk günler dengesini bozdu. Bugüne kadarki yenilgileri halkın ya akılsızlığı ya da oyunu satması ile izah eden parti, Aile Sigortası’yla keskin dönüş yaptı. Her aileye 600 lira sloganına eşlik eden reklam filmleri o kulvardaki yarışa CHP’yi de soktu. Oy oranı yaklaşık 5 puan ve sandalye sayısı 13 arttı. Beklentileri karşılamayan büyümenin parti içi hesaplaşmaya dönüşüp dönüşmeyeceğini zaman gösterecek. Kılıçdaoğlu, bunun önünü alabilmek için kendini seçimin tek galibi ilan etti. CHP yanlısı medyanın yüzde 30 propagandası, hayal kırıklığı oluşturarak ters sonuçlar doğurabilir.
   <span>
   </span>
  </p>
  <p class="MsoNormal">
   12 Haziran 2011 seçimlerine Kemal Kılıçdaroğlu başkanlığında ‘Yeni CHP’ tanımlamasıyla giren ve yüzde 26 oy alan Cumhuriyet Halk Partisi açısından sonucu en fazla merak edilen üç konu vardı: Güneydoğu’da oylarını artırabilecek miydi? Kaleleri sayılan Trakya ile Ege ve Akdeniz sahillerinde nasıl bir sonuç alacaktı? 2009 yerel seçimlerinde Kemal Kılıçdaroğlu’nun belediye başkanlığına aday gösterildiği İstanbul’daki oy oranı nasıl bir seyir izleyecekti?
  </p>
  <p class="MsoNormal">
   CHP, anadilde eğitim sözü verdiği, hatta özerklikten bahsettiği Güneydoğu’da oyları artırmak bir yana, genelde oy kaybına uğradı. CHP’nin bölgedeki 2007 ve 2011 oy oranları şöyle: Bingöl (4,2-2,9), Bitlis (8,5-1,7), Hakkâri (3,5-0,9), Şırnak (6,7-2,5), Mardin (6,8-3,4), Siirt (3,4-2,8), Urfa (4,8-3), Van (4-3,6), Batman (3,9-6,5), Diyarbakır (1,9-2,1).
  </p>
  <p class="MsoNormal">
   CHP, sahillerde ise 2007 seçimlerine göre oylarını artırmış görünüyor. Yalnız bunda, 4 yıl önceki seçimlerde barajı aşamasalar da bu illerde hatırı sayılır bir oy oranına sahip Genç Parti (GP) ve Demokrat Parti (DP) seçmeninin bir kısmının CHP’ye yönelmesi etkili oldu. GP ve DP oylarının diğer kısmının gittiği AK Parti’nin de bu illerde oylarını en az CHP kadar artırdığını söylemek mümkün. 2007 seçimlerinde sahil bandında sadece İzmir ve Muğla’da birinci olan CHP, 12 Haziran’da bu iki ile sadece Aydın’ı ekleyebildi. CHP açısından sahilde en fazla merak edilen il İzmir’di. CHP, oylarını 1. Bölge’de yüzde 35’ten 43’e, 2. Bölge’de yüzde 36’dan 44’e çıkardı.
  </p>
  <p class="MsoNormal">
   İstanbul’a gelince... 2009 yerel seçimlerinde Kemal Kılıçdaroğlu’nun belediye başkanlığına adaylığı ile İstanbul’daki oylarını artıran CHP, bu seçimde megakentte oy kaybına uğradı. 2009’da İstanbul genelinde yüzde 37 oy alarak yüzde 44’lük AK Parti’yi zorlayan CHP, 12 Haziran’da 1. Bölge’de yüzde 33, 2. Bölge’de yüzde 29, 3. Bölge’de de yüzde 30 oy alabildi. AK Parti ise 1. Bölge’de yüzde 48, 2. Bölge’de yüzde 51, 3. Bölge’de de yüzde 49 ile oylarını yükseltti.
  </p>
  <p class="MsoNormal">
  </p>
  <p class="MsoNormal">
   MHP barajı geçti ama…
  </p>
  <p class="MsoNormal">
   MHP, baraj baskısı ve parti içi muhalefet tedirginliğiyle seçime girdi. 2002’deki baraj faciasını hafif sıyrıklarla atlatan Genel Başkan Devlet Bahçeli, seçim sonrası beklenen hesaplaşmanın tazyikini üzerinde hissetti. Patlak veren kaset skandalı, partiyi birlikte yönettiği kurmay kadroyu büyük oranda tasfiye etti. Başkanlık Divanı üyelerinin 3’te 2’si görevlerinden ve milletvekilliklerinden ayrılmak mecburiyetinde kaldı. Yeni dönemde koltuğunu koruyabilse bile kurmay kadroyu seçme konusunda inisiyatifi kaybetmiş olacak. İdeoloji partilerinde liderin iç demokratik mekanizmaları çalıştırmadan yönetimi belirleme imtiyazı var. Ancak söz konusu imtiyaz lastik patladığında faturanın tek başına üstlenilmesini gerektiriyor.
  </p>
  <p class="MsoNormal">
   CHP’nin kısmen boşalttığı ideolojik muhalefet alanını doldurmaya soyunan Bahçeli, proje yarışında da geri kalmamak adına vaatlerde bulunma ihtiyacı hissetti. Hilalkart aceleye getirilmiş ve iyi projelendirilmemiş olsa bile yeni şeyler söyleme adına gelişme sayılabilir. Ama MHP’nin en büyük projesi, AK Parti’ye anayasa yaptırmamak biçiminde sunuldu. Referandumun devamı olan bu tavır, MHP’nin oy kaybının başlıca sebebiydi. MHP, barajı geçtiği için sevinse de bir önceki seçime kıyasla hem oy oranı (yüzde 1) düştü, hem de parlamentodaki temsili 71’den 54’e geriledi. Her şeye rağmen barajı geçmesi, AK Parti’ye anayasa yaptırmamak isteyen ulusalcı kanadın yüklenmesiyle açıklanabilir. CHP beklenenin altında oy alırken, MHP son düzlükte barajın üstüne sıçradı. İl bazında MHP açısından yüz güldüren yegâne yer şüphesiz 2007’deki 15’lik oranı 35,6’ya taşıyan Iğdır’dı. Bu arada Bahçeli, memleketi Osmaniye’de üstünlüğü AK Parti’ye kaptırdı.
  </p>
  <p class="MsoNormal">
   <span>
   </span>
  </p>
  <p class="MsoNormal">
   Çözüm mü, çözümsüzlük mü?
  </p>
  <p class="MsoNormal">
   BDP (Barış ve Demokrasi Partisi) çatışı altında ‘Emek, Özgürlük ve Demokrasi Bloku’
   <span>
   </span>
   olarak seçime giren bağımsız adaylar tam manasıyla seçimden galibiyetle çıktı. Seçim sonucunu Kürt meselesinde ‘çözüm ve çözümsüzlüğün adı’ şeklinde değerlendirmek mümkün. Çünkü bağımsızların başarısı onların seçim süresi boyunca kullandıkları argümanların işe yaradığını gösterdi. Bu da bölgede etnik milliyetçiliğe dayalı marjinal genç bir Kürt kitlesinin varlığını ortaya çıkardı. Marjinal solun desteği ise etnisite üzerinde kalın bir çizgi bıraktı. Öteden beri ‘Özerklik’ talebi başta olmak üzere birçok talebin bölgede karşılık bulduğu tezi BDP tarafından artık sık sık kullanılacak. Bu durum ise çözümsüzlüğün adı olacak ve Meclis’te sürekli gündeme gelecek.
  </p>
  <p class="MsoNormal">
   2007’de yüzde 5,5 oy oranı ile zor da olsa Meclis’te grup kuran bağımsızlar bu kez 35 vekile çıktı. Vekil sayısı açısından BDP bir patlama yapmış gibi görünse de oy oranına bakıldığında yüzde 1’lik bir artış dikkat çekiyor. Yüzde 5,5’ten yüzde 6,5’e çıkan bir parti var. Aslında BDP’nin bu sonucu almasına rağmen daha yakından bakıldığında, dar alana sıkışmış ve kenetlenmiş bir Kürt hareketi dikkat çekiyor. Sözgelimi, Hakkâri, Şırnak, Diyarbakır gibi illerde tek parti olma yoluna giren; Batman, Mardin gibi illerde AK Parti’ye fark atan BDP’nin vekil sayısının bu kadar artmasında bazı büyükşehirlerin ciddi katkısı oldu. BDP tabanının hareketlenmesinde Yüksek Seçim Kurulu’nun bazı adayları önce veto edip sonra izin vermesinin katkısını da kayıtlara geçirmeliyiz.
  </p>
  <p class="MsoNormal">
   Bağımsızların 6 ilde önde olması, Diyarbakır, Hakkâri, Batman, Şırnak, Van’da oylarını artırması, Adana’da vekil çıkarmayı başarması önemli. Diyarbakır’da Leyla Zana fenomeninin etkisi yadsınamaz. Mersin ve İstanbul’da koyduğu adayların kazanması ise bağımsızların kendi siyaset dillerini iyi kullandıklarını gösteriyor. AK Parti’nin Hakkâri-’de vekil çıkaramaması büyük bir handikap. KCK/PKK’nın uygulama alanı olan bu ilde vekil çıkaramamış olması ise kaotik ortamın devam edeceğinin işareti. Politik Kürtlerin tarihî başarısı aynı zamanda tarihî bir çözümsüzlük sürecinin de başlangıcı olabilir. Burada her seferinde şiddete karşı olduğunu dile getiren Sırrı Süreyya Önder gibi bağımsız adayların Meclis’teki duruşlarının çok önemli olacağı kesin.
  </p>
  <p class="MsoNormal">
   Başbakan’ın son dönemdeki sert milliyetçi söyleminin Güneydoğu’da iktidar partisine oy kaybettirmesi zaten bekleniyordu. Beklenmeyen ise ağırlıklı olarak Kürt nüfustan müteşekkil bazı illerin, ‘her şeye rağmen’ AK Parti’ye büyük destek vermesi ve bu sorunun çözümünü yine iktidardan beklediğini ortaya koymasıydı. Mesela Şanlıurfa, Adıyaman, Bingöl, Ağrı, Kars, Muş, Bitlis, Siirt ve Ardahan’da AK Parti açık ara birinci oldu. Bazı illerde yüzde 70’i buldu. Bu da gösteriyor ki, Kürt meselesi açısından, Kürtler arasında ciddi bir ayrışma yaşanıyor. Kürtlerin önemli bölümü çözüm için hâlâ Başbakan’a güveniyor.
  </p>
  <p class="MsoNormal">
   <span>
   </span>
  </p>
  <p class="MsoNormal">
   Silivri’de hayal kırıklığı
  </p>
  <p class="MsoNormal">
   Ergenekon ve Balyoz davalarının sanıkları arasında parlamentoya girmek isteyip CHP ve MHP’nin listelerinde kendilerine yer bulamayan adaylar seçime bağımsız girdi. Bu adaylar CHP ve MHP’nin sanık adayları kadar şanslı değildi. Cumhuriyet Güç Birliği bünyesinde seçime giren isimlere seçmen ilgi göstermedi. İstanbul 2. Bölge’den bağımsız aday olan eski 1. Ordu Komutanı emekli Orgeneral Çetin Doğan, 9 bin 221 oy alabildi. İstanbul 1. Bölge’den bağımsız aday olan Tuncay Özkan ise 31 bin 770 vatandaşın oyunu aldı. ‘Devrimci Karargâh’ davası ve ‘Ergenekon’ soruşturması kapsamında Silivri’de bulunan Hanefi Avcı ise İstanbul 3. Bölge’den girdiği seçimlerde sadece 1115 oy toplayabildi. Ergenekon davasının tutuklu sanığı İşçi Partisi Genel Başkanı Doğu Perinçek’e ise İzmir 2. Bölge’den 12 bin 837 oy geldi. Ergenekon davasının bir başka sanığı emekli Albay Hasan Atilla Uğur ise Antalya’dan girdiği seçimlerde 4 bin 126 oy alabildi. Söz bağımsız adaylardan açılmışken, Abdüllatif Şener’den söz etmek gerekiyor. İlk defa bir partinin genel başkanı kendi memleketinde seçilememiş oldu.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29661-istikrar-tamam-ya-anayasa.html), [web.archive.org (arşiv bağlantısı)](http://web.archive.org/web/20110819073020/http://www.aksiyon.com.tr:80/aksiyon/haber-29661-istikrar-tamam-ya-anayasa.html)
