# Binbir Gece kokulu çarşı

*Ahmet Doğru 2000.12.09*

<div>
 <p class="spot">
  Kesîf bir baharat kokusu yakar genzinizi. Kubbelerden süzülüp gelen ışık, spot lâmbalarından çıkan teknoloji ürünü hemcinsiyle birleşip önce tezgahları yalar; aksedip gözünüze ulaşır. Gözünüzle birlikte gönlünüzü, hafızanızı da alıp seyahate çıkarır, Binbir Gece Masallarının büyülü ikliminde... Ne iftariyelik almak için koşuşturan inananlar, ne meraklı turistler, ne de çığırtkan satıcılar kalmıştır ortada; onlar Tûtî'nin diliyle hayat bulan birer masal kahramanıdır artık
 </p>
 <p class="metin">
 </p>
 <img border="0" src="/web/20020522014053im_/http://www.aksiyon.com.tr/2000/314/resimler/Binbir.jpg"/>
 <p class="metin">
  Çocukluğumda en büyük zevklerimden biri henüz doğmadığım tarihlerde alınıp biriktirilmiş Hayat mecmualarını karıştırmak, siyah—beyaz sayfalardaki fotoğrafları, gravürleri incelemek, yıllar önce kaleme alınmış bilgileri hurde teferruatı ile okuyup anlamaya çalışmaktı. Tabloit boydaki mecmuaların bir yeri vardı ki onları ayrıca dosyalamıştım; bir kısmı eski minyatürlerden, gravürlerden alınmış, bir kısmı o zamanın renkleri aslına hiç benzemediği için tablolardan pek de farklı olmayan renkli fotoğraflarla hazırlanmış, pek çoğu da Ressam Münif Fehim'in fırçasından çıkmış orta sayfalar.
 </p>
 <p class="metin">
  Ne zaman aklıma gelse muhafaza edemediğim için içimi sızlatan bu orta sayfalarda neler yoktu ki: Seri halinde verilmiş olan Siyerü'n Nebi minyatürleri (Bunları ayrıca ve pek iptidai bir tarzda ciltlemiştim.); Süleymaniye, Selimiye gibi mimari abideleri; Kâbe gravür ve fotoğrafları (Marshall yardımından kalma resmî araçlara benzer kamyonlarla çölleri aşıp kutsal topraklara ulaşan ihramlı hacıların görüntüleri ayrı bir heyecan uyandırırdı yüreğimde.); Namık İsmail'in harmanda testiden su içen köylüsü gibi klasikleşmiş tablolar... Ve Münif Fehim'in çizdiği eski hayattan tablolar; Direklerarası eğlenceleri, bayların ve bayanların oturmasına mahsus yerlerin vişne çürüğü perdelerle ayrıldığı yandan çarklı Boğaziçi vapurları, okuma yazma bilmeyenler için Topkapı'ya gidenlerinin levhasına top gülleleri, Yedikule'ye gidenlerininkine kuleler çizilmiş tramvaylar, Yeni Cami önünde iskemleye oturmuş arzuhalciler, başında fesi, elinde bastonu, kürk yakalı kalın paltosuna gömülmüş İbnülemin Mahmud Kemal Bey'in asma dallarının altından yürürken resmedildiği Sahaflar Çarşısı, Mısır Çarşısı...
 </p>
 <p class="metin">
  İçlerinde en ziyade alâkamı çeken de herhalde bu Mısır Çarşısı sayfası idi.
 </p>
 <p class="metin">
  Saçaklarında dükkânların kolayca tanınmasını sağlayan birer sembol bulunan bu eski zaman çarşısında dükkanlar cam kavanozlarda, tahta, teneke kutularda, çuvallarda muhafaza edilen, çiviye asılan, iplerle tavana bağlanan binbir türlü baharatla, ıtriyatla, tabiat kaynaklı tıbbî maddelerle, birbiriyle alâkalı alâkasız eşyayla lebâleb doluydu. Davul tozunun, minare gölgesinin, yedi dükkân süprüntüsünün, sinamekinin, kilermeninin, daha neler nelerin isimlerini, ne işe yaradıklarını ilk kez orada okumuştum; taa İbni Sina zamanından kalma ilaç tariflerinin örneklerini de.
 </p>
 <p class="metin">
  Aradan yıllar geçti. Yeni Cami Külliyesi'nin bir parçası olarak 1663'te inşa edilen ve İstanbul'un en karakteristik mekânlarından olan Mısır Çarşısı hâlâ ilgimi çeker. Vaktiyle Mısır'dan geldiği için buraya adını veren baharatların yerini büyük oranda altınlar, mücevherler, turistik eşyalar alsa da, güngörmüş yarı doktor aktarlar Hayat mecmuasının sayfalarında kalsa da çarşının duvarlarına sinmiş baharat kokusu beni alır Binbirgece Masallarının büyülü dünyasına götürür. Mısır'dan, Hicaz'dan, Hindistan'tan gelen baharat kervanları, kervanları götüren bedevi Araplar gözümün önünde canlanır. Turistlerin şen kahkahaları, çığırtkan satıcıların tarzanca bağırmaları kendime getirene kadar dalar giderim.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/gezi/1.htm), [web.archive.org (arşiv bağlantısı)](http://web.archive.org/web/20020522014053/http://www.aksiyon.com.tr:80/2000/314/gezi/1.htm)
