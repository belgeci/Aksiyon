# Tekkeler gitti, dervişlere ne oldu?

*Ahmet Doğru 2005.05.09*

<div>
 <p>
  <font>
   Tasavvuf, Müslümanlığın derûnî yüzü olarak tanımlanır. İsmini bir rivayete göre ‘Ashab-ı Suffe’den alan bu derûnî yüz, her ne kadar mânâya hitap etse de zaman içerisinde birtakım zahirî kurumların ortaya çıkmasına sebep olmuş. Kendi özlerine dönmek isteyen dervişler, geçici olanın aldatmasından kurtulmak için tekkeler inşa edip uzlete çekilmiş.
   <br/>
   <br/>
   Hayır-hasenat sahipleri, gece ve gündüzünü ibâdât ü taate hasretmek isteyenlerin geçim derdiyle uğraşmamaları için bu tekkelere vakıflar kurmuş. Zengin vakıflı tekkeler, dervişlerin olduğu kadar fakirlerin, muhtaçların, yolcuların da sığınağı olmuş. İlmin, irfanın, güzel sanatların birçok şubesi buraları mekan tutmuş. Tasavvufî meşrepler, ‘pir’lerin isimleri etrafında tarikatleri meydana getirmiş. Her tarikatin kendine göre bir yaşam tarzı, jargonu, giyim kuşamı ortaya çıkmış. Bu derûnî yüz, zahirden hem etkilenmiş, hem de onu etkilemiş. Zamanla tasavufun olmasa da, onun etrafında şekillenen müesseselerin yozlaştığı söylentileri başlamış. Nihayet, bin küsûr yıl akıp giden düzen, bir kanunla yasaklanmış.
   <br>
    <br>
     Peki nedir tasavvuf? O yolun yolcuları kimlerdi, nasıl yaşadılar, neler hissettiler? Tekkeler nasıl bozuldu, ya da gerçekten bozuldu mu? Bir anda çıkan kanunla tekkeler kapandı, ama dervişlere ne oldu? ‘Dervişlik hırkası’nın yasaklanmasıyla ‘gönlünü derviş edenler’ de uçup gitti mi? Tarikat mensupları bu gelişmeleri nasıl kabul etti? Uludağ Üniversitesi öğretim görevlilerinden Prof. Dr. Mustafa Kara, arşivlere ve tozlu hatıralara inerek bu sorulara birinci ağızlardan cevaplar bulan bir akademisyen. ‘Türk Tasavvuf Tarihi Araştırmaları’ Kara’nın tasavvuf ve tarikatler tarihi, özellikle de Osmanlı’da ve Bursa etrafında şekillenen tasavvuf kültürü üzerinde kaleme aldığı araştırmaların bir araya toplanmış hali. Eser iki bölümden oluşuyor: Osmanlı dünyasında tasavvuf ve tarikatler, Bursa’da tasavvuf ve tarikatler. Aşırı sevenler, sevmeyenler, yönetenler, bilmeyenler, bilip söylemeyenler ve gerçeği aksettirmeyen anketler yüzünden tasavvuf tarihi araştırmalarının engellediğini iddia eden Prof. Dr. Kara, tekkelerin kapatılması kanununa o dönem şeyhlerinin gösterdiği tepkileri ise şöyle sınıflandırıyor: II. Meşrutiyet basınını takip edenler, Tanzimat aydınını tanıyanlar için bu karar sürpriz olmamıştır. “Her şey O’nun iradesinin eseridir” diyen teslimiyetçi dervişler, üzülmeye değer bir şeyin olmadığını söylemişler. Bunlardan bir kısmı, günün şartlarını da dikkate alarak tasavvufî kültürü dostlarına aktarmaya devam etmiş, gönül meşalesinin elden ele, dilden dile ulaştırılmasını temin etmiştir. Bu müdahaleye üzülenler dinî-tasavvufî hayatın çöküşüyle toplumun da çökeceği endişesini taşımışlar.
     <br>
      <br>
       677 sayılı kanundan şikayetçi olanların bir kısmı gelir kaynaklarının yok olmasıyla geçim telaşına düşenlerdir. Bir grup sûfî de ‘kahrın da hoş lütfun da hoş’ diyerek tekkeye ve türbeye ‘takılma’dan gönül dünyasının derinlikleriyle seyr ü temaşa etmeye devam etmiş, tebessüm gözlüğüyle olaylara bakmış ve ‘huzur’unu bozabilecek bir mesele görmemiştir. ‘Hikmet-i hükümet’ gözlüğüyle olaya bakanlar, susmayı tercih etmişlerdir. Takrir-i sükûn ve İstiklal mahkemeleriyle çalkalanan bir vasatta bir grup derviş de korkusundan susmuştur.
       <br>
        <br>
         Yadigâr-ı Şemsî müellifi ve Bursa Niyazi Mısri Dergâhı son Şeyhi merhum Mehmed Şemseddin Efendi ise bu konuda şunları söylüyor: “Tekyeler mi? Onların da yüzde doksan beşi ‘tebdilü’ş şekl li ecli’l ekl’ (yemek için şekli değiştirme) olmuş. Adeta me’kel (yeme yeri) haline gelmiş. Bazıları zevahiri (dış merasimleri) muhafaza ettiği halde ekserisinde o da yok. Ne dine, ne millete, ne vatana maddî-manevî faidesi kalmayan bir müessese ilga edildi diye itiraza mahal var mıdır?”
         <br/>
         <br/>
         Türk Tasavvuf Tarihi Araştırmaları, Mustafa Kara, Dergah Yayınları, 615 sayfa , 0 212 520 46 96
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1362 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21150), [web.archive.org (arşiv bağlantısı)](http://web.archive.org/web/20051228102441/http://www.aksiyon.com.tr:80/yazdir.php?id=21150)
