# Ramazanda saf tutanlar bayramda tahta cıkar

*Ahmet Doğru 1997.02.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her anını aynı kulluk şuuru ile idrakten aciz kullar için ezelden ebede akıp giden zaman içine yerleştirilmiş dilimler vardır.
  </font>
 </div>
 <div id="newsText">
  <font class="detail-text">
   Cumalar bu fırsat anlarının haftalık periyodunu, kandiller yıl içindeki sayılı geceleri aydınlatan nurunu oluşturur. Ramazanın ise ayrı bir yeri vardır günahlara keffaret, kazançlara bereket, hidayette sebep olmada. Bu ayın gelişiyle topyekûn bir uyanma olur, adeta bir başka iklimin kapıları açılır dünya semasına.
   <br/>
   <br/>
   Ramazanın neşesi henüz mübarek ayın gölgesi düştüğü anda kendini hissettirmeye başlar. Gündüzleri tutulan oruçlar, geceleri kılınan teravihler günlük hayatın karmaşası içinde bunalmışlara imdat eli gibi uzanır. Kalplere nüfuz eden karanlıklar sabitleşmeye fırsat bulamadan arınma yolunu tutar. Hakikatleri örten perdeler yavaş yavaş aralanır.
   <br/>
   <br/>
   Kullar yüce yaratıcılarının kelamına daha da yaklaşırlar Kur'an ayında. Kelamı Kadim okunan mukabelelerde neredeyse yeniden nazil oluyormuşçasına ter ü taze mesajlarını, feyzini arz eder.
   <br/>
   <br/>
   Bu ay kendini sadece mânâ âleminde hissettirmez. Ramazanın bereketiyle en fakir sofralar bile şenlenir. Kökü gönlümüzün derinliklerinde durduğu halde unutulmaya yüz tutan cömertlik ve paylaşma duygularımız da kendilerini sergileme imkanı bulmuşlardır.
   <br/>
   <br/>
   Oruçlu ağızlardan istendiği kadar 'Keşke her ay Ramazan olsa' niyazları dökülsün, fani dünyanın zamanı da fanidir. Sayılı günler çabuk biter. 'Hoşgeldin ey mahı gufran' larla karşılanan oruç ayı 'Elveda ya şehri Ramazan'larla uğurlanır. Rahmet, mağfiret ve cehennemden azat günlerini idrak etmenin neşesiyle bayram yapmaya gelmiştir sıra. Bayramın da geçmesiyle geride, gönüllerde tatlı bir huzur ve 'Keşke daha iyi değerlendirseydik' düşüncesinden kaynaklanan hafif burukluk kalmıştır.
   <br/>
   <br/>
   Ama aslolan Ramazanın gelişi gidişi değil, bu fırsat günlerinde fani dünyadan baki hayatımıza aktarabildiğimizdir. Ramazanın gündüzünde oruç tutanlar, gecesinde teravihte saf tutanlar Hakk'ın rızasını kazanıp bayramda tahta çıkmışsa, gönlünde uyanan ışık ileride yürüyeceği yola rehber olmuşsa Ramazan da, bayram da hakikatiyle yaşanmıştır. 'Hamd ü senalar hamd ü senalar ' Yar ile bayram kıldı bu gönlüm' denebiliyorsa iş yerini bulmuştur.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=65EB2DFB2A62F86208A00AA1B3DA8949?newsId=2248), [web.archive.org (arşiv bağlantısı)](http://web.archive.org/web/20140717224630/http://www.aksiyon.com.tr:80/aksiyon/newsDetail_getNewsById.action;jsessionid=65EB2DFB2A62F86208A00AA1B3DA8949?newsId=2248)
