# CEP’TE ‘KOLAY PARA’ DÖNEMİ BİTTİ

*Turhan Bozkurt 2001.10.27*

<div>
 <p class="spot">
  'En zayıf halka' yarışmasını hatırlatan rekabet ortamı GSM operatörlerinin şeffaf görüntüsünü kapalı kutu haline dönüştürüyor. Eskiden sadece ikisi vardı. Ama şimdi muhteşem dörtlü yeni savaş stratejileri ile arz—ı endam etmek için fırsat kolluyor. Uzan—Doğan kavgasının yer yer cep telefonu sahasına da sıçraması sektörü iyice tedirgin etmişe benziyor
 </p>
 <p class="metin">
 </p>
 <img border="0" src="/web/20020523105002im_/http://www.aksiyon.com.tr/2001/360/resimler/cep.jpg"/>
 <p class="metin">
  Türkiye'nin en gözde sektörü GSM, ekonomik krizle birlikte talihsiz bir sürece girdi. Altyapı yatırımlarının milyar dolarla ifade edildiği sektöre sıcak para akışı kesildi. Krizden önce 15 milyon lira olan abone başına aylık ortalama konuşma oranı yüzde 70'e yakın bir düşüşle 5 milyon liraya gerilerken, Turkcell ve Telsim'in ardından yeni aktörler gündeme geldi. Bu aktörlerden üçüncüsü Aria krizin bu derece derinleşeceğini tahmin edememiş olmalı ki Şubat 2001 krizinin hemen ardından mart başında kablosuz iletişim imkânı sunmaya başladı. Uzmanlara göre, Aria altyapısını çok iyi kurmasıyla yakaladığı avantajı krizin derinleştirdiği belirsizlik ortamında ticari faaliyete başlayarak dezavantaja dönüştürdü. Sektörün 4. ismi olan Aycell'in de Aria örneğinden iyi ders aldığı ve ticari operasyonu bu nedenle geciktirdiği yorumları yapılıyor.
 </p>
 <p class="metin">
  Aycell şu ana kadar kendi çalışanlarına 0505'li GSM 1800 frekansından 'Alo' dedirtebilmekten öteye geçemedi. Önce eylül, ardından ekim ayı ticari operasyonun başlangıç tarihi olarak gösterildi. Ancak Aycell ekonomik krizin yol açtığı belirsizlik ortamında fazla adım atmak istemiyor. Roaming (ulasal dolaşım) konusunda son sözü Telekomünikasyon Kurumu'nun söylemesini isteyen Aycell'in şu anda tekel durumundaki Turkcell (100 milyon dolar) ve Telsim'in (60 milyon dolar) 3 yıllık roaming hizmeti karşılığında istediği 160 milyon doları ödemeye hiç niyeti yok. Aria da aynı problemi benzer bir yöntemle aşmaya çalışıyor. Bütün bunlar olup biterken cep telefonundaki konuşma ücretinin düşeceği şeklindeki beklentiler havada kaldı. Her ne kadar Aria'nın sabit ücretsiz piyasaya çıkması Turkcell ve Telsim'i de sabit ücretlerde indirime gitmeye zorlamış olsa da kontür ücretleri artmaya devam etti. Ancak alım gücü iyice zayıflayan abone ise pahalı konuşma ücretlerine az konuşarak karşılık verdi.
 </p>
 <p class="metin">
  Turkcell 11,3 milyonu aştı
 </p>
 <p class="metin">
  Ekim itibariyle 11,3 milyonu bulan Turkcell kullanım oranlarındaki düşüşe karşı da televizyon ekranlarında 'SMS Size Milyarlar Kazandırıyor' yarışmasını yayınlamaya başladı. Bu atağa sektörün ikinci ismi Telsim de benzer bir yarışma ile cevap vermekte gecikmedi. Ancak ekonomik krizin dolar cinsinden borçları katladığı bir ortamda her iki şirketin de zor günler geçirdiği biliniyor. Telsim, abone çekebilmek için bilgi işlem altyapısı açısından son derece güç olmasına rağmen 'seç—beğen al' şeklinde nitelendirilen Megapool uygulamasına bile geçti. Telsim'in bütün çabaları kendisi için psikolojik bir sınır haline gelen 5 milyon abone rakamını bir üst haneye çıkarmaya yetmedi.
 </p>
 <p class="metin">
  Fırtına öncesi sessizlik
 </p>
 <p class="metin">
  Peki bundan sonra ne olacak? Şu anda yaşananları fırtına öncesi sessizlik yaklaşımı ile özetlemek mümkün mü? Öncelikle sektörün çok hassas bir dönemden geçtiğini belirtmek gerekiyor. GSM operatörlerinin dışarıya açık, şeffaf tutumu kapalı kutu haline dönüşmüş durumda. Hiçbir yetkili konuşmak istemiyor. Uzan—Doğan kavgasının yer yer cep telefonu sahasına da sıçraması sektörü iyice tedirgin etmişe benziyor.
 </p>
 <p class="metin">
  Sektörün arayışları bitmiş değil. Geleceğin iletişim şekline yön veren GSM pazarının büyüklüğü ve dinamik yapısı yatırımcıya birazcık da olsa teselli veriyor. Aycell de bunu fark etmiş olacak ki 'airtime' denilen konuşma ücreti ortaklığı modelini pazarlama yöntemi olarak benimsedi. Bu yöntemde satılan hattan yapılacak konuşma karşılığında alınacak ücretten bayinin de pay alması sağlanıyor. GSM sektörüne girmekte geç kalan Koç ve Sabancı için bu aynı zamanda yeni bir fırsat anlamına geliyor. Bunların yanısıra diğer büyük holdinglerin Aycell'le temasa geçtikleri biliniyor. Aycell, Telekom müdürlüklerinin yapacağı satışların yanısıra airtime modeli ile pazarda bir anda hakim konuma gelebilmeyi hedefliyor.
 </p>
 <p class="metin">
  Pastada pay yarışı
 </p>
 <p class="metin">
  Sektör gözlemcilerine göre GSM'de 1—1,5 yıl sonra bambaşka bir rekabet yaşanacak. Ancak 4 firmanın bu sancılı dönemi mutlaka aşması gerekiyor. Kaynaklarını krizden çıkışa dönük kullanabilen operatörler, çok fazla büyümesi beklenmeyen mevcut pastadan daha fazla pay alabilmek için yarışacak. 25 milyon civarında bir cep telefonu potansiyelinin varolduğu dikkate alındığında sektör bu hedefi hemen hemen tutturmuş durumda. Bundan sonrası firmalar açısından daha da zorlu geçecek. Müşteri odaklı yapılanma ve sürekli hizmeti daha ucuza maletme yeni dönemin slogan cümlesi olacak. Bundan en fazla cep telefonu kullanıcıları kârlı çıkacak.
 </p>
 <p class="metin">
 </p>
 <p class="arabaslik">
  Atatel Genel Müdürü Hüsamettin Beyazıt:
 </p>
 <p class="metin">
  Krizin derinliği tahmin edilemedi
 </p>
 <p class="metin">
  "Krizin bu kadar derin olacağını kimse tahmin etmedi. Kişilerin kotrolü dışında olan gelişmeler yaşandı. Aria'nın bir şansı vardı. Aria martta lansman yapmak yerine 4—5 ay daha bekleyebilirdi. Çok güçlü bir reklam pastası ile girmesi beklenirken çok zayıf bir girişle etkili olmayan bir imaj çizildi. Mevcut abonelerden geçiş, arzu edilen seviyede olmadı. Bu tamamen yanlış zamanlama ve pazarlama çalışmalarının pek etkili olmamasından kaynaklandı. Aria'nın durumu şu an için pek hoş değil. Aria'nın kurmuş olduğu altyapı 300—400 bin aboneyi taşıyabilecek seviyede. Şu anda 70 bin civarında abonesi var.
 </p>
 <p class="metin">
  Aycell ise biraz daha akılcı, sağlam gidiyor. Riskleri daha iyi değerlendiriyor. Böyle bir ekonomik küçülme döneminde yapılması gereken kullanmaya doğru adım. Türk Telekom'un bayilerini kullanmaya kalksa bunu çok rahat başarır. Ama böyle yapmak yerine özel sektör mantığı ile hareket ediyorlar. Özel sektörle işbirliği yapmaya çalışıyorlar. Beklediğimiz devlet şirketi yapısının dışında farklı düşünen, yeni ekonomi modeline uygun hareket eden bir firma var. Aycell, enterasan bir iş modeli uygulaması olan konuşma zamanı satma modeline gidiyor. Airtime'la holdinglere kendi müşterileri olma şansını tanıyorlar. Onlar bir pazarlama şubesi gibi düşünülüyor. Dolayısıyla akıllıca bir model diyebilirim. Aycell'in hedefleri çok yüksek değil. Kamu kurumlarında çalışanların Aycell'e geçeceği yönündeki beklentiye temkinli yaklaşıyorum. Evet, devlet kurumlarını oraya yönlendirseler de Rekabet Kurumu'nun kurallarına göre hareket edeceklerdir. Sektörü düzenleyen mercilerin alacağı kararlara uygun hareket ediyorlar.
 </p>
 <p class="metin">
  Her ikisinin de önünde zor bir dönem var. Aria fiyatta son derece akıllı bir süreç çizmesi gerekirken, tüketiciye yönelik beklentilere cevap veremedi. Ben olsam 100 milyon dolarlık bir bütçesi olan bir kurum olarak bunu yapardım. Türkiye'de GSM sektörü çok farklı olacak. Şu anda gördüğünüz oyuncuların dışında oyuncular da sektörde yer alacak. Kârlılık için çok yaratıcı olmak zorundalar. Daha çok tüketiciye dayalı modellerin geliştirilmesi gerekiyor. Artık insanların iki—üç GSM numaraları var. Daha fazla teknik altyapıya yatırım yapmaları şart. Bu da her operatörün işini daha da zorlaştırmaktadır. 1—1,5 yıl çok zor bir dönem olacak. Onun ardından çok daha renkli bir pazar göreceğiz.
 </p>
 <p class="metin">
  Krizden önce kullanıcı başına aylık kullanım oranı yaklaşık 40 dolardı. Şu anda 10—12 dolarlara düştü. İnsanlar artık telefon kullanmıyor veya sadece açıp kısa görüşüyorlar. Telsim ve Turkcell ellerindeki abone sayısını kaybetmedi, ancak aboneleri telefonlarını eskisi kadar kullanmadıkları için averaj gelirlerinin düştüğünü söylemek mümkün. Aylık sabit giderlerinin karşılanması için her ay zarar etmektedirler. Avrupa'da da birçok GSM operatörü aynı durumda. Sektörle ilgili değil. Bu sektör krizden etkilenmiş durumda. Karşılaştıkları sorunlar ekonomik kurallara göre bir durum. Oyunu çok fazla etkilemiyor.
 </p>
 <p class="metin">
  Yatırımcı şu anda çok büyük bir çekingenliğe girdi. Ne olacağını merak ediyor herkes. Türkiye önünde ciddi ekonominin işlediği döneme döndüğü zaman fırsatlar ülkesi haline gelecek. Yatırımcının Türkiye'ye daha sıcak bakmasını bekleyebiliriz. Elinde para bulunanlar krizi de fırsat bilerek yatırım yapmaya devam ediyor. Bizim becerikliliğimize bağlı. Bunu çok iyi anlatanlar yatırım çekecekler. Kurumların, şirketlerin, devletin anlatma becerisine bağlı başarı. Ekonomide rekabet vardır. Aria, Aycell doğru programları uygularlarsa pazardaki paylarını daha yukarılara çekebileceklerdir. Tüketici sonuçta cebine göre karar veriyor. Bundan sonraki rekabet kalite ve fiyata göre belirlenecek. Sektörün kuralları daha net belirleneceği için ordan oraya geçmek çok daha kolay olacak. Çok doğru satış stratejileri belirleyen kazanır. Aycell veya Aria'yla birlikte şok ucuzlukların geleceği yönünde hissi beklentilere girmenin doğru olmadığını düşünüyorum. Tüketici açısından daha cazip şartlar olacaktır, ancak bunları sektörün gerçekleri içinde değerlendirmekte fayda var.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/360/ekonomi/1.htm), [web.archive.org (arşiv bağlantısı)](http://web.archive.org/web/20020523105002/http://www.aksiyon.com.tr:80/2001/360/ekonomi/1.htm)
