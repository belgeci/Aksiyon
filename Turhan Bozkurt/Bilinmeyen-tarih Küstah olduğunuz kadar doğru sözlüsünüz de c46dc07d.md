# Küstah olduğunuz kadar doğru sözlüsünüz de

*Turhan Bozkurt Bilinmeyen-tarih*

<div>
 <font>
  <img border="0" height="1" src="/web/20050225005847im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050225005847im_/http://www.aksiyon.com.tr/resim/384/20.jpg" vspace="5"/>
  </p>
 </font>
 <font class="content">
  ‘Türkiye’yi IMF satın aldı’ sözlerinin sahibi Dick Morris’i hükümet ricali sessizlikle karşılarken akademisyenler ve iş dünyası bu sözlerin üslup olarak yanlış ancak içerik olarak doğru olduğunda birleşti
 </font>
 <br/>
 <p>
  <font class="content">
   Türkiye ABD’nin Irak’a müdahalesine karşı çıkamaz. Çünkü Uluslararası Para Fonu (IMF) para verdi ve Türkiye’yi satın aldı.” Bu sözler Türkiye’de İşçi Partisi Genel Başkanı Doğu Perinçek ya da herhangi bir muhalefet partisi tarafından seslendirilse idi ‘muhalefetin gereğini yapıyor’ deyip geçiverirdik. Fakat sözün sahibi Dick Morris. Amerika Birleşik Devletleri eski Başkanı Bill Clinton’ın etkili danışmanlarından Morris bu konuşmayı ülkenin önemli televizyon kanallarından Fox TV’de yapıyor.
   <br>
    <br>
     Türk medyası bu sözleri küstahlık, terbiyesizlik şeklinde okurlarına duyurmayı tercih etti. İş dünyası ‘ulusal onur’un bu şekilde ayaklar altına alınmasına hükümetin sessiz kalmasına tepki gösterirken, akademisyenler ağırlıkla Morris’in Türkiye’nin ekonomik gerçeklerini dile getirdiği görüşünü savundu. Yani Morris ülkeyi bir anlamda görüş ayrılığına düşürmeyi de başardı. Aslında Morris’in sözlerini yalanlama yoluna gitmeden tartışmanın ekseni üslup üzerine yoğunlaştırıldı. Gerçekte ise, Türkiye, ‘Morris haklı mı, haksız mı?’ tartışmasından öte, bir ülkenin borçlanmaya dayalı ekonomi politikaları ile nereye kadar gidebileceği gibi en can alıcı soruya cevap arama gereğini duymadı. Hele hele Düyun—i Umumiye gibi bir tecrübenin vârisi olan Türkiye’nin bugün ‘borç yiğidin kamçısıdır’ sözünü makro ekonomik politikaların bir parçası haline getirmesiyle bölgesinde nasıl etkisiz hale geldiğine kimse değinmek istemedi. Morris ‘acı gerçeğimizi’ söylüyor ya da bağımsızlığımıza dil uzatıyor. İkisinin de temelinde alınan bir borç ve bunun doğurduğu sonuçlar var? Öyleyse gözü kara bir şekilde tartışmak yerine 1856’daki ilk dış borçlanma ile başlayan sürecin sonunda Osmanlı’nın nereye geldiğini yeniden hatırlamak gerekiyor.
     <br>
      <br>
       Tam bu noktada IMF’nin Osmanlı’daki siyasi ve ekonomik çözülmenin mimarı olarak gösterilen Düyun—i Umumiye’yi (Genel Borçlar İdaresi) aratmadığı yönündeki tezler yeniden önem kazanıyor. Bu tezi savunanlara göre, IMF, Borçlar İdaresi gibi kriz zeminini kullanarak sağladığı kredi imkanları ile Türkiye’yi tamamen dışa bağımlı hale getirmeye çalışıyor. Çünkü Osmanlı’nın 1880’e gelindiğinde borçlarını ödeyemeyeceğini ilan etmesinin ardından Fransa, İngiltere, Almanya gibi alacaklı ülkelerin ‘icra memuru’ olarak tayin ettikleri Duyun—i Umumiye’nin (DU) ortaya koyduğu uygulamalarla IMF’nin şu anda ‘yapısal reformlar’ diye şart koştuğu yasalar arasında önemli benzerlikler bulunuyor. Osmanlı’daki borçlanma serüveninin ele alındığı “Bir Ülke Nasıl Batırılır?” adlı kitabın yazarı Ersal Yavi, 115 yıl önce Düyun—i Umumiye İdaresi tarafından Osmanlı’nın borçlarına karşılık kurulan Tütün Reji İdaresi’ne benzer bir uygulamayı IMF’nin geçen yıl çıkarılan Tütün ve Şeker kanunları ile gerçekleştirdiğini savunuyor. Yavi, Düyun—ı Umumiye’nin sanıldığı gibi Osmanlı’daki mali yapıyı düzlüğe çıkarmadığını, aksine ülkenin en önemli gelir kaynaklarını fütursuzca sömürdüğünü ileri sürerek, bugün de IMF’nin Türkiye’yi bir dizi dayatmayla karşı karşıya bıraktığını kaydediyor.
       <br/>
       <br/>
       Borç ağır bir bedel karşılığı veriliyor
       <br/>
       <br/>
       Yavi’nin DU’ya ilişkin aktardıkları borçlu ülkenin hem ekonomik hem de siyasi anlamda nasıl bir acziyet içine düştüğünü de gözler önüne seriyor. Nitekim DU, alacaklarına teminat olarak devletin en verimli iç ve dış gelir kaynaklarına el koymuş ve Tütün Reji İdaresi ile devlet içinde devlete dönüşmüştü. Tütün ekimi ve işlenmesinde tek yetkili DU olurken, ülkede 5 bin silahlı jandarma ile tam bir işgal ekonomisi uygulanmıştı. Tarihi vesikalarda da yer aldığı gibi Reji’nin kolcuları ile çıkan çatışmalarda 20 bine yakın köylü öldürülmüş, Reji’den kaçırılmak istenen birkaç avuç tütünün hamile kılığına sokulmuş genç kadınların karnında bile taşındığı olmuştu. Yavi, Türkiye’nin bugün de farklı durumda olmadığını belirterek, “Sırf yabancı sigara firmaları istiyor diye ekonomik krizle en son irtibatlandırılabilecek Tütün Kanunu çıkarıldı. Kriz tütünden dolayı mı çıktı? Şeker Kanunu çıkardık. Ekonomik göstergeler düzeldi mi? IMF’nin tarımda ve tarıma dayalı sanayide  çizdiği yol haritası samimiyetten uzaktır. Dün Tütün Reji İdaresi’nin yaptıklarının bugün kendi elimizle hazırladığımız kanunlarla tekrarlanması isteniyor” diyor.
       <br/>
       <br/>
       Alacak için gelen DU yatırım yaptı
       <br/>
       <br/>
       Yavi, Osmanlı’nın Batı’ya uyum için sayısız fedakârlıkta bulunmasına karşılık Batılı ülkelerin zengin kaynakları kendi çıkarları adına sömürmekten başka bir kaygı taşımadığını hatırlatıyor. Yabancı yatırımcıyı teşvik etmek için çıkarıldığı belirtilen İhale Kanunu, Endüstri Bölgeleri Kanunu gibi düzenlemeler hakkında yorum yapmıyor, ancak Osmanlı’nın yaşadığı birkaç tecrübeye işaret etmekle yetiniyor. DU, alacaklarını tahsil için geldiği Osmanlı topraklarında 1890’dan 1914’e kadar geçen sürede başta demiryolları olmak üzere 74 milyon sterlin tutarında yatırım yaptı. “Bu nasıl borç tasfiyesidir? Gelirlerden alınan kesintiler borçlardan çok daha fazlaydı ve bu paralarla verimli alanlara yapılan yatırımlarla elde edilen kazanç Osmanlı’nın değil yabancıların kasasına gidiyordu” diyen Yavi, ekonomik işgalin siyasi yapıya da müdahale etttiğini vurguluyor. Yavi’ye göre IMF vasıtası ile ellerindeki stokları eritmek isteyen global şirketler, Türkiye’ye, “Bizim tütünümüzü, şekerimizi, nohutumuzu alacaksınız” diyor.
       <br/>
       <br/>
       Aygün: Türkiye parça parça satılıyor
       <br/>
       <br/>
       IMF’ye yönelik eleştirileri ile dikkat çeken Ankara Ticaret Odası Başkanı Sinan Aygün de, Türkiye’nin IMF ile yapılan anlaşmalarla parça parça satıldığını savunuyor. Dick Morris için “Arkadaş kimse tebrik ediyorum. Çok doğru söylemiş” diyen Aygün, “Şeker Kanunu, Tütün Kanunu ne için çıkarıldı? IMF istedi onlar da yapmadı mı?” diyor. Aygün, ülkeyi yönetenlerin Morris’in sözlerinden kendi paylarına düşen çaresizliği kabullenmelerini istedi: “Biz söyleyince kaale almıyorlar. Belki ABD’den biri bu acı gerçekleri dile getirince itibar edilir.”
       <br/>
       <br/>
       Müstakil Sanayici ve İşadamları Derneği Başkanı Ali Bayramoğlu, açıklamaları, “Bir ülke için olabilecek en talihsiz açıklama” diye yorumluyor. Bayramoğlu, Ankara’nın sessizliğinin ‘sükut ikrardan (kabul) gelir’ sözünü çağrıştırdığını belirtiyor. Bayramoğlu, “Biz herşeye rağmen Morris’in sözlerinin doğru olmamasını temenni ediyoruz. Borç aldıkça daha çok batıyoruz. Bu Osmanlı’da da böyleydi bugün de böyle” diyor.
       <br/>
       <br/>
       Akademisyenler: Türkiye’nin eli kolu bağlı
       <br/>
       <br/>
       Ekonomi ile politika arasındaki hassas dengeye işaret eden Doç. Dr. Sadi Uzunoğlu, son açıklamaları Türkiye’nin IMF’ye borçlu olduğu gerçeğinin yabancı bir kişinin ağzından ifadesi olarak değerlendirdi. Uzunoğlu, “Keşke Türkiye IMF’ye ihtiyaç duymadan kendi sorununu kendisi çözebilseydi. Şu anda bu kişi de böyle bir sözü bu kadar rahat söylemezdi. Ekonomik bağımsızlığı olmayan bir ülkenin siyasi anlamda bağımsız hareket edebilmesi çok zor. Türkiye gerçekten şu anda IMF’den gelen paraya muhtaç. Bunu saklamanın bir anlamı yok” diye konuşuyor. Uzunoğlu, Morris’e cevap vermek yerine kendi potansiyellerimizi kullanarak ekonomiyi düzeltme yoluna gitmemiz gerektiğini kaydediyor.
       <br/>
       <br/>
       Prof. Dr. Esfender Korkmaz da, IMF’den alınan ek kredilerin Türkiye’nin ABD dış politikası doğrultusunda hareket etmekten başka bir çıkar yolu bırakmadığını vurguladı. Morris’in açıklamalarını içerik olarak doğru, ancak üslup ve tavır olarak ‘yakışıksız’ bulan Korkmaz’a göre, IMF’nin Türkiye’ye verdiği ek kredilerin arkasında ABD’nin olduğu şüphe götürmez bir gerçek. Prof. Dr. İzzetin Önder, IMF kredilerinin Türkiye için ne gibi bir yükümlülük getirdiğinin anlaşılması açısından Morris’in dile getirdiği hususları önemli buluyor. Önder, “Bu açıklamalar nota verilmesini gerektirecek seviyede ağır ifadeler içeriyor. Ekonomik ve politik anlamda elimiz kolumuz bağlı. Biz bunu biliyorduk. Ancak uluslararası ilişkiler açısından bu artık tescillenmiş oldu” şeklinde konuşuyor.
       <br/>
       <br/>
       Dün Duyun—i Umumiye vardı. Bugün IMF var. Uzun vadeli stratejiler geliştirememe gibi kronik bir hastalıkla yaşamaya çalışan Türkiye, içine düştüğü çukuru borç aldıkça daha da derinleştiriyor. Günü kurtarmak adına aldığı kredilere karşılık verdiği tavizler anlamına gelen ağır şartlar, düzlüğe çıkma ümitlerini de sonuçsuz bırakıyor. Son 40 yılda IMF ile 18 ayrı stand by anlaşması imzalamasına rağmen Türkiye’nin bir türlü krizlerden kurtulamaması da bu çelişkiyi çok daha belirgin hale getiriyor. Yazar Ersal Yavi’nin deyişi ile, kim bilir Dick Morris’in sözleri bütün bunların bir kez daha sorgulanmasına vesile olur da Türkiye kendi imkânları ile ayakları üzerinde durmayı artık öğrenir.
       <br/>
       <br/>
       IMF 1944’te kuruldu
       <br/>
       <br/>
       IMF, II. Dünya Savaşı’ndan çıkan ülkelerin yeniden toparlanması için ihtiyaç duydukları kredileri sağlamak üzere 1944’te Brettone Woods’ta yapılan toplantı sonucu kuruldu. Bu toplantıda ülkelerarası ticarette para birimi olarak ABD Doları’nın kullanılmasına karar verildi. Böylece dolar dünya parası haline gelecekti. IMF’nin finansmanını ABD, Çin, İngiltere ve Fransa gibi gelişmiş ülkeler karşılıyor. Gelişmiş ülkelerin, özellikle çok uluslu tekelci şirketlerin sermaye fazlalığı, buna karşılık geri kalmış veya gelişmekte olan ülkelerin ise kredi ihtiyacı bulunuyor. Bu yüzden zengin ülkeler ve uluslararası finans merkezleri yoksul ülkelere faizli kredi açıyor. Zengin ülkeler ve özel büyük bankalar alacaklarını garanti altına alacak bir kuruma ihtiyaç duyuyor. IMF de bu boşluğu doldururken, borç veren zengin ülkelerin vekili ve temsilcisi olarak devreye giriyor. Borçlu ülkelerin ihraç edeceği malların satılacağı fiyatı, borçlu ülkelerin milli para değerlerini düşürmek için ne oranda devalüasyon yapılacağını IMF belirliyor. Yine borçların faizini ve taksitini ödemek üzere hangi bankalardan, hangi koşullarla ve ne kadar yeni borç alınacağına, memur ve işçi maaşlarına ne kadar zam yapılacağına, yatırımların hangi sahalara kaydırılacağına (Türkiye’de fındık alanlarının sökülüp yerine kivi bitkisinin dikilmesi gibi) IMF uzmanları karar veriyor. IMF, ABD Washington DC adresinde 13 katlı merkez binasından dünya ekonomisini yönlendiriyor. Bin 600 daimi uzman, 400 sözleşmeli personel çalışıyor. 35 kurum üyesi, 171 mevcut üyesi bulunan IMF 180 milyar dolar sermayeye sahip. Ortaklar arasında en fazla hisse yüzde 27 ile ABD’nin.
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12055), [web.archive.org (arşiv bağlantısı)](http://web.archive.org/web/20050225005847/http://www.aksiyon.com.tr:80/detay.php?id=12055)
