# En çok denizci Konya'dan çıkar

*Turhan Bozkurt Bilinmeyen-tarih*

<div>
 <p>
  <font>
   Üç tarafı denizlerle çevrili olan ülkemizde denizciliğin seviyesini bu konudaki bilgilerimizin yanlışlığından anlamak mümkün. Örneğin gemiler limandan demir almıyor, dümeni kaptan tutmuyor
   <br/>
   <br/>
   Türk şiirinin usta kalemi Yahya Kemal Beyatlı o unutulmaz mısralarında, “Artık demir almak günü gelmişse zamandan/Meçhule giden bir gemi kalkar bu limandan” diyordu. Şâirin bu mısrayı ne niyetle söyleğini bilmiyoruz. Ancak kahir ekseriyetinin denizci olmadığı bu ülkede dillerden düşmeyen ‘gemi limandan demir aldı’ sözü meğer doğru değilmiş. Çünkü gemiler limana demirlemez, halatlarla bağlanırmış. Limandan ayrılan gemi için en doğru cümle, ‘Gemi halatları mola etti’ ya da ‘Geminin halatları çözüldü’ olmalıymış. Orhan Pamuk’un Yeni Hayat romanında geçen “Bir kitap okudum hayatım değişti” itirafı bundan sonra anlatacaklarımızı çok iyi özetliyor. Biz de bir kaptan tanıdık, denizciliğe dâir bilgi kırıntılarımız yerle bir oldu.
   <br>
    <br>
     TDİ’nin her cuma günü İstanbul’dan hareket eden Ankara feribotunun kaptanı İsmet Gökmen, en yakın sahile 300 kilometre mesafedeki ovası ile meşhur Konya Ilgın’da dünyaya gelmiş. Denizciliğe giriş hikayesi de bir hayli ilginç. 1963 yılında meşhur 23 Mayıs Olayları sonrası Kara Harp Okulu’ndan atılmasının ardından Ilgın’a döner İsmet Kaptan. Teğmen olması için 3 gün kalmıştır. Ama o hâlâ izahta güçlük çektiği bir kargaşanın ortasında buluverir kendini. Gece yarısı ordunun yönetime el koyduğu söylenir. Ellerinde silahlarla Genelkurmay’ın önünden geçerler. “Önümüze gelene selam veriyorduk” diyen Gökmen, sabahleyin herşeyin altüst olduğunu ve hepsinin hapse atıldığını söylüyor. 120 gün tutuklu kalır. Beraatle sonuçlanan yargı kararına sevinemez. Çünkü diğer bin 458 teğmen adayı gibi o da MGK kararı ile Harbiye’den atılır.
     <br>
      <br>
       Kaptan olacağını rüyasında gördü
       <br>
        <br>
         Kederli bir şekilde Konya Ilgın’a döner. Bir gece rüyasında bembeyaz bir gemiye bindiğini ve geminin 4 havuzdan geçtikten sonra Karadeniz’e açıldığını görür. Nitekim Harbiye’den atılanlar için 4 yıllık fakültelerde kontenjan ayrılır ve onun bahtına da İstanbul Teknik Üniversitesi Denizcilik Yüksek Okulu düşer. Kuleli Askeri Lisesi’nde okuduğu yıllarda İstanbul Boğazı’ndan geçen gemileri her gördüğünde, denizcilerle, “Şu gemiciler tuhaf adamlar. Onca zaman denizde durulur mu?” diye alay eden kara subayı adayı İsmet, 1967’ye gelindiğinde tıpkı rüyasında olduğu gibi bembeyaz Ayvalık gemisi ile Karadeniz’e açılmaktadır. Zoraki kaptan, zamanla denizciliği çok sever ve o gün bugündür, “Bize Allah’ın eşsiz bir lütfu” dediği denizlerde yelken açar. İsmet Kaptan, minibüs şoförüne “kaptan” denilen bir ülkede denizciliğin gelişmesini mümkün görmüyor. Ona göre denizcilikle ilgili öğretilen pek çok bilgi yanlış. Örneğin gemiler limandan demir almıyor. Bir geminin demir atması için açıkta bir yerde beklemesi gerektiğine ve rastgele demir atılamayacağına işaret ediyor. Geminin dümenini de sanıldığı gibi kaptan kullanmıyor. Serdümen adı verilen gemiciler dümene geçiyor. İsmet Kaptan, “Bakanlar gemiye ilk bindiklerinde başlarına kaptan şapkası giyiyor ve hemen dümene geçip basına poz veriyor. Bu da gösteriyor ki kimse denizciliği bilmiyor” diyor. Diğer mürettebat kaptana Osmanlı’ya dayanan bir geleneğin etkisi ile “süvari bey” diye hitap ediyor. Gemide kaptanın dışında 3 yardımcı kaptan daha var. Bunlara da zabit deniliyor. Denizcilerin bunlardan başka kendilerine has birçok tabirleri daha var. Örneğin gemiyle ilgili bilgilerin kaydedildiği deftere ‘gemi seyir jurnali’, gemi kapısına lumbar ağzı, gemi camına lumbuz, sol tarafa iskele, sağ tarafa sancak, geminin önüne pruva, baş mühendise çarkçıbaşı, elektrik mühendisine elektrik zabiti, ikinci kaptana disiplin amiri diyorlar. Çözülen halatın bir süre elde tutulması için aganta, makinaların çalıştırılması için vira komutlarını veriyorlar.
         <br/>
         <br/>
         Köprü üstüne selam vermeden girilmez!
         <br/>
         <br/>
         Köprü üstüne girip çıkan herkes, “Allah hayırlı selamet versin” diyerek selam veriyor. “Burası kutsal yer. Burada uyunmaz, oturulmaz, sigara ve içki içilmez, mecbur kalmadıkça konuşulmaz” diye konuşuyor kaptan Gökmen
         <br/>
         <br/>
         Karşıdan gelen gemi iyi görülemediğinden gece köprü üstünde ışık yanmıyor. Köprü üstündeki personel, Çanakkale Boğazı’nda bütün ihtişamı ile görünen Çanakkale Şehitler Anıtı’nın önünden geçerken şehitlerin aziz hatırası için üç İhlas bir Fatiha okuyor. İsmet Kaptan, her Türk gemicisinin bu geleneği yaşattığını vurguluyor. Türklerin denizcilikle Selçuklular zamanında tanıştığını hatırlatan 40 yıllık kaptan, ilk tersaneyi Alanya’ya kuran Selçuklu hükümdarı Alaattin Keykubat’ın yanısıra Piri Reis’in de Konyalı olduğunu iddia ediyor: “İlk zamanlar Konyalıyım diyordum Tonyalı diye anlıyorlardı. Oysa bugün pek çok gemide Konyalı kaptanlar var. Piri Reis Konyalı. Turgut Reisler’in, Barbaroslar’ın, Seyit Ali Reis’lerin kökeni Konya. Piri Reis’in babası Konya Karamanlı. Buradan Gelibolu’ya göç ediyor. Piri Reis Gelibolu’da doğuyor. Onun için hiç yadırgamayın, ilk denizciler Konyalılar. Anadolu’nun her tarafı deniz. Niye Konya’dan denizci çıkmazmış?”
         <br/>
         <br/>
         İsmet Kaptan, Uluslararası Denizcilik Örgütü (IMO) ve Deniz Ticaret Hukuku’nun kaptanlara tanıdığı yetkilerden birkaçını aktarıyor: Bir kaptan gemideki tek yetkili otoritedir. O yemeğe başlamadan kimse yemeğe başlamaz. Kaptan, geminin huzur ve güvenini bozucu tavırlar içine giren kişiyi tutuklama ve en yakın limanda polise teslim etme yetkisine sahip. Gemiye herhangi bir ülkenin devlet başkanı geldiğinde bayrak direğine o ülkenin başkanlık forsunu kaptan çekiyor. Karada belediye başkanları adına nikah memurlarının yaptığı nikah kıyma işlemini gemide de kaptan yerine getiriyor. Denizcilerin konuşma ve tavırlarında da disiplin ve nezaket ölçülerine riayet etmeye özen gösteriliyor. Telsiz konuşmalarında bile, “Teşekkürler. Yolunuz açık olsun. Allah selamet versin” gibi latif ifadeler kullanıyorlar. Gemide gün 3’e bölünmüş. Her personel 4 saatte bir nöbet değiştiriyor. Nöbet değişimi askerdeki gibi, “.... görevimi vukuatsız olarak teslim ettim”, “.... görevimi vukuatsız olarak teslim aldım” şeklinde yapılıyor. Biri geminin en üstünde diğeri su seviyesinden daha aşağıda görev alan 40’a yakın personel telsiz ve telefonlarla irtibat kuruyor. Kaptanın verdiği emirler ilgili personel tarafından yüksek sesle tekrarlanıyor. Kaptan Gökmen’e göre, denizin şakası yok ve denizde yapılacak en küçük bir hatanın telafisi mümkün olmayabilir. Disiplinle kuşattıkları sevgi ve dayanışma ruhu ile dev dalgaların, şiddetli fırtınaların üstesinden geldiklerine inanıyorlar. İsmet Kaptan, gemi adamı yetiştiren okullarla ilgili tespitlerde bulunuyor. Güverte ile makina dairesinde çalışan personelin uyumlu olması için daha üniversite yıllarında bir arada kalması gerektiğini söylüyor. “Şimdiki denizcilik okullarında kimse kimseyi tanıyamadan mezun oluyor. Bu okulların yatılı olması lazım. Yani ileride açık denizlerde beraber çalışacak insanlar daha o yıllarda kaynaşmalı” diyen kaptan Gökmen, göreve başladığında Denizyolları’nda 35 gemi varmış. Karadeniz, Ege ve Akdeniz’deki sahil şehirlerine, hatta Bandırma, Cide gibi ilçelere bile haftada iki—üç kez vapur seferleri olurmuş. Ama bugün 5 yolcu gemisi ile İstanbul—İzmir arasında sadece yaz aylarında sefer yapılabiliyor. Deniz ulaşımının niçin gerilediği sorusunun cevabı İsmet Kaptan’ın şu sözlerinde saklı: “Türkiye denizciliğe sırtını dönmüş bir ülke. Atatürk döneminde Deniz Ticaret Bakanlığı vardı. Onun kurduğu ilk bakanlıklardan biri bu bakanlıktı. Bunu pek az kişi bilir. 1950’lere gelindiğinde bu bakanlığı kaldırdılar. Sonra da karayolu karayolu diye diye denizleri ihmal ettik. Denizler tabii asfalt. Hazır asfaltı değerlendiremedik. Yunanistan’ın sadece Girit Adası’na çalışan feribot sayısı 100. Denizlerde Osmanlı’nın son dönemlerindeki durumdan daha kötü haldeyiz.”
         <br/>
         <br/>
         İsmet Kaptan, küçük ve hızlı gemilerle deniz yolu taşımacılığının yaygınlaştırılabileceğini belirtiyor. Her alana yatırım yapan özel sektörün deniz yolu ile yolcu taşınması konusunda hiçbir adım atmamasını da eleştiren Gökmen, “Avrupa’da 3,5 milyon gurbetçi var. Bunları Türkiye’ye Panama, Liberya bayraklı gemiler taşıyor. Avrupa’daki vatandaşlarımızı niye kiralık Rum gemileri taşısın? Bodrum’a 30 senedir bir liman yapılamadı. İki kazık çakıp 100 metrelik bir beton atamadılar. Bodrum’a herşey yapıldı da bir liman yapılamadı mı? Gemi çok pahalı geliyor. Halk da devlet de bu zenginliğin farkında değil. Bizim özel sektör, denizciliği Boğazın iki yakası arasında hiçbir standardı olmayan küçük motorlarla yolcu taşımak olarak algılıyor” şeklinde konuşuyor. İsmet Kaptan, 1967’lerde Almanya’dan Türkiye’ye gemilerle çok turist geldiğini hatırlatıyor. Ancak bugün gemi sayısının yetersiz olması ve turizm şirketlerinin bu işe sırtını dönmesi nedeniyle Alman turistler genellikle havayolunu tercih ediyor.
         <br/>
         <br/>
         Yeşilçam’ın Tarık Akanlı, Gökhan Güneyli filmlerinde dümeni kaptanlar da kullansa gerçekte İsmet Kaptan köprü üstündeki koltuğundan İzmir dönüşü mürettebatına son talimatları veriyor. Artık kararını vermiş, gelecek yıl emekli olacak. Sarayburnu’na yanaşmadan önce bize söylediği şu cümleler Türkiye’nin denizcilikteki konumunu çok iyi özetliyor: “Kaptanlar, abilerimiz, başmühendisler ve zabit arkadaşlar... Herkes tükendi gitti. Hepsi güzel gemilerdi. Çok güzel insanlar vardı. O güzel insanlar, o güzel gemilere bindiler ve gittiler.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 14 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12024), [web.archive.org (arşiv bağlantısı)](http://web.archive.org/web/20050228023004/http://www.aksiyon.com.tr:80/yazdir.php?id=12024)
