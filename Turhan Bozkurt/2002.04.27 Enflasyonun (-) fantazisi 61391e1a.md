# Enflasyonun (-) fantazisi

*Turhan Bozkurt 2002.04.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye bugünlerde pek de aşina olmadığı bir kavramı konuşuyor: Eksi enflasyon. İki kelimeden oluşan bu iktisat terimi, basit bir yaklaşımla ürün ve hizmetlerdeki fiyat artışlarının sıfırın altında gerçekleşmesi anlamına geliyor. Önümüzdeki mayıs ya da haziran ayında enflasyonun eksi çıkacağına dair tahminler ise şimdilik hoş bir hayâl ya da fanteziden öteye geçmiyor
  </font>
 </div>
 <div id="newsText">
  <font class="detail-text">
   Vatandaş Ahmet mahalle bakkalına gidiyor. 2 ekmek, 1 kilo pirinç, 2 paket makarna ve 1 kilo şeker alıyor. Bir önceki ay aynı ürünlere 5 milyon 500 bin lira verdiğini de unutmuş değil. O her ihtimale karşılık cebinde 6 milyon lira bulunduruyor. Çünkü aradan geçen süre zarfında mutlaka zam gelmiştir. Bereket Bakkaliyesi'nin sahibi yaşlı amca kalın camlı gözlüğünü takıyor ve masanın üstündeki müsvedde kağıdına yazdıklarını son bir kez kontrol edip vatandaş Ahmet'e dönüyor: "5 milyon lira tuttu." Vatandaş Ahmet bir yanlışlık olduğunu sansa da Bereket Bakkaliyesi'nin cevabı hazır: "Enflasyon bu ay hiç artmadı. Fiyatlar düştü. Biz de şaşırdık, ama böyle."
   <br/>
   <br/>
   Her yerde etiketler değişiyor. Piyasa canlanıyor. İnsanlar felaket sigortası niyetine yastık altında muhafaza ettiği tasarruflarıyla ucuzluk günlerine koşuyor. Herşey ucuz. Neredeyse Şair Orhan Veli'nin dediği gibi, hava bedava, su bedava olacak. Yüksek enflasyona o kadar alışmışken bu sürprizi kabullenmek o kadar kolay olmuyor tabii. Daha ilk günden tezgâhlara alıcı değil, sadece görücü olarak yaklaştığı günleri özlemeye başlıyor insanlar. Harca harca bitmiyor 160 milyon liralık asgari ücret. Ev sahipleri kiracılarla yeni kontratlar imzalıyor. Kiralar aşağı çekiliyor. Vatandaş şaşkın. Piyasadaki hareketlilik üretime de yansıyor. Kapanan binlerce fabrika yeniden açılıyor, işsizlere gün doğuyor. Kamyonlarını garaja çekip köyde yeşil soğan yetiştiren şoförler yeniden direksiyona geçiyor. Krizin yerle bir ettiği moraller yeniden yükseliyor ve duran arabanın tekerlekleri dönmeye başlıyor.
   <br/>
   <br/>
   Türkiye bugünlerde pek de aşina olmadığı bir kavramı konuşuyor: Eksi enflasyon. İki kelimeden oluşan bu iktisat terimi, basit bir yaklaşımla ürün ve hizmetlerdeki fiyat artışlarının sıfırın altında gerçekleşmesi anlamına geliyor. Eksi enflasyon, Türkiye gibi çift haneli rakamlarla özdeş hale gelmiş bir enflasyon ülkesi için çok yabancı, bir o kadar da düşündürücü bir kavram. Çünkü sokaktaki insan, yılların alışkanlığından olsa gerek zamsız bir hayat düşünemiyor. Üstelik vatandaş açıklanan enflasyon rakamlarının da çok gerçekçi olmadığını düşünüyor. Bu açıdan bakıldığında önümüzdeki mayıs ya da haziran ayında enflasyonun eksi çıkacağına dair tahminler şimdilik hoş bir hayâl ya da fanteziden öteye geçemiyor.
   <br/>
   <br/>
   Konuya bir de tahminlerin gerçekleşmesi yönünden bakıldığında; eksi enflasyonun hayali bile krizlerle gülümseme yeteneğini kaybeden bu ülke insanının çehresinde tebessüm çiçekleri açtıracak kadar güçlü bir etkiye sahip. Hayallerimizi zorlayarak düşünelim biraz: Gazetelerde, televizyonlarda Devlet İstatistik Enstitüsü'nün (DİE) aylık enflasyon rakamlarını açıkladığı belirtilirken, şöyle deniliyor: "Müjde müjde! DİE enflasyonu eksi olarak açıkladı. Yıllardır enflasyonu çift haneli rakamlarla birlikte zikreden vatandaşlar enflasyon canavarının bu mağlubiyetine hâlâ inanmakta zorlanıyor."
   <br/>
   <br/>
   İktisatçılar, ekonominin şu andaki gerçekleri ile bağdaşmasa da eksi enflasyon tahminlerini tamamen yok saymanın yanlış olacağına işaret ediyor. Öyleyse mayıs ya da haziranda eksi enflasyon çıkacakmış gibi bir öngörüden bahsedilebilir:
   <br/>
   <br/>
   Peki iktisat hocaları eksi enflasyona dair ne düşünüyor? Türkiye'de eksi enflasyon olabilir mi? Eksi enflasyon ekonomi için ne anlama geliyor? Enflasyonu tüketimin üretimi geçmesi olarak özetleyen Prof. Dr. Osman Altuğ, düşük enflasyonun aynı zamanda tüketimin de düştüğünün göstergesi olduğunu söylüyor. Altuğ'a göre, uygulanan ekonomik programın eksi enflasyon tahminlerini güçlendirdiğini belirterek, "Bugün fiyatlar serbest, iş yok modeli uygulanıyor. İnsanlar işi yoksa kazanamıyor. Böyle olunca da talep düşüyor. Olaya bu açıdan yaklaşmakta fayda var" diyor. DİE'nin rakamlarla voleybol topu ile oynar gibi oynadığını kaydeden Altuğ, şöyle devam ediyor: "Enflasyonu fiyatlar genel seviyesindeki artış olarak hesaplıyoruz. Esas etkilenen kesimler açısından bakmak lâzım. İşsiz bir adamın enflasyonu kaç? İlan edilen enflasyon rakamları teselli ikramiyesi olarak değerlendirilebilir. Böyle olunca artı da çıksa eksi de çıksa dar gelirliyi vuruyor. Altta kalanın canı çıksın." Altuğ, üretim artmadıkça 'enflasyon düştü' nutukları ile bir yere varılamayacağını dile getiriyor.
   <br/>
   <br/>
   Güvemli: Mutlu azınlığın lafları bunlar
   <br/>
   <br/>
   Prof. Dr. Oktay Güvemli ise, eksi enflasyon beklentilerinin 'mutlu azınlık' denilen üst gelir seviyesindeki kişiler tarafından dile getirilen içi boş bir söylem olduğuna dikkat çekiyor. "Cem Boyner, 400 milyona sattığı kazağı 300 milyona satınca enflasyon düştü sanıyor. 10 bin kişiye markalı mal satan bir işadamının sözleri ekonominin ölçüsü olamaz" diyen Güvemli, bu rakamların genel ekonominin rakamları açısından hiçbir değer taşımadığını ifade ediyor. Liberal iktisat politikalarının küçük enflasyonla beslendiğine değinen Güvemli, dünyada son 15 yıl içinde eksi enflasyon örneğinin Japonya'da yaşandığını ve bunun daha sonraki Güneydoğu Asya krizini tetiklediğini vurguluyor. Güvemli, "Türkiye'de ise eksi ve sıfır enflasyon örneği hiç yok. Kapitalist ülkelerde paranın değer kaybetmesi ile büyüme esastır. Yani talebi açmak için biraz gaza basacaksınız. Ama Türkiye yüksek enflasyonla bir yalnızlığın içinde" diye konuşuyor. Enflasyondaki düşüşü talepteki daralmayla irtibatlandıran Güvemli'ye göre, eksi enflasyon hiç gerçekleşmeyecek bir hayalden ibaret. O, bundan çok üretimin önünü açacak tedbirlerin konuşulmasından yana.
   <br/>
   <br/>
   Yaz aylarında enflasyon hep düşer
   <br/>
   <br/>
   Enflasyonun yaz aylarında düşüş eğiliminde olduğunu hatırlatan Prof. Dr. Esfender Korkmaz, bu nedenle haziranda eksi enflasyon gerçekleşebileceğini söylüyor. Ama hemen ekliyor: "Arz fazlası dolayısıyla yazın eksi olması yıllık enflasyonun hedef enflasyonu tutması anlamına gelmez." Korkmaz, kurdaki düşüşün enflasyondaki genel düşüşü de tetiklediğine işaret ederek, bu durumu, "Gelinen nokta aynı zamanda kriz potansiyeli demektir. Bu ertelenmiş enflasyon anlamına gelir. Kronik enflasyonda suni bir düşme oluşturuluyor. Çünkü gerçek anlamda makro dengeler değişmiyor, ama kurun düşük olması çapa görevi görüyor ve fiyatlar düşüyor." şeklinde yorumluyor. Korkmaz, Türkiye'nin kriz pahasına eksi enflasyon senaryosunu gerçekleştirmeye çalıştığını ve 'ateşle oynadığını' anlatıyor. Eksi enflasyonun ilk bakışta vatandaş açısından hoş çağrışımlara yol açtığını, ancak ekonomi ilminin hiç de bunu kabul etmediğini yineliyor. Korkmaz, "Kısa vadedi suni bir mutluluğun ardından sıkıntılı günler gelir. Son krizde olduğu gibi. Bu biraz da şişmiş bir balona benzer. Koltuğun altına sıkıştırırsanız bir taraf inerken diğer taraflar aşırı şişer ve patlama tehlikesi doğar" diyor. Korkmaz, eksi enflasyona bir de bu yönüyle bakmakta fayda olduğunu ekliyor.
   <br/>
   <br/>
   Sadece rakamlara bakıldığında enflasyon düşüyor. Bu doğru. Geçen yılın ilk 4 aylık döneminde Toptan Eşya Fiyatları (TEFE) yüzde 32,2, Tüketici Fiyatları Endeksi (TÜFE) ise yüzde 22,1 olarak gerçekleşmişti. İlk 3 aya ait verilere bakıldığında 2002 Nisan sonunda her iki kategoride enflasyon rakamlarının yarı yarıya düşük çıkacağı anlaşılıyor. Bunun Türkiye'yi eksi enflasyona doğru götürüp götürmeyeceğini söylemek için henüz erken olsa da eksi enflasyonun getirdiği mutlulukları düşünmek hiç de fena olmuyor.
   <br/>
   <br/>
   eposta: turhanbozkurt@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8667-enflasyonun---fantazisi.html), [web.archive.org (arşiv bağlantısı)](http://web.archive.org/web/20140125172507/http://www.aksiyon.com.tr:80/aksiyon/haber-8667-enflasyonun---fantazisi.html)
