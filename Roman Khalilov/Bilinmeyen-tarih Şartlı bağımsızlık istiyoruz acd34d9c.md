# Şartlı bağımsızlık istiyoruz

*Roman Khalilov Bilinmeyen-tarih*

<div>
 <p>
  <font>
   11 Eylül uluslararası toplumun terörle mücadelede işbirliği yapması gerektiğini anlamasını sağladı. El Kaide’ye karşı etkin bir operasyon yürütüldü ve terörün mali yapısı kıskaca alındı. Terörü destekleyen ülkelere karşı tedbirler düşünülürken, mağdur ülkelere teknik, mali, askeri yardımlarda bulunuldu. Ama bu tedbirler terörün kökeniyle değil sonuçlarıyla ilgili. Terörü yok etmek için onun nedenlerini ortadan kaldırmak gerekir. Terör tohumları, zulüm, adaletsizlik ve ikiyüzlülükle ekiliyor; buna karşı mücadele edebilmek için dünya, güçlülerin zayıfların meşru hak ve özgürlüklerini engellemesine izin vermemeli. Uluslararası toplumun bu konuda duyarlı olduğunu söylemek mümkün değil. Çeçenistan bunun bariz bir örneği.
   <br/>
   <br/>
   Eylül 1999’dan bu yana Rus güvenlik güçleri Çeçenistan’da cezalandırılma endişesi olmadan kitlesel savaş suçları işliyor. Siviller öldürülüyor, hukuk dışı olarak tutuklanıyor, Çeçenistan ve dışındaki temerküz kamplarında işkenceye, tecavüze maruz kalıyor. İnguşetya’daki 200 bin Çeçen en ağır şartlarda hayatta kalmak için mücadele etmeye zorlandı. Birçokları kayboldu, birçoklarının Çeçenistan içinde toplu mezarları bulundu. Birçok başka kasaba ve şehir gibi başkent Grozni moloza dönüştürüldü. Tahribattan geriye dini, kültürel, tarihi hiçbir şey kalmadı. Kısaca Putin Rusyası Çeçenistan’a bir terör idaresi getirdi ve halkına soykırım uygulamakta. Ama uluslararası toplum, Rusya’yı bu eylemlerinden sorumlu tutmak için neredeyse hiçbirşey yapmadı. Avrupa Konseyi Parlamenter Asamblesi’nin, Avrupa Parlamentosu’nun, BM İnsan Hakları Komisyonu’nun ve bazı milli meclislerin yumuşak ifadelerle hazırlanmış beyanatlarının tümü başarısız kaldı.
   <br/>
   <br/>
   Dünyanın sessizliği, Rusya’nın Çeçen direnişini kıracağına duyulan yanlış inançtan kaynaklanıyor. Suudi asıllı Çeçen komutan Hattap’ın öldürülmesiyle bu kanaat biraz daha güçlenmişe benziyor. Bu boş bir kuruntu. Çeçen direnişi asla dış desteğe bağımlı olmamıştır. Direnişin kalbi sürekli Çeçen halkıdır. Direnişi şahıslarla özdeşleştirmek baştan beri yapılan bir hatadır. Bu çatışmanın temelinde, Rusya’nın Çeçen bağımsızlığını tanımaması yatıyor. Yüzyıllar boyu akan bu kanı durdurmak için tek yol var, o da hukuken Çeçenistan devletinin bağımsızlığının tanınması. Rusya’nın devliği ya da insanlık dışı eylemler özgürlük talebini bitiremeyecektir.
   <br/>
   <br/>
   Demokratik olarak seçilmiş Cumhurbaşkanı Mashadov tarafından yönetilen bugünkü Çeçenistan, kalıcı bir barış için kararlılık göstermiş, ama Rusya barış görüşmeleri için istekli olmamıştır. Sonuç, ancak uluslararası toplumun müdahalesiyle aşılacak bir çıkmazdır. Teröre karşı savaş, şayet terörün sonuçları kadar kökleriyle de ilgilenilmeye başlanırsa etkili olabilir. Uluslararası toplumun ihmal ettiği Çeçenistan bu yönde savaşa başlamak için en uygun yerdir. Rusya, üçüncü bir tarafın da katılacağı barış görüşmelerine ikna edilmelidir. Uluslararası toplum Doğu Timor ve Kosova’da yaptıklarını Çeçenistan’da da yapmalıdır. Niçin Çeçenistan’a da şartlı bağımsızlık önerilmesin?
   <br/>
   <br/>
  </font>
 </p>
 <p>
  <font>
   (Bu yazı 49 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=8), [web.archive.org (arşiv bağlantısı)](http://web.archive.org/web/20050302053114/http://www.aksiyon.com.tr:80/yazdir.php?id=8)
