# Endülüs'ün gizemli kitabesi

*Sebahattin Çelebi 2015.04.06*

<div class="pNewsDetailMainContent" itemprop="articleBody">
 <p>
  Xativa’da 2004 yılında bulunan mezar taşının üzerindeki tarih Hicri 27 (Miladi 648) idi ve Hz. Peygamber’in vefatından 16 yıl sonrasını ifade ediyordu. İşte gizem burada başladı. İspanya’ya ilk Müslümanların geliş tarihi olarak 711 bilinirken, bu tarih de neyin nesiydi?
 </p>
 <p>
  İslam dünyası açışından özel bir anlama sahip olan İspanya topraklarında, 2004 yılında bir mezar kitabesi bulunmasıyla başladı her şey. Valencia yakınlarındaki Xàtiva’da gerçekleştirilen arkeolojik keşif beraberinde çokça soru getirdi. Bu arkeolojik olay, Müslümanların İspanya yarımadasına bilinenden çok daha önce geldiği anlamı mı taşıyordu? Xàtiva’daki kazılarda kûfî tarzda yazılmış ve mükemmel denebilecek kalitede korunmuş bu mezar taşıyla birlikte 1. yüzyıla ait Roma sikkeleri de bulundu. Peki bunun anlamı neydi? İberler tarafından kurulan Xàtiva (İspanyolca: Játiva) İspanya’nın Valencia eyaletine bağlı orta büyüklükte bir şehir. 30 bin civarında nüfusu var, bölgenin kültürel ve tarihî anlamı olan şehirleri arasında. Xàtiva ayrıca, La Costera bölgesinin de başkenti. Şehrin tarihî eserlerinde genellikle Gotik tarz hâkim. Arap dönemini yansıtan çok sayıda çeşme, tarihî bina ve sarayların yanı sıra kiliseler de bulunmakta.
 </p>
 <p>
  Şehir çevresinde yapılan kazılarda 1. yüzyıla ait sikkeler, İslam dönemine ait 170 mezar çukuru ve bir mezar taşı bulundu. Mermerden olan mezar taşı mükemmel bir şekilde muhafaza olmuş; 70 cm genişliğinde, 40 cm yüksekliğinde, 15 cm kalınlığında ve 60 kg ağırlığındaydı. Üzerinde kûfî tarzda mükemmel bir Arapça ile, vefat eden şahsın adı, vefat tarihi ve Kur’an’dan ayetler (Lokman: 33, Tevbe: 33) yazılıydı. Mezar taşı ve kazıma şekli ileri Roma dönemine ait kitabede yazılanların Türkçe karşılığı şöyle:
 </p>
 <p>
  “Bismillahirrahmanirrahim.
  <br>
   Ey insanlar!
   <br>
    Şüphesiz Allah’ın vaadi gerçektir. Sakın dünya hayatı sizi aldatmasın. O aldatıcı şeytan da Allah hakkında sizi aldatmasın. (Lokman 33)
    <br>
     Bu kabir Ahmet bin Fihr’indir. Allah’ın rahmeti üzerine olsun. La ilahe illalah Muhammed Rasullulah üzerine öldüğüne şehadet ederiz.
     <br>
      Puta tapanlar hoşlanmasa da, dinini bütün dinlerden üstün kılmak üzere, Peygamberini doğru yol ve hak dinle gönderen Allah’tır. (Tevbe 33)
      <br/>
      20 Cemaziyelevvel 27.”
     </br>
    </br>
   </br>
  </br>
 </p>
 <p>
  İspanyol araştırmacılar, mezar taşını işleyen taş ustasının o bölgeden ve Arapça ve Kur’an konusunda uzman olduğuna inanıyorlar. Ali Manzano adlı araştırmacı, kitabe sahibinin Arapçaya ve Kur’an’a hâkim, küçük bir dinî grubun önemli bir kurucusu ve Arap yarımadasından gelen biri olabileceğini söylüyor.
 </p>
 <p>
  İspanyol arkeologlar ise mezar taşının teorik olarak 7. yüzyıldan olamayacağını, ancak 1038’e ait olmasının imkân dâhilinde olduğunu belirtiyorlar. Teoriyi güçlendirmek için 11. yüzyılda bazı din bilginlerinin mezar taşlarına ölüm yılının kazınmış olmasını gösteriyorlar. Her halükârda mezar taşına kazınan tarihin yanlış olduğuna hüküm veren uzmanlar, bulunan kitabenin çağdaşlarına çok benzediğini hatırlatıyorlar. Tanınmış İspanyol tarihçi Ignacio Olagüe’nün Müslümanların 7. yüzyıldan itibaren Bizans İmparatorluğu’nun etkisiyle bu bölgede bulunmuş olabileceğini belirtmesine rağmen, bilim adamları ve arkeologlar daha temkinli değerlendirmelerde bulunuyorlar.
 </p>
 <p>
  Mezar taşında tarih kaydı düşmenin, ilk olarak 11. yüzyılda rastlanan bir durum olduğunu ifade eden uzmanlara karşılık, kitabenin Suriye’den eşek sırtında İspanya topraklarına getirilmiş olabileceğini iddia edenler de yok değil. Özellikle İslamiyet’in ilk dönemlerinden bugüne kalan Şangay’daki bir camiden yola çıkarak, bu tezi seslendirenler, Peygamber’in mesajcıları Çin’e kadar gitmişse ve bugün bunu ortaya koyan eserlere rastlanabiliyorsa, İber Yarımadası’na ulaşmaları da imkân dâhilinde düşüncesinde. Ancak Çin toprakları içinde ilk caminin yapılışı Miladi 742’ye dayanıyor. İpek Yolu üzerindeki Sian’daki bu caminin Peygamber Efendimiz’in vefatından 110 yıl sonra yapıldığını hatırlatmakta fayda var.
 </p>
 <p>
  Yine Semerkand yakınlarındaki Şah-ı Zinde yapılar topluluğunda Miladi 676’da Maveraünnehir’de İslam’ı yayma amacıyla gelen ve burada şehit düşen Efendimiz’in yeğeni Kasım b. Abbas’ın (Kussam ibn el Abbas Abdulmuttalib) mezarının üstüne  ilk türbenin yapılması 11. yüzyıla dayanıyor. Peygamber Efendimiz’e benzerliği nedeniyle babası tarafından “Üstünlük ve seçkinliğin yüce sahibi Peygamber’e benzeyen Kusem” diye sevilen Kusem b. Abbas’ın Hicri 56. yılda buralara geldiğini belirtmek gerek.
 </p>
 <p>
  Önyargıdan sıyrılıp bilimsel perspektifle bakıldığında aslında Müslümanların bilinenden 60 yıl önce İspanya’da tebliğ amaçlı bulunmuş olmaları mümkün. Zira Emeviler döneminde Müslümanların doğuda Hindistan sınırına, batıda Kuzey Afrika’ya, oradan da Güney İspanya’ya kadar ulaştığı biliniyor. Yeni kurulan donanma ile 669-678 tarihleri arasında İstanbul’a da (O zamanki adıyla Konstantinopolis) seferler düzenlendi.
 </p>
 <p>
  Araştırmacı-yazar Abdullah Aymaz, özellikle Hz. Osman (ra) döneminde bazı Müslümanların tebliğ amacıyla İspanya topraklarına gittiğini, daha sonra Musa bin Nusayr’in oradaki Müslümanların durumunu merak ettiği için Tarif ibni Malik’i görevlendirdiğini aktarıyor. Aymaz, İspanya topraklarına bilinenden çok önce tebliğ amacıyla Müslümanların gitmiş olmasını ihtimal dâhilinde görüyor.
 </p>
 <p>
  Özellikle Hz. Osman (ra) döneminde İslam ordularının deniz gücüne kavuştuğunu ve Libya’ya kadar ulaştığını biliyoruz. Onun döneminde Abdullah ibn Sa’d donanma ile Mısır seferini yönetti ve 647’de Tripolis’i fethetti. Abdullah ibn Sa’ad’ın Libya’ya kadar uzandığı düşünülecek ve ciddi bir deniz gücünü yönettiği dikkate alınacak olursa, İspanya’ya ticari veya askerî bazı yolculukların yapılmış olma ihtimali düşünülebilir. Ama ne yazık ki bu konuda somut bir belge ve bilgi bulunmuyor.
 </p>
 <p>
  Kıbrıs adasının fethi ile Akdeniz’e açılan İslam ordularının, Afrika üzerinden İspanya’ya girişleri de imkân dâhilindeydi. Jose Antonio Conde, “İspanya’da Endülüs Hâkimiyetinin Tarihi” adlı 1824’te yazdığı eserinde, Hz. Osman’ın (ra) 12 yıl iktidarda kaldığını belirtiyor ve bu zaman diliminde donanma ile ilgili faaliyetlerin başladığını ifade ediyor. Aynı dönemde savaş için olmasa bile küçük grupların tebliğ veya ticaret amacıyla İspanya’ya ulaşmış olması muhtemel.
 </p>
 <p>
  _____________________
 </p>
 <p>
  <strong>
   Abdullah Aymaz:
  </strong>
 </p>
 <p>
  <strong>
   Kitabe bir sahabenin olabilir
  </strong>
 </p>
 <p>
  “Müslümanlar Tarık bin Ziyad öncesinde İspanya topraklarına ulaşmış mıydı? Bu konuda bilinen somut bir belge yok. Ama Hz. Ozman zamanında çeşitli vesilelerle dünyanın her tarafına, Çin’e, Kırgızistan’a kadar gidilmiş. Kur’an Hz. Osman döneminde çoğaltıldı ve dünyanın değişik merkezlerine gönderildi. O dönem, büyük bir açılım dönemi.
 </p>
 <p>
  Emevi halifelerinden Abdulmelik bin Süleyman, komutan Musa bin Nusayr’a “Bir araştırma yapın, o dönemlerde oralara giden sahabe efendilerimizden neler var, neler kalmış araştırılsın” diye emir gönderiyor. Nusayr da önce Tarif ibni Malik’i gönderiyor. Tarık bin Ziyad’dan öncedir bu. Araştırmak için gidiyorlar. Uygun bir durum olduğunu raporda yazıyorlar. O zaman 25 yaşlarında kabiliyetli bir komutan olan Tarık bin Ziyad’a  Nusayr emir veriyor ve “Sen çıkış yap, arkadan ben geleceğim, ben gelene kadar içeri girme” diyor.
 </p>
 <p>
  İspanya’da derebeylikler var. O tarihlerde egemenlik. Vizigot’larda. Kral Rodrigues çok zalim, halkın bezdiği zulüm yapan biriydi. Asiller arasında taht kavgaları var. Orada Septa’da Julian isimli bir vali var. Kral onun kızına tecavüz etmiş. Yani Rodrigues’e onun da düşmanlığı var. Tarık bin Ziyad Julian ile görüşüyor ve onlardan yardım alıyor. Julian’ın temin ettiği gemilerle İspanya’ya geçiliyor. Önce kralın yeğenini yeniyor, sonra da Papa’nın desteklediği Rodrigues’i. Kral kaçarken nehre düşüyor ve ölüyor. Peygamber Efendimiz ‘Bu din güneşin doğup battığı her yere ulaşacak! Dünya benim gözümün önünde dürüldü. Ümmetim oralara gidecek’ diyor. Başka bir hadiste de, ‘Benim ismim her binanın içine, kıldan her çadırın içine girecek’ diye bir hedef göstermiş. Bunları yapın demektir. Dünyanın her tarafına gidilmesi için hedef göstermiş ve bu konuda müjdeleri var. Onun zamanında başlayan tebliğ seferleri var, fetihler var. Kudüs var, Kıbrıs var, İstanbul var, hatta Roma var.
 </p>
 <p>
  Biz Tarık bin Ziyad öncesi gelenlerin olduğu bilgisinden dolayı bu mezar kitabesi bir sahabeye ait olabilir diye düşünüyoruz. Daha sonra oralar fethedildiğinde o sahabelerin akrabaları tarafından olabilir, sahabeye saygıdan olabilir, bunların mezarlarını öğrenip sonradan yapılan mezartaşları da olabilir bunlar. Vali hürmetinden dolayı o günün yazı tarzıyla bu kitabeyi yazdırmış olabilirler. Ben böyle tahmin ediyorum.
 </p>
 <p>
  Vietnam’da, Çin’de de bulunmuş sahabeler var. Orada kalmış, evlenmişler ve aile kurmuşlar. Bütün dünyaya yayılmışlar sahabe efendilerimiz.”
 </p>
</div>


Kaynak: [www.aksiyon.com.tr](http://www.aksiyon.com.tr/tarih/endulusun-gizemli-kitabesi_550411), [web.archive.org (arşiv bağlantısı)](http://web.archive.org/web/20150731070632/http://www.aksiyon.com.tr/tarih/endulusun-gizemli-kitabesi_550411)
