# Haydi minikler küvete...

*Sevda Sevanuşak 1998.09.26*

<font class="agenda2NewsSpot">
 Annelerin ıslanırlar, hasta olurlar, üstleri başları rezil olur şeklindeki tüm yakınmalarına karşın çocuklar suyla oynamaya bayılırlar.
</font>
<font class="newsDetail">
 İyi ki de bayılırlar; çünkü su çocuklar için en değerli oyun aracıdır. Hareketli çocukları sakinleştirir, sakin çocukları harekete geçirir. İşitme ve dokunma duyularının gelişimini sağlar. Kas yapılarında olumlu etkiler yapar. Suyla ve suda kurulan tüm oyunlar çocukların hayal güçlerini canlandırır. Su ile ilgili mesleklere ait terim ve yeni kelimelerin kullanılmasıyla dil gelişimi sağlanır. Su ile ilişkisi olan tüm hayvan ve bitkileri oyunlarına dahil eden çocuklar onları yakından inceler ve daha yakından tanır, daha sonra da oyunlarından birçoğuna katar. Böylece dünyayı paylaştıkları diğer canlıları da tanır, onlarla nasıl ilişki kurulması gerektiğini öğrenir, bir anlamda sosyalleşirler.
 <br/>
 <br/>
 Böyle bilimsel ifadelerle donatılmış bir paragraftan sonra umarım siz sevgili anneleri ikna edebilmişizdir. Bırakın çocuklarınız rahat rahat sularla oynasınlar. Tabii ki güvenliklerine ve atmosferin ısısına  dikkat edin ama ıslanan ve kirlenen çamaşırlarıyla çok fazla ilgilenmeyin. Çocuğunuz kendisi için gerekli olan tüm gelişim aşamalarını mutluluk dolu çığlıklarla yaşarken siz de çocuğunuzun bu halinden duyduğunuz memnuniyetin hatırına yıkayacağınız çamaşırları görmezden geliverin.
 <br/>
 <br/>
 Bu arada zannetmeyin ki su ile ilgili söylenebilecekler bu kadar. Su ile çocukların hayatlarına giren en önemli kazançlardan biri de 'deneysel oyun'dur. Bu, yıllardır şikayet edilen teorik ezber yönteminin zevkli alternatifi olan deneyerek, oynayarak öğrenme şeklinde açımlanabilir de.... İşte su, böyle bir öğrenme için sayısız alternatif sunar. Sunar da bu alternatifler güzide okullarımızda nedense pek değerlendirilmez. İşte size fırsat, okullu olsun olmasın, ister fen bilgisi ister hayat bilgisi deyin, sonuç itibariyle çocuğunuzla eğitsel anlam taşıyan hoş bir on beş dakika geçirmişsiniz yetmez mi?
 <br/>
 <br/>
 'İyi, güzel hoş da şimdi bu ayırdığım zaman içinde neler yapacağımı, nasıl yardım edeceğimi bilmem gerekmiyor mu?' diyorsanız; gerekiyor tabii. Ancak bunları öğrenmek hiç de zor değil. Çünkü Amerika'da yaşayan bir ilkokul fen bilgisi öğretmeni ve danışmanı bütün çocukların hoşlanabileceği su ile ilgili eğitici deneyleri iki kitapta toplamış. Ve müjde, kitaplar Türkçe'ye çevrilip basılmış. Bir kitabevi kadar size yakınlar.
 <br/>
 <br/>
 "Yalnız bu iş o kadar kolay olmayabilir; deneyler küvette yapılıyor. Kaza ve yaralanma riski yok mu?" diye bir an düşündüyseniz... Ya da "Bu deneyler için herhalde su dışında bir sürü şey gereklidir. Bu iş hep böyle olur, yabancı ülkelerdeki imkanlar bizde var mı? Gerekli materyallerin çoğuna ulaşamayız sanırım" diyorsanız 'dert etmeyin' deriz size... Yazarımızın iki çocuk babası olduğunu öğrendiğinizde rahatlayacaksınız. Çünkü sizin endişe ve korkularınız  yazarın kendisi için de geçerli...
 <br/>
 <br/>
 "Banyoda Emniyeti Sağlamak" başlıklı bir safya ufak dahi olsa tüm kaza risklerini ortadan kaldırmak için hazırlanmış. Suyun sıcaklığından, küvette nasıl oturulacağına, materyallerin olası tehlikelerinden, nasıl temizleneceğine hatta özel küvet kurallarına kadar hiç bir şey unutulmamış. Hatta önemine binaen temel kurallar koyu renkli yazılmış. Asla gözünüzden kaçamazlar...
 <br/>
 <br/>
 "Malzeme Listesi" deneyleri yapmak için gerekli malzemelerin yer aldığı sayfanın başlığı... Bu liste kendi içinde üçe ayrılmış; mutfak malzemeleri, ev malzemeleri, oyuncaklar. Bu üç listede de gözünüzü korkutacak cinsten materyallere rastlanmıyor.. Daha çok evde bulunabilecek, tanıdık isimler; şişe kapağı, plastik ya da kağıt bardak, süt kutuları, sürahi, elek, pipet, kağıt havlu, kalem, plastik bant, sabun, elbezi, su tabancası, suluboya fırçası gibi.. Evde bulunmayanlar ise kolay ulaşılabilecek cinsten. Mumlu kağıt, mantar, el pompası, köpük solüsyonu, plastik hortum gibi.. Materyaller için fazla masraf yapmak zorunda olduğunuz söylenemez.
 <br/>
 <br/>
 "AnaBabalar İçin Dipnot" başlıklı bölümde, bu işe soyunmadan önce mutlaka bilmeniz gerekenler anlatılıyor. Faaliyet için ayrılan süre, ne kadar tekrarın ideal olduğu, faaliyetlerin sunuluşu, çocukların güvenlerini tazelemek için neler yapılması gerektiği... Bunlar çocuğunuzla daha iyi bir ilişki kurmanız ve çalışmaların daha verimli olması için gerekli... Atlanmamalı tabii!
 <br/>
 <br/>
 Okula giden çocuğunuz (512 yaş) için hazırlanmış kitap "Küvette Fen Bilgisi Öğreniyorum" 5 yaşında bir çocuğun kavrayabileceği "Temel Faaliyetler"den başlayıp, yaşın ve kavrayışın artmasıyla "İleri Faaliyetler" olarak devam ediyor.
 <br/>
 <br/>
 "Tamam artık, birkaç örnek ver de küvette fen bilgisi öğrenilir mi, öğrenilmez mi anlayalım" demenize az kaldığını düşündüğüm için, hani sabrınızı taşırmayayım, diyorum.
 <br/>
 <br/>
 Diyelim ki çocuğunuza buharlaşma konusunu hatırlatmak istiyorsunuz. Daha doğrusu sayfaları karıştırdınız, bu terim size yakın geldi. Buharlaşma.. Onu bir yerden tanıyorsunuz. Tanımasanız da pek önemli değil. Gerekli sayfayı açıyorsunuz bu konu için 25. sayfa. Önce "AnaBabaya Not" kısmını dikkatlice okuyorsunuz. Bakalım bu not neymiş: "İşte size bir buharlaşma deneyi. Seveceğiniz bu deneyle, havluları kurumaları için niçin buruşuk bırakmayıp da astığımız sorusunun cevabını bulacaksınız." İletilen notu aldık, şimdi de "İhtiyacımız Olan Şeyler"e bir göz atalım: 3 elbezi, 2 şeffaf plastik poşet, paket lastiği veya plastikli tel. Bizim evde hepsi var. Sanırım sizde de vardır.
 <br/>
 <br/>
 Gerekli malzemeleri hazırladıktan sonra artık sırada banyo zamanı var. "Yapılacak İşler"i dikkatle okuyun derim. Hatta bir kaç kere okuyun ki deney sırasında tekrar tekrar kitaba bakıp eğlencenin keyfini kaçırmayın. Kavradığınızdan emin olmadan "Hadi başlıyoruz" demeyin. İşin ucunda çocuklara rezil olmak da var!
 <br/>
 <br/>
 Evet, bakalım çocuğunuz neler yapacak. "Önce bir elbezini ıslatıp, iyice sıkıp bir plastik poşete koyalım. Sonra da poşetin ağzını sıkıca bağlayalım. Başka bir elbezini ıslatıp, başka bir plastik poşete koyalım. Ama bu sefer poşetin ağzını açık bırakalım. Bu iki poşeti küvetin bir köşesine yerleştirebilirsiniz. Son olarak bir diğer elbezini ıslatıp, sıkıp, havlu askısına asalım."
 <br/>
 <br/>
 Bütün işleri bitirdikten sonra, sonucu ancak bir sonraki gün alabileceğini söyleyip suda istediği gibi oynaması için çocuğunuzu rahat bırakın.
 <br/>
 <br/>
 Ve ertesi gün: "Banyodan önce elbezlerini kontrol edin. Hangisi daha hızlı kuruyor? Neden?"
 <br/>
 <br/>
 Bu arada soru sormak iyidir, güzeldir, hoştur da çocuğunuza sınavda olduğu hissini yaşatmayın. "Ne gördün?" deyin ama zorlamayın. Muhtemelen bu deney için şunları görmüştür. "Ertesi gün ağzı kapalı poşetteki elbezini koyduğum şekilde ıslak buldum. Ağzı açık poşetteki ise hâlâ nemliydi. Ama havlu askısına astığım elbezi tamamen kurumuştu."
 <br/>
 <br/>
 İsterseniz "Niye böyle oldu?" diye de sorup bir yoklayın, bilemese dahi ki bilemez yine de  düşünüp yorumlaması için serbest atış imkanı sağlayın. Sonra gereken açıklamayı uygun şekilde yapın. Yani şöyle: "Islak şeyler açık bir şekilde havayla temas ettiklerinde en iyi şekilde kururlar. Gerilmeden bırakılan çamaşırların havanın ulaşamadığı kat yerleri vardır. Yere bir top halinde atılmış olan havlular kolay kurumazlar ve onları tekrar kullanmak istediğinizde genellikle ıslak olurlar. Ve seni kurulamak için güzel kuru havlulara ihtiyacımız olduğunu biliyorsun."
 <br/>
 <br/>
 İşte bitti! Ne kadar kolaymış değil mi? Buharlaşma hakkında yaşayarak bilgi sahibi olan çocuğunuz belki de artık havlusunu tortop edip bir köşeye fırlatmaz.  Kim demiş bilim annelerin işine yaramaz diye!
 <br/>
 <br/>
 Bakıyorum dertlendiniz... Mutlu olmanız gerekmez miydi? Tamam durum anlaşıldı, evdeki küçük kardeş büyüğünü kıskandı; ne olacak şimdi? Ufaklık iki yaşından büyükse bunun da çaresi var. Yalnız yine bir 15 dakika ayırmanız gerekecek...  Çünkü "Küçük Deneyci Küvette" var . Bu kitap "Yeni Yürümeye Başlayan Çocuklar İçin Faaliyetler" ve "Okul Öncesi Çocuklar İçin Faaliyetler" hakkında. Buradaki deneyler daha somut ve daha kolay gözlemlenebilir. Mesela; hayır, canım korkmayın tamamını anlatmayacağım "bük ve sık" deneyinde en minik çocuğunuz suyun nasıl elbezi ile taşındığını deneyerek öğrenecek. Ve bakalım elbezini büküp sıkarak bir kabı doldurabilecek mi?  Ufaklıklar 33 eğlenceli deneyle dalgaları, suyu şekillendirmeyi, suyun ağırlığını, suyun sesini, su akımını, suyun akışkanlığını, suyun basıncını, kurumayı, sürtünme yüzeyini öğrenebilirler. Okula giden çocuklar da 41 eğlenceli deneyle sallanma, dönme, pompalama, hava basıncı, yapışma, statik elektrik, kirlilik, suda hafifleme, eğim, hava basıncı, batma, suyun yükselmesi, nesnelerin yüzmesi gibi bilimsel olayları yaşayarak, tekrar hatırlayabilirler.
 <br/>
 <br/>
 Bu arada bir paragrafta farklı iki zaman kullanılmasına ya da tashih hatalarına fazla takılmayın. Sanırım gözden kaçanları bir sonraki baskıda yakalarlar. Kapak, ebatlar ve sayfa düzeni sizi rahatlatacak; eğitim sistemine küçük de olsa bir alternatif getirmenin huzuru da! Çocuklar ferahlayacak siz de rahatlayacaksınız... Daha ne istiyorsunuz?
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-4174-34-haydi-minikler-kuvete.html), [web.archive.org (arşiv bağlantısı)](http://web.archive.org/web/20101129032627/http://www.aksiyon.com.tr:80/aksiyon/haber-4174-34-haydi-minikler-kuvete.html)
