# Çölde bir vâha... Erciş

*Fatih Kılıç - Yusuf Aras 1998.11.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yolunuz, bazı tarihçilerin  "Bahirei Arciş", bazılarının da "Erciş Denizi" dedikleri şu bizim Van gölünün kenarına kurulmuş "çöldeki vaha" Erciş'e düşerse, ilk şaşkınlığınızı,
  </font>
 </div>
 <div id="newsText">
  <font class="detail-text">
   denizlerden binlerce kilometre uzaktaki bu şehirde, dolmuşçuların "Hadi, denize, denize! Kalkıyoor!" dediklerine şahit olunca yaşarsınız. Van gölü, kıyısında doğmuş herkes için en büyük denizdir çünkü.
   <br/>
   <br/>
   Neredeyse çölleşmiş bozkırların ardından Erciş'e ilk kez girenlerin kapıldıkları duygu ekseriyetle tektir: "Burası çölde bir vaha".
   <br/>
   <br/>
   Tarihi M.Ö. 4000 yılına kadar dayanan Erciş, prehistori çağlardan beri kadim medeniyetler kuran milletlerin yurt edindiği, stratejik önemi nedeniyle uğruna büyük ve kanlı savaşların verildiği bir bölge.
   <br/>
   <br/>
   Yavuz Sultan Selim tarafından 1514 yılında Türklerin hakimiyetine geçen Erciş'e Konya civarından göçebe Türkmen aşiretleri yerleştirilir ve Erciş, Van eyaletine bağlı bir sancak merkezi yapılır. Yavuz, bölgeden dönerken İdrisi Bitlisi'nin yardımıyla Kürt beylerini de kendisine bağlar. Kanuni tarafından yeniden fethedilen Erciş'e Evliya Çelebi'nin de bahsettiği üzere Boşnak ve Arnavutlar yerleştirilir, böylece merkezi yönetime bağlılığın artması sağlanır. Erciş uzun yıllar Osmanlı hakimiyetinde kalır, ancak 1915'te Ermeni ve Ruslar tarafından işgal edilirse de 1918'de tekrar Türklerin eline geçer.
   <br/>
   <br/>
   Canavarsız Van Gölü
   <br/>
   <br/>
   Normal deniz suyundan altı kat daha tuzlu olan göl suyunu yutmak pahasına 1640 rakımlı Van Gölü'ne serinlemek amacıyla girerler Ercişliler. Cilt rahatsızlıklarına da iyi geldiği söylenen göl, yazın gençyaşlı bir çok insanla dolup taşar. Bundan binlerce yıl önce limanına bir çok geminin yanaştığı Erciş'te bugün birkaç balıkçı teknesinden başka geminin olmaması üzüntü vericidir.
   <br/>
   <br/>
   Gölün bölge halkına hediye ettiği birinci unsur yakıcı sıcaklardaki serinlik duygusu ise ikincisi şüphesiz inci kefali. Mayıs ve haziran aylarında bolca çekilen bu balık, lezzeti ve ekonomik değeri yönünden alternatif bir besin kaynağı.
   <br/>
   <br/>
   Geçtiğimiz birkaç yıl boyunca canavarıyla gündeme gelen Van Gölü canavarsız da görülmeye değer. Çocuğunu korumak isteyen şefkatli bir baba gibi olanca heybetiyle ayakta duran ve göle yükseklerden bakan Süphan'ın Erciş'ten seyri gözler için bir cümbüştür. Güneş, Van Gölü üzerinde doğmaz ve batmaz; güzel bir kız gibi göz kırpar. Sevgilisine binlerce yıldır günaydın ve iyi akşamlar der, kendi lisanıyla. Geceler ise gölün ikinci aşığı olarak arzı endam eder suyun üzerinde. Ay, yanındaki yıldızlarla serenat yapar nazlı yarine. Gölün sağı solu belli olmaz. Bazen sütlimandır, bazen şehirleri yutacak kadar hırçın ve dalgalı. Bu aralar birilerine küsmüş olmalı ki yükseldikçe yükseliyor. Bir çok ev, tarla şimdilerde sular altında.
   <br/>
   <br/>
   Ercişli Emrah
   <br/>
   <br/>
   Azeri lehçesine yakın bir Türkçe konuşulan Erciş, eskiden beri bir çok âşık yetiştirmiştir. Bunların en meşhuru ise bir talihsizlik olarak Erzurumlu Emrah'la karıştırılan Ercişli Emrah'tır. 17. yy. da yaşayan ve Selvi'yle olan aşkı dillerden düşmeyen Emrah, Türk Halk Edebiyatı'na sazıyla ve sözüyle zenginlik katmış, sade bir dille Anadolu insanının duygularını dile getirmiştir.
   <br/>
   <br/>
   Uzun lafın kısası topraklarında birçok sebze ve meyvanın yetiştiği, her tarafı kavak ağaçlarıyla çevrili Erciş, kümbetleri, kiliseleri, kaya mezarları, Ermeni mezarları, kitabeleri, Selçuklu mezarları, Çelebibağı kalesi ve tabii güzellikleriyle görülmeye değer bir ecdat ve vatan toprağıdır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4355-colde-bir-v%C3%A2ha-ercis.html), [web.archive.org (arşiv bağlantısı)](http://web.archive.org/web/20131206111801/http://www.aksiyon.com.tr:80/aksiyon/haber-4355-colde-bir-v%C3%A2ha-ercis.html)
