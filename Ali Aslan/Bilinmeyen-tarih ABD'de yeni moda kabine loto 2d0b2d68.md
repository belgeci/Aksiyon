# ABD'de yeni moda kabine loto

*Ali Aslan Bilinmeyen-tarih*

<div>
 <p>
  <font>
   WASHINGTON - ABD’de geçen hafta yapılan başkanlık seçiminden Bush galip çıktı. Beyaz Saray’da ikinci dönemgörev yapacak Bush’un yeni bir kabine ile yola devam etmesi bekleniyor.
   <br/>
   <br/>
   Amerikan halkı 11 Eylül saldırıları sonrasında iki savaş açan ve ABD’yi korumak için yenilerini açmaktan geri durmayacağı sinyallerini veren Başkan George W. Bush’a dört yıl daha süre verdi. ABD, her nesile belki bir kez denk gelebilecek kritik bir seçimi geride bıraktı. Bush’un dostu da çoktu, düşmanı da. Bu nedenle ABD’de normalde yüzde 50’lerde olan başkanlık seçimlerine katılım oranı bu yıl 1968’den beri en yüksek rakama ulaşarak yüzde 60 civarında gerçekleşti. Yoğun talep, oy verme mekanlarında oluşan uzun kuyruklarla kendini gösterdi.
   <br>
    <br>
     ABD’de görev başında bulunan bir başkanın (incumbent) ikinci ve kanun gereği son kez katıldığı seçimler, genelde yeni adaya odaklanmaktan ziyade mevcut başkana bir güvenoyu niteliği taşır. Bush’un Irak Savaşı’ndaki tartışmalı çizgisi ve ekonomideki başarısızlıkları ile umutlanan Senatör John F. Kerry, halkın tanımadığı bir lider olarak çok gerilerden başladığı yarışı inişli çıkışlı seçim kampanyası sonucu başa baş hale getirmeyi başardı. Ama siyasi tercihlerinde fazla riske girmeyerek mevcudu korumaya meyleden Amerikalılar bu kez de geleneklerini bozmadı.
     <br>
      <br>
       Karl Rove’un dâhiyane planları
       <br>
        <br>
         Bush’un siyasî beyni Karl Rove’un dâhiyane planları sonucu seçimin nihaî neticesini belirleyeceği önceden bilinen üç çekişmeli eyaletten Florida ve Ohio’yu kazanmayı başaran Bush, ipi göğüsledi. Seçim gecesi Ohio’da sayılmamış geçici oylardan dolayı 2000 seçimlerindeki Florida’da yaşandığı gibi bir hukukî mücadele beklentileri, Kerry’nin erken pes etmesi sayesinde gerçekleşmedi.
         <br/>
         <br/>
         Seçmenlerin yüzde 48’i Kerry’yi desteklerken, yüzde 51’i “Bush” dedi. Bush, rakibinden 3,5 milyondan fazla oy aldı. Aslında sadece 120 milyon dolayında vatandaşın sandığa gittiği yaklaşık 290 milyon nüfuslu bir ülkede 3,5 milyon farkla seçim kazanmak dıştan bakıldığında büyük bir zafer sayılmaz. Bush, aldığı 59 milyon oyla halkının sadece yüzde 20’sinin onayı ile koltuğunda. Ama katılımın pek fazla olmadığı iki partili seçim sisteminde, bu tür farklar başarı olarak görülüyor.
         <br/>
         <br/>
         Bush, 1988’de başkan olan babasından sonra seçmenlerin yüzde 50’sinden fazlasının teveccühünü kazanan ilk Amerikan başkanı oldu. Normalde görevdeki başkanın partisi Kongre’de oy kaybederken, Cumhuriyetçiler Bush rüzgarı ile Senato’da ve Temsilciler Meclisi’nde de yeni koltuklar kazanarak çoğunluklarını pekiştirdiler. Senato Azınlık lideri Demokrat Tom Daschle tekrar seçilemedi. Bush, 1936’dan beri hem partisine Kongre’nin iki kanadından da yeni isimler ekleyip hem de yeniden seçilen ilk başkan oldu.
         <br/>
         <br/>
         Ahlakî değerlere önem veren taşralılar
         <br/>
         <br/>
         Uluslararası kamuoyunun çoğunluğu Bush’tan hazzetmiyor olabilir. Ama Amerikan halkı onu sıcak, güvenilir ve güçlü bir lider olarak görüyor. Belli ki 11 Eylül travması yaşayan Amerika’da Bush’un ‘düşmanlara karşı savaşta sizi en iyi ben korurum’ mesajı prim topladı. Millet, teröre karşı savaş deresi geçilirken at değiştirmek istemedi. Fakat en çok tesir eden faktörlerden biri, Bush’a kritik eyaletlerde üstünlük sağlayan oyların önemli bir kısmının ‘ahlakî değerler’e önem veren taşralı kitleden gelmiş olmasıydı. Kritik eyalet Ohio dahil 11 eyaletteki seçim pusulalarında eşcinsel evlilikle ilgili referandum sorusu da bulunuyordu. Muhafazakar katılımının yüksek olması önemli oranda buna da bağlanıyor. Bu 11 eyalette de halk büyük marjinlerle evliliğin sadece karı koca arasında olabileceği yönünde fikir belirtti.
         <br/>
         <br/>
         Şimdi gözler Amerika’nın ‘ahlaki çoğunluğu’ndan ve ‘güvenlikçi anne ve babalar’ndan destek alan Bush’un nasıl icraatlar yapacağında. Seçimden sonraki ilk basın toplantısında halkın şimdiye kadarki icraatlarını tasvip ettiği ve kendisine yeni bir ‘siyasi sermaye’ verdiği şeklinde yorum yapan Bush’un önünde iki temel alternatif var. Ya zafer sarhoşluğuna kapılıp hem kendi ülkesinde hem dünyada tartışmalı politikalarına aynı üslupla devam edecek ya da rotasında değişiklik yapacak.
         <br/>
         <br/>
         Öncelik kabine değişikliğinde
         <br/>
         <br/>
         Yeni dönem icraatları her şeyden önce kabinenin nasıl şekilleneceğine bağlı. Savunma Bakanı Donald Rumsfeld ve Adalet Bakanı John Ashcroft gibi şahinler yerlerinde duracak mı? Nispeten aklıselim sahibi olan Dışişleri Bakanı Colin Powell ayrılacak mı? Yerlerine kimler gelecek? Seçim tahmini egzersizlerinin artık geride kaldığı Amerika’da, şimdi en yaygın zihin sporu bu: Kabine lotosu. Ve Başkan Bush’un hafta sonunda dinlenmek için gittiği Camp David’de kabinede değişiklik konusunda düşüneceğini söylemesi, tahmin sporu piyasasını iyice kızıştırdı.
         <br/>
         <br/>
         Irak Savaşı’nı tasvip etmediği halde Bush yönetimine sözcülük yapan ve Pentagon’la dış politikanın iplerini elinde tutma mücadelesi veren Powell’ın ikinci bir icraat döneminde istifayı düşündüğü biliniyordu. Gerçi baba ve oğul Bush’la özel bir hukuku olan Powell’ın onların rızasını almadan böyle bir harekete girişmesi beklenmiyor. Ancak, bir kavle göre Powell özellikle Irak’ta başlanan işi yarıda bırakmamayı, en azından orası biraz rotaya girdikten sonra ayrılmayı tercih edebilir. Eğer Powell ayrılırsa, vekili Richard Armitage’ın da gitmesine kesin gözüyle bakılıyor.
         <br/>
         <br/>
         Dışişleri Bakanlığı için en çok adı geçen isimlerin başında BM Büyükelçisi John Danford geliyor. Liberal-laik ağırlıklı dışişleri bürokrasisinin eski bir senatör ve Hıristiyan din adamı olan Danford’la kültür şoku yaşama ihtimali az değil. Armitage’ın yerine ise şahinlerin önde gelenlerinden silahlanma kontrolü ve uluslararası güvenlikten sorumlu müsteşar yardımcısı John Bolton’un adı geçiyor.
         <br/>
         <br/>
         Washington kulislerinde dolaşan diğer bir söylentiye göre de Bush’un gözdelerinden Milli Güvenlik danışmanı Condeleezza Rice’ın gözü de Dışişleri’nden ziyade Pentagon’da. Ancak Savunma Bakanı Donald Rumsfeld’in Irak’ta istikrar ve ordunun modernizasyonu gibi temel hedeflerinde başarıya ulaşmadan makamını bırakmak istemediği iddia ediliyor.
         <br/>
         <br/>
         Eğer Rice yer değiştirirse, Milli Güvenlik Başdanışmanlığı’na geçme ihtimali olan isimlerin hepsi birbirinden şahin: Savunma Bakan Yardımcısı Paul Wolfowitz, Savunma Bakan Yardımcısı Robert Blackwell ve Başkan Yardımcısı Richard Cheney’nin sağ kolu Lewis ‘Scooter’ Libby.
         <br/>
         <br/>
         Bütünleştirici bir lider olabilecek mi?
         <br/>
         <br/>
         Yaşça, sağlıkça ve siyaseten oldukça yıpranan ve ikinci bir Bush döneminde görevinden ayrılmasına en yüksek ihtimalle bakılan Adalet Bakanı John Ashcroft’un yerine ise Larry Thompson, Alberto Gonzales ya da Mark Racicot geçebilir. Hazine Bakanı John Snow da kısa vadede olmasa da büyük ihtimalle değiştirilecek.
         <br/>
         <br/>
         Beyaz Saray Genel Sekreteri Andrew Card “Gerçekten çok çok hararetle ayrılmak isteyenlere bile beklemeleri gerekebileceği söylendi.” diyor. Çünkü seçimden sonraki ilk sene hem iç hem dış politikada fırtına gibi esmesi beklenen Başkan Bush’un Kongre’den yeni vekillerine onay beklerken hükümet verim kaybedebilir.
         <br/>
         <br/>
         Bush’un iç politika öncelikleri arasında sosyal sigorta ve vergi reformu geliyor. Dindar-laik, zengin-fakir, siyah-beyaz eksenlerinde iyice bölünen Amerika’da Bush’un ikinci döneminde bütünleştirici bir lider olabilmesi için Kongre’deki demokratlarla uyumlu çalışması gerekiyor. İlk konuşmasında birlik ve beraberlik mesajları veren Bush, kendisine oy vermeyenlerin de güvenini kazanmak istediğini söyledi. Ancak daha sonra yaptığı basın toplantısında “Seçimde siyasi sermaye kazandım. Ve bunu harcamak niyetindeyim” diyerek partizan taraftarlarını mutlu etti. Özellikle dindar seçmenlerden aldığı oylara minnet kaygısıyla Bush’un ülkenin liberal laiklerini daha da yabancılaştırmasından endişe ediliyor. Bush’a oy veren dindarların çoğu, anayasaya eşcinseller arası evliliği yasaklayan bir madde ilâve edeceği ve kürtaj aleyhtarı girişimler yapacağı ümidini taşıyor. Anayasa Mahkemesi’nin yakında emekliye ayrılması beklenen bazı üyelerinin de dindar-muhafazakar hakimler arasından seçilmesi yönünde beklenti var.
         <br/>
         <br/>
         Dış politikada ise Irak, İran, Ortadoğu Barış Süreci, Batı Avrupa’yla ilişkiler gibi yakıcı konular gündemde. Yeni yönetim Irak’taki askeri kayıplarını en aza indirmek için ilk fırsatta istikrarı sağlayacak formüller bulmak istiyor. Şahinlerin aslında Irak’tan çok daha büyük tehdit olarak gördüğü İran’ı, nükleer silahlanma suçlamasıyla çok sıkıştıracağı muhakkak. Washington’da birçok gözlemci, diplomatik girişimlerin sonuç vermeyeceğini ve İran’a karşı karadan topyekûn bir harekat olmasa da nükleer tesislerine karşı bir hava operasyonu düzenleneceğini düşünüyor.
         <br/>
         <br/>
         Türk-Amerikan ilişkilerinin seyri
         <br/>
         <br/>
         Bu konu, Türk-Amerikan ilişkilerini de tezkere krizinden sonra germeye  namzet. Yeni yönetimin Türkiye ile ne derece eşgüdümlü ve Ankara’nın kaygılarına müzahir bir dış politika izleyeceği, öncelikle kabineye ve diğer kilit pozisyonlara yapılacak atamalara bağlı. Uzmanlar, ikili ilişkilerin genel olumlu çizgisi değişmeyecek olmakla birlikte, kriz anlarında tezkere sürecinde olduğu gibi çatlamaya müsait bir kırılganlığı kabul ediyor. Bush yönetiminin Türkiye’nin AB üyeliğine desteğini sürdürmesi beklenirken, Avrupa nezdinde daha etkili lobi yapabilmesi, transatlantik ilişkilerin düzeltilmesiyle orantılı.
         <br/>
         <br/>
         ABD’nin İslam dünyasındaki giderek bozulan imajını düzeltmeye çalışmak da Beyaz Saray’ın üzerinde duracağı konulardan. Ancak İslam dünyası nazarında savaş konusunda ‘sabıkalı’ Bush’un seçimi kazanması ve şahin politikalarına devam etme ihtimali, halkla ilişkiler çalışmalarının başarısını olumsuz etkileyebilir.
         <br/>
         <br/>
         İslam dünyasında ABD karşıtlığını en çok besleyen konulardan Arap-İsrail ihtilafında Filistin lideri Arafat’ın ölümünün etkisi önemli. Bağımsız Filistin devleti lafını ilk kez ağzına alan ancak İsrail’in Arafat’ı muhatap kabul etmeme politikasını benimseyen Bush yönetimi, buzdolabına kaldırılan Barış Süreci’ni yeniden başlatabilecek mi, onu da zaman gösterecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 962 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17901), [web.archive.org (arşiv bağlantısı)](http://web.archive.org/web/20050330211629/http://www.aksiyon.com.tr:80/yazdir.php?id=17901)
