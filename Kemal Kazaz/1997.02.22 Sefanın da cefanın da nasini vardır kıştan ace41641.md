# Sefanın da cefanın da nasini vardır kıştan

*Kemal Kazaz 1997.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çocukluk hatıralarımız uzun kış gecelerini ısıtan sobanın çıtırtısıyla canlanır gözümüzün önünde.
  </font>
 </div>
 <div id="newsText">
  <font class="detail-text">
   Yağan karı pencereden gördüğümüz zaman, henüz televizyonların hakimiyeti altına almadığı evlerimizde patlamış mısır, kavrulmuş kestane kokusunun buğulandırdığı masalları, neşeyle sorulan bilmeceleri, fısıltı halinde uzayıp giden 'kulaktan kulağa' oyunlarını hafızalara nakşolmuş birer saadet anları olarak yadederiz. Kışın beyaz örtüsünü yayarken arzettiği manzaraları kaloriferin verdiği tatlı rehavete bürünüp seyretmek, çocukluk hatıralarımızdaki kadar olmasa da, tadına doyulmaz bir zevktir.  Karnımız tok, sırtımız pektir çünkü. Ama, herkes bizim kadar şanslı değildir kışın soğuktan kılıcını kuşanıp ilan ettiği savaş karşısında. Tanenin, tohumun beyazlar altında kaldığı günde pencereye konup titreyerek yem arayan kuşu; ya da köşe başına  'Ya kısmet' diyerek tezgah açıp lapa lapa yağan kar altında kundura tamir etmeye çalışan ihtiyarı gördüğümüzde içimiz burkulur. 'Ya Rabbi! Karda kışta darda kalanın yardımcısı ol' duası dökülür dilimizden.
   <br/>
   <br/>
   Kış dört mevsimin en sertidir. Kış baba pılısını pırtısını toplayıp yerleşti mi memlekete insanın içini kıpırdatan tatlı meltemler yerini hışımla esen rüzgara bırakır. Şırıl şırıl akan sular donar, tabiatın hayat kaynağı buz keser. Güneş bile hararetini cömertçe ikram etmekten çekinir. Köyde iseniz yaz günlerinde gezdiğiniz çimenlerin, şehirde iseniz hafta sonunda dolaştığınız parkın yeşilliğini, elvan elvan çiçekleri boşuna ararsınız. Çamurun karasından ve karın beyazından başka renge tahammülü yoktur kışın.
   <br/>
   <br/>
   Güzele, güzel görmeye  aşina gözler için buzda kalmış meyve billur mahfaza içindeki mercan kolyeye benzeyebilir. Ya da çatılardan, pencere pervazlarından sarkan buzlar,  kesme kristalden bir avize hissini uyandırabilir. Ama biri hayatı buza hapsolmuş yarı canlı, diğeri kışın kınından çıkmış camdan kılıçlarıdır.
   <br/>
   <br/>
   Kış günleri cepten yeme günleridir tabiatla iç içe yaşayıp gidenler için. Kurd u kuş börtü böcekle insanın farkı olmaz bunda. Yazdan tedarik yapılmamışsa kışın yükü ağır olur.
   <br/>
   <br/>
   Ama ümitsizliğe kapılmak, hoşnutsuzluk göstermek doğru değildir. Zıtlarla kaim olan, celalle cemalin her daim yanyana göründüğü bu alemde kışı da bu hikmetler resmi geçidinden ayrı düşünemezsiniz. Sizin buz altında kaldı diye üzüldüğünüz ağaçlar gerçekte suyunu köküne çekip kurumuş, donmaktan Rahmeti Sonsuz'un merhametine sığınmıştır. Çimenler, çiçekler özlerini tohum içinde toplamış kar suyuyla beslenerek filizleneceği günleri beklemektedir.
   <br/>
   <br/>
   Pencerenize konan kuşun  ve köşe başında bekleyen ihtiyarın rızkı zaten bir yerlerde hazırlanmış sahibini aramaktadır. Sizin bu rahmet çağlayanından nasibiniz ise, onlar için gönlünüzde hissettiğiniz merhamet kırıntıları ve imkan ölçüsünde elinizin uzattığı yardımdır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2295), [web.archive.org (arşiv bağlantısı)](http://web.archive.org/web/20140818172954/http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2295)
