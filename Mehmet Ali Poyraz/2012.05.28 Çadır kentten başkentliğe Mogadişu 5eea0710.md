# Çadır kentten başkentliğe: Mogadişu

*Mehmet Ali Poyraz 2012.05.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Somalililerin bile terk ettiği Somali’ye Türkler sahip çıkıyor. Gıda yardımlarının ardından kalıcı imar ve kapasite artırımına girişen Türkiye, Somalilileri gelecek adına umutlandırıyor.
  </font>
 </div>
 <div id="newsText">
  <font class="detail-text">
   <p>
    Somali’nin başkenti Mogadişu, ülkenin küçük bir fotoğrafı gibi… 21 yıldır süren iç savaşın yıkıcılığı sokaklardan, yıkık dökük binalardan okunuyor. Geçen yıl yaşanan kuraklık ve açlık krizinin yol açtığı göç dalgası başkenti çadır kente çevirmiş. 10 milyonluk ülkenin yarısı Mogadişu’da yaşıyor ve bunların 1 milyon 350 bini mülteci. Mültecilerin yaşam mücadelesi hâlâ sürüyor. Çoğu, Türkiye başta olmak üzere, dost ülkelerden gelen yardımlarla hayata tutunuyor.
   </p>
   <p>
    Sadece gıda ve tıbbi yardımlarda da bulunmuyor Türkiye. Somali hükümetinin otoritesini sağlamlaştırmasına da destek veriyor. Altyapının yeniden kurulmasına eğilen Türkiye, politikacıları, bürokratları da eğitiyor. Türkiye’nin desteğini arkasına alan Somali hükümeti, iç savaş yıllarında Mogadişu, Somaliland, Puntland ve İslam Konseyi olarak dörde bölünen ülkeyi yeniden birleştirmeye çalışıyor. Türkiye’nin desteklediği yeniden imar süreci, ayrılıkçı hareketlerin merkeze meyletmesine yol açıyor.
   </p>
   <p>
    1960’ta İngilizlerden bağımsızlığını kazanan Somali, hızlı bir kalkınma sürecine girmişti. Ta ki 1969’a kadar… Aden Abdullah ve Abdurreşit Ali Şermarke’nin ardından ülkenin başına geçen asker-diktatör Muhammed Siad Barre ülkeyi dünyaya kapattı. ‘Büyük Somali’ ülküsüyle halkını ezdi, komşu ülkelere savaş açtı. 1978’de Etiyopya ile giriştiği savaş sonu oldu. Sovyetler Birliği’nin desteğini alan Etiyopya, Somali ordusunu püskürttü. Bu savaşın ardından bozulan sosyo-ekonomik dengeler bir daha düzelmedi. Mağlubiyete tepki gösteren halkını kaba kuvvetle bastırma yoluna giren Barre, ülkeyi iç savaş ortamına sürükledi. Etiyopya’nın desteklediği muhalif gruplar ülkeyi yakıp yıktı. 1988’de Hargesya’nın bombalanmasıyla iç savaşa benzin döken Barre, üç yıl sonra tüm gücünü yitirip ülkeden kaçtı.
   </p>
   <p>
    Kanlı katliamlara imza atan Barre’nin kaçışı, sadece rejimin değil, Somali’nin de sonunu getirdi. Aynı yıl kuzeydeki eski İngiltere sömürgesi Somaliland bağımsızlığını ilan etti. Ülke fiilen ikiye bölündü. Ardından 21 yıl sürecek olan kabile savaşları başladı. Çatışan kabileler Somali’de taş üstünde taş bırakmadı. Geçmişte Afrika’nın eğitim ve ticaret merkezi konumundaki Somali, açlıktan insanların öldüğü bir diyara dönüştü. BM, 1992’de iç savaşı sonlandırmak için devreye girdiyse de başarılı olamadı. BM’nin ardından soruna Afrika Birliği müdahale etti. 2004’te Kenya’da geçici bir hükümet kuruldu. Somali’nin güneyini kontrol eden ‘İslam Mahkemeleri Birliği’, bugünkü adıyla El Şebab Örgütü, geçici hükümeti reddedip çatışmaya başladı. Afrika Birliği, El Şebab’ın kanlı eylemlerine karşı ‘Somali Görevi’ (AMISOM) oluşturup ülkeye 8 bin asker gönderdi. Başkent Mogadişu ve çevresinde konuşlanan AMISOM askerleri bugün hâlâ El Şebab milisleriyle çatışmayı sürdürüyor. AMISOM gücüne karşı direnemeyen El Şebab, mücadeleyi, El Kaide gibi uzaktan kumandalı bomba ve intihar saldırılarıyla yürütmeye başladı. Örgütün bugünlerdeki hedefi, ağustostaki seçimler.
   </p>
   <p>
    Karamsar tabloya rağmen Somalililer ülkelerini yeniden ayağa kaldırmakta kararlı. Artık açlıktan ölen yok ülkede. Hasarlı binaların tamirine de başlandı. Çarşı pazar yeniden hareketlendi. Somalililer ticari kabiliyetlerini savaş döneminde de kaybetmemişti.
   </p>
   <p>
    Mogadişu’da görüştüğümüz Somalililerin Türkiye’ye büyük umutlarla bağlandığını gördük. Somali’deki Türklere “Osmanlı’nın torunu” diyorlar. Aslında Türkiye de bu ilgiyi karşılıksız bırakmıyor; aradaki tarihsel bağları kullanarak iki ülkeyi birbirine yaklaştırmayı hedefliyor. Gıda yardımını kalıcı projelerle taçlandırıyor. Hâlihazırda Türk yardım kuruluşlarının okul, hastane ve meslek kursları mantar gibi çoğalıyor. Hedef, Somalililerin kendi ayakları üstünde kalabilmelerini sağlamak.
   </p>
   <p>
    En aktif çalışan yer
   </p>
   <p>
    Kasım 2011’de faaliyete geçen Türkiye’nin Somali Büyükelçiliği, çok aktif çalışıyor. Büyükelçi Dr. Kani Torun, Somali devletini ayağa kaldırmak için resmî kurumlar ve sivil toplum kuruluşlarıyla seferber olduklarını belirtiyor. Türkiye’nin, kaderine terk edilmiş Somali’yi yardımlarıyla yeni bir döneme taşıdığını anlatıyor: “Çok aktifiz, aktif olamazsak burada yaşayamayız.” Büyükelçi Torun, ülke insanının da savaşmaktan bıktığını vurguluyor: “İnsanlar 21 yıldır savaşmaktan bıkmış artık. Bizim burada olmamız onlara ciddi bir umut oldu. Biz Türkiye hükümeti olarak elimizden gelen yardımı yapıyoruz. Sivil toplum kuruluşları da bizim diğer eksiklerimizi tamamlıyor. Hep birlikte yeni bir Somali için çalışıyoruz.”
   </p>
   <p>
    Ülkenin en hayati sorunu kötü seyreden ekonomisi. Mogadişu’da çadırlarda yaşayan nüfusun büyük bölümü işsiz. Yardım kuruluşlarının verdiği gıdalarla geçinen bu kesim, ekonomik canlanmayla ucuz iş gücünün de temeli olabilir. Savaş öncesi işleyen az sayıdaki fabrika da bu dönemde hurda hâline gelmiş. Ülkenin en büyük ihtiyacı enerji. Elektrik, özel şirketler tarafından jeneratörlerden üretiliyor. Bu sebeple, imkânı olan kişiler pahalı fiyata elektrik kullanıyor. Enerji altyapısının da sanayinin ihtiyacını karşılayamayacağı iddia ediliyor. Afrika’nın en büyük okyanus şeridine sahip Somali, buradan da yeterince faydalanamıyor. Eskiden Avrupa’ya balık ihraç eden Somalili balıkçılar şimdilerde ‘oltayla’ balık avlıyor.
   </p>
   <p>
    Büyükelçi Torun, Somali ekonomisini canlandırma görevinin Türk iş adamlarına düştüğünü söylüyor. Altyapının günden güne güçlendiğini, Türk Hava Yolları’nın Mogadişu’ya uçmaya başladığını hatırlatıp Türk iş adamlarını geç olmadan Somali’ye yatırıma çağırıyor.
   </p>
   <p>
    Aksiyon’a konuşan Somali Sanayi ve Ticaret Bakanı Muhammed Kenan da ülkenin güzel günlere doğru hızla yol aldığını söylüyor. Başbakan Erdoğan’ın 2011’de ülkelerine yaptığı ziyaretin kendileri için bir dönüm noktası olduğunu ifade ediyor. Somalililerin bile ülkelerinden kaçtığı bir dönemde Erdoğan’ın ailesiyle birlikte ziyarete geldiğini, bunun Somali halkında büyük bir sevgi oluşturduğunu aktarıyor. Ülkenin kuzeyinde zengin petrol yatakları olduğunu, başkent yakınlarında yeni bir doğalgaz rezervinin bulunduğunu, bu kaynakları Türk yatırımcılarla ortak işletmek istediklerini belirtiyor.
   </p>
   <h3>
    <span>
     Somali’nin geleceği İstanbul’da şekillenece
    </span>
   </h3>
   <p>
    Somali’nin geleceğine çözüm arayan Türkiye, İstanbul’da 30 Mayıs-1 Haziran arasında 2. Somali Konferansı düzenliyor. İlki Londra’da yapılan “Somali’nin Geleceğinin Hazırlanması: 2015 Hedefleri” konferansına 54 ülkeden cumhurbaşkanı, başbakan, bakan ve üst düzey temsilciler katılacak. BM Genel Sekreteri, Afrika Birliği Komisyonu Başkanı ve İslam İşbirliği Teşkilatı Genel Sekreteri’nin de katılacağı konferansta Somali’nin sorunları masaya yatırılacak, uluslararası yardımların artırılması konuşulacak.
   </p>
   <h3>
    <span>
     Somali’de kim, ne yapıyor?
    </span>
   </h3>
   <p>
    Kimse Yok mu Derneği: Kamplarda yardımlarını sürdüren dernek, Mogadişu’ya 60 yataklı araştırma hastanesi yapacak, hastanede Somali için uzman sağlık personeli yetiştirecek. Dernek, bin ve üç yüz öğrenci kapasiteli iki okulun onarımını da yapıyor. Okullar tamirin ardından Nil Organizasyon’a teslim edilecek, Türk okulu olarak eğitim verecek. Türk Kızılayı: Mogadişu merkezde 15 bin kişinin barınmasını sağlayan çadır kentte yardım faaliyetlerini sürdürüyor. Kızılay yetkilileri önümüzdeki günlerde İstanbul Büyükşehir Belediyesi ile ortaklaşa çevre düzenlemesi ve temizliği yapacak. Sağlık alanına yoğunlaşan Türk Kızılayı, tıbbi teknisyenlik ve hemşirelik okulu açacak. Kızılay, DSİ ile birlikte temiz içme suyu için kuyu açma çalışmalarına devam ediyor. Yardımeli Derneği: Yardımeli Derneği de Mogadişu merkeze 100 yataklı çocuk hastanesi inşa ediyor. Dernek hâlihazırda yetimhane ve su kuyusu projelerini sürdürüyor. Geçen günlerde bir göz hastanesini hizmete açan dernek, günde 80 hastaya hizmet veriyor. Diyanet İşleri Başkanlığı: Diyanet İşleri Başkanlığı ve Millî Eğitim Bakanlığı, Somali’de ortak projelerini sürdürüyor. 140 öğrenciyi Türkiye’ye gönderdi. Bunun yanında Somalili imamları bilinçlendirmek için Türkiye’de gruplar hâlinde eğitim çalışmalarını da sürdürüyor. Önümüzdeki günlerde ön projesi tamamlanan imam hatip lisesini Somali’ye kazandıracak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1DCD3D1A44EEC2A3D0979D97783AB986?newsId=32688), [web.archive.org (arşiv bağlantısı)](http://web.archive.org/web/20120602153431/http://www.aksiyon.com.tr:80/aksiyon/newsDetail_getNewsById.action;jsessionid=1DCD3D1A44EEC2A3D0979D97783AB986?newsId=32688)
