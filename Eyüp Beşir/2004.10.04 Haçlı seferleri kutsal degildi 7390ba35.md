# Haçlı seferleri kutsal degildi

*Eyüp Beşir 2004.10.04*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060118130513im_/http://aksiyon.com.tr/resim/513/40.jpg" vspace="5"/>
   <!--- Resim Burada ---------->
  </p>
 </font>
 <font class="content">
  FRANKFURT - Almanya’nın Mainz şehrinde, kiliseye ait bir müzede düzenlenen sergide, Haçlı Seferleri’nin din istismarı olduğu objektif biçimde ortaya kondu. “Hiçbir savaş kutsal değildir - Haçlı Seferleri” başlığı altında gerçekleştirilen sergi, yeni ve eski Haçlı Seferleri’ni kritiğe tâbi tutuyor.
  <br>
   <i>
    “Çok sevgili kardeşlerim!
   </i>
   <br>
    Şarktaki kardeşlerimize çokça söz verdiğimiz ve şu anda çok acil olan yardımı vermemiz artık kaçınılmazdır. Türkler ve Araplar onlara saldırdı. Akdeniz’in Aziz Circis’in kolu tabir edilen yere (İstanbul) kadar ilerlemiş durumdalar. Hıristiyanların topraklarında ilerleyerek onları yedi yerde mağlup ettiler. Onların çoğunu katlettiler ve esir aldılar. Kiliseleri ve mülklerini yerle bir ettiler. Eğer siz şu anda yardım etmezseniz, Tanrı’nın şarktaki sadık hizmetkârları bu saldırılara daha fazla dayanamayacak.
   </br>
  </br>
 </font>
 <p>
  <font class="content">
   O yüzden sizden rica ediyor ve uyarıyorum; ben değil, Tanrı, Mesih’in savunucuları olarak sizden rica ediyor ve sizi uyarıyor: Zenginler ve fakirler, acele edin ve bu kötü mahlukları kardeşlerinizin topraklarından atın. Mesih’e tapanlara acilen yardım ulaştırın... Eğer oraya gidenler, yolda, karada, denizde veya kafirlere karşı savaşta hayatını kaybederse, o saatte bütün günahlarının af affolunacağının teminatını Tanrı’nın bana verdiği yetkiyle veriyorum.”
   <br/>
   <br/>
   Kutsal topraklar için ‘Kutsal Savaş’
   <br/>
   <br/>
   Bu sözler, Papa II. Urban’ın 27 Kasım 1095 tarihinde Fransa’nın Clermont şehrinde düzenlenen bir “Konsil” sırasında din adamlarından ve halktan oluşan büyük bir kalabalığa hitap ederken sarf edildi. Batı Hıristiyanlarına, Doğu’daki din kardeşlerini Türklerin baskı ve zulmünden kurtaracak bir savaşa katılmanın dini açıdan çok şerefli bir görev olduğunu söylüyordu Papa II. Urban... Türklerin hakimiyeti altında yaşamanın ne kadar feci olduğunu, onların İstanbul için nasıl bir tehdit oluşturduğunu, Doğu Hıristiyanları’nın batılı kardeşlerinden yardım beklediğini söylüyordu... Bununla kalmıyor, sefere katılacakların günahlarının affedileceğini de garanti ediyordu.
   <br/>
   <br/>
   Papa II. Urban’ın ateşlediği seferler
   <br/>
   <br/>
   Papa II. Urban, benzer ifadeleri başka yerlerde de söyledi. Ağustos 1095 tarihinden 1096 yılının eylül ayına kadar Avrupa’da dolaşmadık yer bırakmadı. Gittiği her yerde hep aynı “savaş” davetini yaptı: “Kutsal toprakları ve orada yaşayan kardeşlerimizi dinsizlerin elinden kurtaralım.” Nitekim, bu çağrılar cevapsız kalmadı ve 27 Kasım 1095’te yapılan tarihi konuşma, Birinci Haçlı Seferi’ni fiilen başlattı. Konuşmalarda, geniş kitleleri heyecana sevk edecek motiflerin işlenmesi Haçlı Seferi fikrinin taban bulmasını sağladı. Hatta, siyasi hedeflerinin ötesine geçerek “kafir” olarak nitelendirilen Türklerden intikam alma ve Hz. İsa ile din kardeşlerine sevgi gösterme amacına dönüştü.
   <br/>
   <br/>
   Başıboş her çeşit insandan oluşan silahlı kitleler, harekat tarihi olarak belirlenen 15 Ağustos 1096 gününü bekleme ihtiyacı bile duymadan yollara döküldü. Yüz binlerce insan katledildi. Bir o kadar da insan sefalet içinde yaşamaya mahkum edildi. Yüzyıllar boyu devam eden ve günümüze kadar gelen savaşlar silsilesinin mukaddimesi olan Haçlı Seferleri, aynı zamanda Doğu ile Batı arasında ilmî, içtimaî, askerî ve etik farklılıkların ortaya çıkmasına sebep oldu. Bugün, Doğu-Batı mücadelesi ya da “Medeniyetler Çatışması” şeklinde takdim edilen ve etkileri hâlâ görülen Haçlı Seferleri, şimdi, kanlı katliamların yaşandığı topraklarda yeniden kritiğe tâbi tutuluyor.
   <br/>
   <br/>
   Haçlı Seferleri izaha muhtaç
   <br/>
   <br/>
   Bu tür girişimler için verilebilecek en anlamlı örneklerden biri, 2 Nisan - 26 Eylül 2004 tarihleri arasında Almanya’nın Mainz şehrinde düzenlenen bir sergi. Dom Kilisesi’ne ait müzede gerçekleştirilen sergi, Haçlı Seferleri’ni ilk kez objektif biçimde ele alıp masaya yatırdı. “Hiçbir savaş kutsal değildir - Haçlı Seferleri” başlığı altında düzenlenen sergi için en büyük destek, Mainz Piskoposu Kardinal Karl Lehmann’dan geldi. Katolik Kilisesi adına sergiye sahip çıkan Lehmann, açılışta yaptığı konuşmada, çok karışık bir fenomen hâlini alan Haçlı Seferleri’nin, sadece tarihi bir vakanın açıklanması için değil, aynı zamanda neticelerinin günümüzde menfi şekilde hissedilmesinden dolayı izaha muhtaç olduğunu söyledi.
   <br/>
   <br/>
   Bu ifadeleriyle Kardinal Lehmann, dünyada yaşanan son gelişmelere de bir atıfta bulunuyor aslında... 11 Eylül 2001 tarihinde ABD’nin New York ve Washington kentlerine düzenlenen terörist saldırılar dünyadaki dengeleri altüst etmiş; saldırıyı düzenleyenlerden yola çıkan ABD, önce Afganistan’ı sonra da Irak’ı işgal etmişti. Asıl vahim gelişme ise ABD Başkanı George W. Bush’un 17 Eylül 2001 tarihinde yaptığı bir konuşmada gizliydi. Küresel terörle mücadele için meşrûiyet arayışı içinde olan Başkan Bush, “Dünya terörizmine karşı global bir haçlı seferi başladı. Bizim  değerli hürriyetimiz Amerika’nın dünyaya bir hediyesi değil, Tanrı’nın insanlığa bir hediyesidir!” demişti.
   <br/>
   <br/>
   Bütün dünyada büyük bir infiale sebep olan bu ifadeler üzerine dönemin Beyaz Saray Sözcüsü Ari Fleischer, iki gün sonra bir açıklama yapma ihtiyacı hissetmiş ve Bush’un, terörizmle mücadeleyi anlatırken, dinler savaşına işaret eden ve “cihat” anlamına da gelen “haçlı seferi” nitelemesini kullandığına pişman olduğunu belirtmişti. Bush’un, “haçlı seferi” nitelemesiyle, terörizmle mücadelenin çok geniş çaplı bir dava olduğunu anlatmaya çalıştığını söyleyen Fleischer, ABD Başkanı’nın, iletmeye çalıştığı mesajla kimseyi incitmek istemediğini ve sözcüğün İngilizce anlayış çerçevesinde, “büyük dava” anlamında kullanıldığını vurgulamıştı.
   <br/>
   <br/>
   Dağlar gibi yığılmış başlar, kollar, bacaklar
   <br/>
   <br/>
   Sergide teşhir edilen bir mektupta yer alan ifadeler, o dönemde Haçlı Seferleri’ne katılanların hangi ruh haleti içinde bulunduğunu gözler önüne seriyor. Frenkli bir asker, Kudüs’ün fethi sırasında gördüklerini ve hissettiklerini şöyle ifade ediyor: “Şehrin bütün sokaklarında ve yerlerinde dağlar gibi yığılmış başlar, kollar ve bacaklar vardı. İnsanlar cesetlerin ve at kadavralarının üzerinde yürüyordu. Fakat ben şimdiye kadar sadece gördüğüm korkunç sahnelerin en hafifini anlattım. Eğer gördüklerimin tümünü anlatsaydım, bana inanamazdınız. Ne kadar yerinde bir cezaydı bu! Özellikle uzun zamanlar Tanrı’ya küfür edildiği yer (mescid) şu an kafirlerin kanıyla örtülüydü... Fethin hemen akabinde hacıların kutsal kabrin önünde sergiledikleri takva, çok moral vericiydi. Onlar alkışlıyorlardı, seviniyorlardı ve Tanrı’ya yeni bir şarkı söylüyorlardı.”
   <br/>
   <br/>
   Şüphesiz, Doğu’daki kardeşlere yardım amacıyla düzenlenen Haçlı Seferleri, Doğulu Hıristiyanlara faydadan çok zarar verdi. Anadolu, Suriye ve Filistin’de yaşayan Hıristiyanlar, başlangıçta Haçlılar’ın kendilerini Türk ve Bizans hakimiyetinden kurtarıp bağımsızlığa kavuşturacaklarını sanmıştı. Fakat, kısa zamanda amaçlarının Doğu’da kendi çıkarlarına uygun bir düzen kurmak olduğunu gördüler. Haçlılar, tesis ettikleri devletlerde tebaaya yerli Hıristiyan yöneticilerden ve Türk idaresinden daha sert davrandılar.
   <br/>
   <br/>
   Suçlu aramadan yapılan kritik
   <br/>
   <br/>
   Bu sırada, Haçlı Seferleri sayesinde Avrupa’da yeni haçlı şövalyeleri tarikatları kurulmaya başladı. En son şövalye tarikatı 18. yüzyılda Malta’yı Osmanlılara karşı müdafaa eden Aziz Yahya tarikatıydı. Bu tarikatlar, ilk kuruldukları andan itibaren Hıristiyanlara sosyal ve tıbbi hizmet götürmeye çalıştı. Bugün hâlâ varlıklarını sürdüren tarikatlar, genelde sağlık alanında hizmet veriyor. Bunlardan bazıları, Johanniter ve Malteser tarikatı gibi, özellikle Almanya’da faaliyet gösteriyor.
   <br/>
   <br/>
   Yüzyıllar boyu süren bu savaşlar, Doğu ve Batı kültürlerinin birbirleriyle müspet ilişki kurmalarını engelleyecek boyutta önyargılara da sebep oldu. Öyle ki, bu önyargıları yıkarken karşı tarafa verilen haklar hemen ihanet veya en azından taviz olarak algılandı. Son yıllarda yapılan ilmî araştırmaların çok önemli verileri gün yüzüne çıkardığını söyleyen Kardinal Karl Lehmann, Haçlı Seferleri ile ilgili olarak sosyo- politik alandaki bilgilendirmeyi görsel olarak da gerçekleştirmek istediklerini belirterek, serginin amacını ortaya koydu açış konuşmasında...
   <br/>
   <br/>
   Birinci, İkinci, Üçüncü, Dördüncü ve Beşinci Haçlı Seferleri’nin tarihçelerinin anlatıldığı sergide, dönemin coğrafi durumunu gösteren haritalar, olayları ve orada bulunan şahısları anlatan panolar, heykeller, maketler ve o zamandan kalma eşyalar sergilendi. Sergide dikkat çeken bölümlerden biri ise o devirde yaşamış insanların hatıratlarının ve müşahedelerinin yazılı olduğu panolardı. Böylece, gerek o devrin sosyal yapıları, gerek insanların ferdi ve toplumsal hissiyatları yansıtılıyor. Sergiyi düzenleyenler, bunları yayımlayarak objektif ve yorumsuz bir sunum yapmayı hedeflemiş. Yüzyıllar önce yaşanan hadiselerin suçlu arama gayreti içine girilmeden sunulması, bu açıdan bir ilk anlamına geliyor.
   <br/>
   <br/>
   Frederik Barbaros’un sefer haçı
   <br/>
   <br/>
   Uluslararası çaptaki bir serginin Almanya’da ilk kez gerçekleşmesi hayli manidar. Bir de sergi için seçilen şehrin Mainz olması... Bu kentin Haçlı Seferleri ile yakın bir ilişkisi var çünkü... Örneğin, İmparator I. Frederik Barbaros, 27 Mart 1188’de sefer haçını Mainz şehrindeki Dom Kilisesi’nden alarak Haçlı Seferi’ni başlatıyor.
   <br/>
   <br/>
   Papa II. John Paul af dilemişti
   <br/>
   <br/>
   “Umarım bu sergi sayesinde şiddet ve savaşa yönelme konusunda daha hassas olmayı öğreniriz” diyen Kardinal Lehmann, hâmiliğini üstlendiği serginin Hıristiyanlar ve Müslümanların aralarındaki münasebetleri tekrar gözden geçirmelerine yardımcı olacağını söylüyor. Lehmann’a göre, Hıristiyanlar ile Müslümanlar arasındaki münasebetler, artık “tarih boyu başarısızlıklarla sonuçlanan ilişki” olarak kalmamalı. Bu yüzden, burada gerçekleşen sergiyi İslam’ın Avrupa ile yeni bir buluşmasının başlangıcı olabileceğini söylüyor.
   <br/>
   <br/>
   “Zaten sergi, Doğu ile Batı arasında çok verimli kültürel iletişimin var olduğunu gösteriyor” diyen Kardinal Lehmann, “Zira, Avrupa sadece İslam’dan -sanıldığından daha çok- etkilenmekle kalmadı. Aynı zamanda, İslam sayesinde kendini yeni bir bakış açısıyla görme imkanı buldu. Bugünkü durumumuza bundan daha iyi ne uyabilir ki?” diye konuşuyor.
   <br/>
   <br/>
   Kardinal Lehmann’ın bu sözlerinde bir haklılık payı olduğu muhakkak. Dinlerarası diyalog çalışmaları tam da bu noktada anlam kazanıyor zaten. Mainz Kilisesi’ne bağlı Dom Müzesi Müdürü Dr. Hans-Jürgen Kotzur, Haçlı Seferleri’ni “kanlı, gaddarca yapılan, sefalete ve acıya sebep olan fetih savaşları” şeklinde nitelendiriyor. 1095 yılından sonra eline ‘haç’ını alanların bugünkü insanların anlayamayacağı bir şekilde hareket ettiğini söyleyen Dr. Hans-Jürgen Kotzur, “Haçlı ordularına göre, kutsal toprakları kafirlerin elinden kurtarma adına yapılan savaşlar, haklı savaşlardı ve bu savaşlar Tanrı tarafından Papa vasıtası ile meşrû kılınmıştı. “Takvalı” bu inancın neticeleri çok vahim oldu. Bu savaşlar, yüz binlerce insanın ölümüne sebep olmakla kalmadı, etkileri bugün dahi hissedilen İslam âlemi ile Hıristiyanlık dünyası arasında büyük bir ayrılığa vesile oldu” diyor.
   <br/>
   <br/>
   Açık itiraflar ve af dilemeler
   <br/>
   <br/>
   Papa II. John Paul, 5 Mayıs 2001 tarihinde Atina’ya yaptığı ziyarette, “Katolik oğullarının ve kızlarının, Ortodoks Hıristayanlara karşı işlediği günahlardan” dolayı af dilemişti. Romalı bir Papa’nın Yunanistan’a bin yıllık bir aradan sonra gerçekleştirdiği bu ilk ziyarette, Konstantinopol’ün 1204’teki işgalini de açıklıkla ifade etmişti. Haçlı Seferleri’nde önemli bir rol oynayan Roma Katolik Kilisesi, böylece Papa’nın ağzından “diğer kardeşleri” ile arasını düzeltme yoluna gitmişti.
   <br/>
   <br/>
   Ertesi gün, 6 Mayıs 2001, Suriye’nin başkenti Şam’a geçen Papa II. John Paul, tarihi Emevi Camii’ni ziyaret ederek tarihe geçti. Tarihte ilk kez Romalı bir Papa camiyi ziyaret ediyordu çünkü. Papa II. John Paul, burada yaptığı konuşmada, “Müslümanların ve Hıristiyanların karşılıklı saygı ve diyalog içinde bir toplum olabileceğini; bir daha karşı karşıya gelen iki topluluk olmayacaklarını” söyleyerek gelecek adına umut vermişti. Dom Müzesi Müdürü Dr. Hans-Jürgen Kotzur, Haçlı Seferleri zamanında yapılan haksızlıklara karşı kilise tarafından yapılan bu açık itiraf etme ve af dilemelerin, üç semavi din olan Musevilik, Hıristiyanlık ve İslamiyet arasındaki münasebetlerin olumlu gelişmesine imkan sağladığı görüşünde...
   <br/>
   <br/>
   Açlıktan öleceğimiz sırada azık verdiler
   <br/>
   <br/>
   Sergide dikkat çeken mektuplardan bir diğeri, Beşinci Haçlı Seferi sırasında esir düşen Paderborn’lu Oliver’in (ölüm tarihi 1227) daha sonra Sultan El Kâmil’e yazdığı mektup. “Eski zamanlardan beri düşmanların esirlerine karşı bu denli merhametli davrandığı görülmemiştir. Allah bizi senin elinin içine verdiğinde, seni bir zorba olarak değil, yaptığın iyiliklerle bir baba, tüm tehlikelerden muhafaza eden bir yardımcı olarak gördük” diyen Paderborn’lu Oliver, sözlerini şöyle sürdürüyor mektubunda: “Kim bu ihsanın, iyiliğin ve merhametin Allah’tan olduğundan şüphe edebilir. Bizim, ebeveynlerini, oğullarını, kızlarını, erkek ve kız kardeşlerini acı çektirerek öldürdüğümüz adamlar, açlıktan öleceğimiz sırada kendi azıklarıyla bize hayat verdiler. Bize, onların egemenliği ve hükmü altında olduğumuz hâlde birçok iyiliklerle merhametli muamelede bulundular.”
   <br/>
   <br/>
   Sergide öne çıkan bir başka husus ise Batı’nın Haçlı Seferleri sayesinde ilk defa gelişmiş bir ilim ve teknolojiyle karşılaştığını gösteren bölümdü. Burada, o devirdeki Müslümanların astronomi, tıp, sosyal hayat gibi bazı ilimlerdeki icat ve teknikleri sergilendi. Mizan ül Hikmet veya o devirde kullanılan usturlaplar Müslümanların ne kadar ileri bir medeniyete sahip olduğunun bir göstergesiydi. Batı ile İslam dünyası arasındaki gelişmişlik farkını Dom Müzesi Müdürü şöyle ifade ediyor: “O devirdeki farkı şöyle bir benzetmeyle ifade edebiliriz. Mesela, 17. yüzyılda birisi son model bir otomobille kapımızın önüne gelse, nasıl hayretle bakardık. Haçlı orduları da Ortadoğu’ya ilk gittiklerinde aynı buna benzer manzaralarla karşılaştılar ve kendilerini bir harikalar diyarında hissettiler.”
   <br/>
   <br/>
   Sergide, Batılıların insanları ölürken hastaneye getirdiği, hastanelerin daha çok ölecek insana son telkinin yapıldığı yerler olduğu; buna karşın Müslümanların ise hastaneleri şifahane olarak kullandıkları anlatılıyor.
   <br/>
   <br/>
   Sergide, özellikle Dördüncü Haçlı Seferi’nin tamamen Doğu’daki Ortodoks Kilisesi’ne yönelik olduğu, bununla sadece Bizansın fethinin ve yağmalanmasının planlandığı belgelerle ortaya konuyor. Serginin sonunda çıkış bölümüne sağlı sollu asılan iki pano çok anlamlı bir mesaj veriyor ziyaretçilere. Soldaki panoda 1220’de ölen Eschenbach’lı Wolfram’ın şu yazısı yer alıyor: “Vaftiz’den bîhaber olanları hayvan gibi katletmek günah değil miydi? Ben buna ‘hem de büyük günahtı’ diyorum; çünkü hepsi Allah’ın kullarıdır. Hem de yetmiş iki lisanda yarattığı bütün insanlar!”
   <br/>
   <br/>
   Muhyiddin İbn–i Arabi’nin sözleri
   <br/>
   <br/>
   Sağdaki panoda ise Muhyiddin İbn-i Arabi’nin (1165-1240) şu sözleri yazılı: “Azamet! Ateşlerin içinde bir bahçedir. Kalbim onun her çeşidini kabul etmekte. Bu, ceylanların otladığı bir çimendir. Bu, Hıristiyan rahiplerinin toplandığı yerdir. Bu, putperestlerin mabedidir. Bu, hacıların Kâbesi’dir. Bu, Tevrat’ın levhalarıdır. Bu, Kur’an’dır. Ben sevginin dinine tâbiyim: Sevgi’nin develeri hangi yoldan giderse, O’na şahitlik ederim, Odur benim inancım.”
   <br/>
   <br/>
   Yeni bir uluslararası sistemin kurulmaya çalışıldığı bir dönemde dünya barış ve huzur arıyor. İnsanlar, adaletsizliğe ve haksızlığa isyan ediyor. Belki de insanlık olduğundan daha fazla hakperestliğe muhtaç. Barışa giden yolun müspet hareket ve diyalogdan geçtiği de artık yavaş yavaş anlaşılıyor. Yapılması gereken tek şey, her ferdin önce kendini sigaya çekip, hatalarını kabul etmesi belki de... Kim bilir...
   <br/>
   <br/>
   DR. HANS–JÜRGEN KOTZUR*:
   <br/>
   HAÇLI SEFERLERİ MANEVİ  DUYGULARIN SAVAŞLARA ALET EDİLMESİNE BİR ÖRNEKTİR
   <br/>
   <br/>
   –Haçlı Seferleri ile ilgili “Hiçbir savaş kutsal değildir” başlığı altında bir sergi düzenlediniz. Belgeler ve tarihi kalıntılarla ortaya konan bu sergi hangi düşünceyle meydana geldi?
   <br/>
   <br/>
   Doğu ve Batı, geçmişten gelen bağlantıları ile ele alınmalıdır. Haçlı Seferleri bu bağlamda önemli roller oynadı. Birbirimizi daha iyi tanımak ve tarihte iz bırakmış savaşların etkisini anlatabilmek için böyle bir sergi düzenledik. Hele hele günümüzde, uluslararası politikada çok önemli bir yere sahip olması açısından bu serginin manasını daha iyi anlamak gerekir diye düşünüyorum.
   <br/>
   <br/>
   –11 Eylül olaylarına baktığımızda bu sergiyi nasıl değerlendiriyorsunuz? Özellikle, ABD Başkanı Bush tarafından “Haçlı Seferi” olarak nitelendirilen modern savaşa nasıl bakıyorsunuz?
   <br/>
   <br/>
   Bizim amacımız Haçlı Seferi isminin suiistimal edilmemesi için gayret göstermektir. Haçlı Seferleri’nin geçmişte kaldığını ve bugün böyle bir seferi gündeme getirmenin doğru olmadığını biliyoruz. Haçlı savaşlarının sebepleri tarihi yansıması ile ortadadır ve bu sebeplerin doğru olmadığının da farkındayız. Bugün burada Haçlı Seferlerini savunmuyoruz. Ama o günkü insanların düşünce tarzını da anlamak gerektiğini düşünüyorum. 11 Eylül olaylarından sonra gelişen siyasi durumla birlikte Haçlı Seferi isminin lanse edilmesi bizi çok üzdü. Bu sergi sadece tarihe ait ve geçmişten günümüze ulaşan gerçekleri kamuoyuna bildirmektir.
   <br/>
   <br/>
   –Serginin başlığında yer alan ifade ile neler anlatmak istediniz?
   <br/>
   <br/>
   “Hiçbir savaş kutsal değildir” şeklinde ifade ettiğimiz başlık, Haçlı Seferlerini siyasi bir slogan olarak kullanmak isteyenlere açık bir cevaptır. Özellikle bugünlerde Müslüman ve Hıristiyanlar arasındaki diyalog çalışmaları büyük bir sınav verirken, bu sergiyi geç kalınmış bir faaliyet olarak görüyoruz.
   <br/>
   <br/>
   –Dini duygular Haçlı seferlerine alet mi olmuştur?
   <br/>
   <br/>
   Sergi, Haçlı Seferlerinin dini kökünü ortaya koymaktadır. Bu seferler din direncinin kırıldığı yerde, siyasi ve ekonomik güçler tarafından manevi duyguların savaşlara alet edilmesine bir örnektir.
   <br/>
   <br/>
   –Sizce suçlu kim?
   <br/>
   <br/>
   Serginin içeriği Müslüman ve Hıristiyan halkın bu olaylara bakışlarını yansıtmaktan ibarettir. Bu sergide suçlu aranmadı. Papa II. Johannes Paul “tarihi bir hataydı” demişti. Biz bu sergi ile suçlu aramadık. Meydana gelmiş olayların hatalı olduğunu söyledik. Hatalı kim araştırmadık; ama yanlış olayları gözler önüne serdik.
   <br/>
   <br/>
   –Diyalog açısından bu serginin Doğu ve Batı’ya verdiği mesajlar nedir?
   <br/>
   <br/>
   Batı’da ve Doğu’da hâlâ radikal anlayışlar var. Bu iki dünya sevgi, barış ve diyalog içerisinde, birbirini anlayarak yaşayabilir. 26 hafta süren sergide çok geniş kitlelere ulaştık. Şimdilerde özellikle Doğu ve Batı arasında diyaloğun zaruri olduğunu bir kez daha görüyoruz. Bu açıdan sergi bu diyaloğun kurulmasında önemli bir rol oynadı diyebilirim. Verimli bir diyalog zemini oluşturmak açısından bu seferlerin hareket sebeplerini, uyandırılmış hisleri bilmek gerekir. Dinlerarası diyalog çok önemli. Karşılıklı hoşgörü ve tolerans olmalı. Dinlerarası saygı ve sevgi çok önemli bir şans. Bu sergi ile bir başlangıç yaptık.
   <br/>
   <br/>
   –Sergide neler anlatılmak istendi. Vermek istediğiniz mesajı ulaştırabildiğinize inanıyor musunuz?
   <br/>
   <br/>
   Bu sergi Haçlı Seferlerini kesinlikle gizlemedi. Bütün ayrıntılarını açıkladı. Haçlı Seferlerini makyajsız ilk elden sunduk. Perde arkası ve olaylar ayrıntılı bir biçimde yansıtıldı. Tarihçiler tarafından hazırlanan gerçek olaylar sergide toplandı. Tarihe bakışımızı değiştiren olaylara şahit olduk ve bunu belgeleri ile bu sergide gösterdik. Bazı ziyaretçiler Haçlı Seferlerinin sebebini Selçukluların Hıristiyanlara yaptığı zulümden dolayı sanıyorlardı. Oysa deliller ve belgeler bunun böyle olmadığını ortaya çıkardı.
   <br/>
   <br/>
   –Müzede sergilenen eserlerde Doğu’ya ait kültür ve teknik göze çarpıyor. Bunu nasıl değerlendiriyorsunuz?
   <br/>
   <br/>
   Batı, Doğu’dan çok etkilenmiştir. Teknik ve kültür bakımından Doğu’nun seviyesi Batılıları hayran bırakacak bir konumdaydı. Haçlı Seferleri neticesinde iki taraf birbirini tanıma fırsatı buldu. O dönemde beraber yaşamayı öğrendiler. Bugünlerde de hem savaş isteyenler hem de diyalog halinde yaşamak isteyenler var. Avrupa’da ciddi manada hazırlıklar yapılmalı. Türkiye’nin Avrupa Birliği’ne girmesi Batı için büyük bir şanstır.
   <br/>
   <br/>
   –Sergiyi kaç kişi ziyaret etti?
   <br/>
   <br/>
   Yüz bin kişi bekliyorduk; ama 130 bin kişinin ziyaret etmesi bizi hayli memnun etti. Bu sergi son yıllarda gerçekleşmiş en başarılı çalışmadır. Mainz Kardinali Karl Lehmann bu sergi için “umarım insanları gerçeklere çağıran bir şifa yayar” dedi. 200 metrekarelik bir alanda 300 tarihi belge yaklaşık 50 milyon Euro’luk bir sigorta değeri ile sergilendi.
   <br/>
   <br/>
   * “Hiçbir Savaş Kutsal Değildir” isimli sergiden sorumlu müze müdürü
   <br/>
   <br/>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=16474&yorum=2062), [web.archive.org (arşiv bağlantısı)](http://web.archive.org/web/20060118130513/http://aksiyon.com.tr:80/detay.php?id=16474&yorum=2062)
