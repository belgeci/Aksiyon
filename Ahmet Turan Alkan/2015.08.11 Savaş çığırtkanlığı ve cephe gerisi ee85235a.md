# Savaş çığırtkanlığı ve cephe gerisi

*Ahmet Turan Alkan 2015.08.11*

<div class="pNewsDetailMainContent" itemprop="articleBody">
 <p>
  “Yazın, yiyecek bayat ekmek bile kalmadığında okuldaki yaşlı kadınlar bizi Fenerbahçe’ye, kırlara götürdüler. Buradaki sakız ağaçlarında reçineli meyveler olurdu. Ağaca taş atar, meyvelerini düşürmeye çalışırdık. Hepimiz vahşi hayvancıklar gibi, kapmak için itişe kakışa bunların üstüne atlar, elimize geçenleri hırsla yerdik. Zaman zaman Fikirtepe’ye gittiğimiz olurdu. Burada yerden kuzukulağı toplayıp yerdik. Kalamış’a bayırturpu koparmaya gidilirdi bir de ama fazla yenildiğinde insanı fevkalade susatıyordu. Kayısı ağaçlarındaki çiçekleri yediğim çoktur. Açlıktan gözüm kararmış hâlde çiçekleri avuç avuç ağzıma attığımı hiç unutamam. Bir keresinde deniz kenarındaki tarlada askerler taze bakla topluyorlar, saplarını bizim [okulun] parmaklıklara yakın tarafa atıyorlardı. Parmaklık aralarından bu sapları nasıl uzanıp aldığımız ve zevkle suyunu kemirdiğimiz aklımdan çıkmaz (...) Bütün öğrenciler ceplerimizde bir kâğıda sarılmış tuz ve kırmızı biber gezdirirdik. Bir şans eseri yerde biraz patates veya patlıcan kabuğu bulsak hemen bunu tulumbada yıkar ve ustaca tuzlu ve biberli paketlerimize sarardık, açlık son haddine vardığında kullanmak üzere. Yaşamımızı sürdürmeye yardımcı olabilecek hiçbir şey açlık dolu gözlerimizden kaçmazdı.”
 </p>
 <p>
  Sene 1918 sonları. Bu satırlar, babası 1915 yılında Çanakkale’de şehit olmuş bir çocuğa ait. Çocuk İstanbul’un varlıklı ailelerinden birine mensuptur. Harp başlayıp İstanbul sokaklarında ilk defa İstanbulluların askere alınacağını bildiren davullar çalmaya başladığında aile temelinden sarsılır. Geçim gailesi de ömürlerinde sokak görmemiş kadınların başına kalır. Elde ne varsa satıp savarak tutunmaya çalışırlar ama günün birinde canlarından çok sevdikleri annesi, iki yavrusunu ellerinden tutup Kadıköy’de savaşın yetim ve öksüz bıraktığı çocuklar için açılan bir Alman yetimhanesine (Bugün Fransız hastanesi) teslime mecbur kalır. Yukarıdaki satırlar o yetimlerden birine, İrfan Orga’ya ait. “Bir Türk Ailesinin Öyküsü” adıyla yayımlanan bu kitabın (Everest Yayınları, İstanbul, 2015) bir benzerine hiç rastlamadım. Resmî ve romantik tarihin zafer ve kahramanlık hikâyeleri ile süslediği I. Dünya Savaşı’nın İstanbul sokaklarında ve gündelik sivil hayatta bıraktığı çok acıtıcı etkileri anlatıyor. Döneme dair hayli kitap ve hatırat okumama rağmen, insanda yumruk yemiş tesiri yapan bu kitabı, bugünlerde “Vatan için evlatlarımızı feda ederiz” diyen, “Ya onlar ya biz” diyerek ucuz kabadayı naraları atanlar özellikle okumalı, hepimiz okumalıyız.
 </p>
 <p>
  Savaşların cepheden yansıyan görüntüleri nispeten kabul edilebilir maddi acılardır fakat cephe gerisinde açlığın, sefaletin, kimsesizliğin, ırz düşmanlarının elinde nâmusun paymâl olmasının tasvirlerine hiç alışık değiliz. İstanbul’un en varlıklı ailelerinden birinin çocuğuna Kadıköy bayırlarında açlıktan ot toplatıp yediren savaşın can yakıcı yansımalarını bugünün savaş ve şiddet çığırtkanları hiç bilmiyor. O savaş, fukara Anadolu kasabalarında nasıl facialara sahne oldu, kim bilebilir ki?
 </p>
 <p>
  Âdeta durup dururken parlatılan ve körüklenen bir iç savaşın ön provalarını bütün toplum, sinema seyreder gibi izliyor. Böyle zamanlarda hamâsi çıkışlar, kabadayıca lâflar, “Bire kadar kırarız” türünden yiğitlik ve fedâkârlık gösterileri, hayrettir kolayca taraftar buluyor! Türk toplumunu buna benzer aldatıcı ve ayak kaydırıcı kışkırtmalara karşı koruyacak bir aklıselim birikimi ne yazık ki pek yetersiz. Her defasında aynı delikten kendini yılana sokturmayı başaran bir topluluğu andırmaya başladık. Sağduyunun egemen olmasına zaman tanıyacak kontrol mekanizmalarımız pek zayıf.
 </p>
 <p>
  Kaldı ki “Vururuz, kırarız; azdan az çoktan çok gider” diye babalananlar, -Allah saklasın!- bu çatışmanın bir iç savaş mezbahasına dönüşebileceğini bilmiyorlar. Sağ elin sol elle çatıştığı, komşu ve akrabaların, yurttaşların taraf olacağı bir çatışmanın tek mağlubu yine bu millet olur.
 </p>
 <p>
  İnsana bir nebze teselli veren unsur, seçim sonuçlarına bağlı olarak ‘kontrollü şekilde” yükseltildiğini gördüğüm şahin siyasetin, yine seçimin seyrine göre durulma ihtimâlidir. Çatışma kontrollü görünüyor ama çatışarak siyaset yürütmeye alışmış politikacılara karşı “Dur bakalım, ağzından çıkanı kulağın duyuyor mu senin?” diye hesap soracak bir toplumsal fren mekanizmamız yok.
 </p>
 <p>
  Keyfî yönetim bu değilse, nasıldır acaba? Partiler uyuşturulmuş, Meclis devre dışı. Şahinler bed sesleriyle savaş çığlıkları atarken aklıselimi seslendirmeye çalışanlar bir avuç gazeteci ve aydından ibaret...
 </p>
 <p>
  Daha kalabalık olmalıydık hâlbuki değil mi? Bizi kim kutuplaştırdı ve yalnızlaştırdı?
 </p>
</div>


Kaynak: [www.aksiyon.com.tr](http://www.aksiyon.com.tr:80/kalem-isleri/savas-cigirtkanligi-ve-cephe-gerisi_551899), [web.archive.org (arşiv bağlantısı)](http://web.archive.org/web/20150814051950/http://www.aksiyon.com.tr:80/kalem-isleri/savas-cigirtkanligi-ve-cephe-gerisi_551899)
