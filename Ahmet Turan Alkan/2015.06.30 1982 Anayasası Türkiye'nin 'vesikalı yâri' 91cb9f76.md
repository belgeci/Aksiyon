# 1982 Anayasası: Türkiye'nin 'vesikalı yâri'

*Ahmet Turan Alkan 2015.06.30*

<div class="pNewsDetailMainContent" itemprop="articleBody">
 <p>
  Koalisyon hesaplarının şehvetine kapılan siyasi partiler bir kısmımızda kızgınlık uyandırabilir. Onlardan daha sorumlu davranmalarını beklerken parti çıkarlarını öne çıkaran tutum takınmalarını her zaman anlayışla karşılamayabiliriz. Kaldı ki siyasi partiler –fark gözetmeden söylüyorum-, iktidar oyununda zümre çıkarlarını öne çıkardıkları için suçlanamazlar. Sistemin tabiatı böyle.
 </p>
 <p>
  Peki, partiler küçük hesaplara dalıp sorumluluktan kaçınırlarsa kamu düzenini kim koruyacak? Sorunun cevabı açık: Anayasal kurumlar bunun için vardır; kamu düzeninin sağlıklı ve rutin işleyişini gözetirler.
 </p>
 <p>
  Bizde öyle olmuyor pek. Başta anayasa olmak üzere anayasa düzenine ve anayasanın kurumlarına başta iktidar olmak üzere kimsenin saygı gösterdiği filan yok. 2011 seçimlerinden sonra herkes anayasanın değişeceği yolunda ümitlenmişti; o dört yılı boşa harcadığımız gibi yeni ve gerçekten demokratik bir anayasa yapabilme heyecanını da kaybettik. Halen –ama kısmen- yürürlükte bulunan 1982 Anayasası, siyasi dünyamızda, çok namuslu ve iffetli bir mahalleye sığınmak zorunda kalmış bir ‘vesikalı yârim’ muamelesi görüyor. Aleyhinde dedikodu etmek, kötülemek hatta kapısını kırıp hanesine tecavüz etmek serbest fakat kimse 82 Anayasası’yla nikâh kıymaya yaklaşmıyor.
 </p>
 <p>
  Bu anayasaya karşı tutumumuz, esasen bizim ‘anayasa’ fikrine ne kadar saygı gösterdiğimizi açıklıyor; kuralları önceden belirlenmiş centilmen siyasetten kimse hazzetmiyor.
 </p>
 <p>
  Sıradan demokratik ülkelerde kriz çıktığında kamu düzeni normal seyrini sürdürür. Çünkü anayasal kurumlar ve prensipler hükümetlerden bağımsız olarak yürürlüktedir ve hukuk devleti bütün kurumlarıyla, hükümetlerden bağımsız olarak çalıştığı için gündelik hayat pek aksamaz. Devleti işleten demokratik prensipler faal ve işler durumdadır. Bizde durum farklı, anayasayı elbirliği ile itibarsızlaştırmakla yetinmedik, hukuk devletinin temel kurumları da iktidar tarafından sakatlandı. Uzun uzun tasvire hâcet var mı? Türkiye iki sene zarfında adım adım bir istihbarat devletine dönüştürüldü, hükümete bağımlı gibi görüntü veren proje mahkemeler kuruldu. Her neviden sermaye hareketleri iktidarın baskı ve denetimi altına girdi. Temel hürriyetlerin kullanılmasında büyük sıkıntılar yaşanıyor.
 </p>
 <p>
  Sadece cumhurbaşkanına hakaret iddialarının bir önceki döneme göre büyük sayılara varmış olması tuhaf bir dönemden geçtiğimizi gösteriyor. Kamu düzeni eskisi gibi anayasal kurumların teminatı altında gündelik hayatın aksamadan sürmesini sağlayamıyor. İktidar, anayasal yetkilerini kötüye kullanarak devleti, parti denetimine geçirdi.
 </p>
 <p>
  Hangi kombinasyonla olursa olsun, koalisyondan beklenen ilk eylem anayasal düzene ve hukuk devletinin asgari şartlarına yeniden dönmektir. Kurulacak koalisyondan, kalıcı icraat değil, kamu düzenini hukuk devleti ayarlarına döndürecek hamleler bekliyorum kendi adıma.
  <br>
   Bir ‘devr-i sabık’ kampanyasına şiddetle karşıyım ama aynı derecede âcilen hukuk devleti esaslarına dönülmesi gerektiğine şiddetle taraftarım. İlk iş olarak AKP’li siyasetçilerden ve yandaş bürokratlardan hesap sorulması yanlış adım olur. Devletin ve anayasa düzeninin rutini bozulmuştur ve öncelikte bu arızanın onarılması gerekiyor.
  </br>
 </p>
 <p>
  Şimdi en büyük mesele şu: Anayasal düzene ve hukuk devleti kurumlarına bile isteye ciddi zararlar veren AKP, muhtemelen koalisyon ortağı sıfatıyla bu restorasyona nasıl rıza gösterecek?
 </p>
 <p>
  Cürüm büyüktür gerek iç gerekse uluslararası hukuk nazarında hesabı verilmesi gereken ağır tahribatlar söz konusu.
  <br>
   AKP en büyük kötülüğü kendine yaptı; artık muhalefet bile olamayacak kadar ağır bir yükün altına girdi ve ciddi anayasal kusurlar işledi. Bence daha da fenası demokratik sisteme duyulan güveni değersizleştirdi. Bu şartlarda hiç vebali olmayan yeni kurulmuş bir parti gibi muhtemel bir koalisyonda yer alması neresinden baksanız tuhaf, eşyanın tabiatına ters bir durum gibi görünüyor. Bu gerçeklik, AKP’nin katılımı ile kurulacak bir koalisyon hükümetini daha doğmadan sakatlıyor.
  </br>
 </p>
 <p>
  O yüzden yegâne çare yüzde 60’lık muhalefet koalisyonudur. Hukuk devletine ciddi zararlar vermemiş olsaydı, AKP’li bir koalisyon son derece makul karşılanırdı fakat iktidar hukuk tanımaz eylemleriyle kendi yolunu tıkadı. İktidar olmaya mahkûm; ya iktidar olacak veya hukuksuzluğun hesabını verecek.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/1982-anayasasi-turkiyenin-vesikali-yari_551414), [web.archive.org (arşiv bağlantısı)](http://web.archive.org/web/20150726103320/http://www.aksiyon.com.tr/kalem-isleri/1982-anayasasi-turkiyenin-vesikali-yari_551414)
