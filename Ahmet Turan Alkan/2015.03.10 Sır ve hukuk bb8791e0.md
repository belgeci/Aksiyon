# Sır ve hukuk

*Ahmet Turan Alkan 2015.03.10*

<div class="pNewsDetailMainContent" itemprop="articleBody">
 <p>
  TCK 327. Maddesi, “Devletin güvenliği veya iç veya dış siyasal yararları bakımından, niteliği itibarıyla, gizli kalması gereken bilgileri temin etmek” eylemini suç sayıyor. Bu cümlenin kapsamı, kötü uygulamalara yol açacak derecede bulanıktır ve ‘niyete göre’ okumalara açık bir belirsizlik taşıyor. Cümlenin diğer boyutu ise bir sahihlik karinesine işaret ediyor; yani, ancak biri veya birileri devletin güvenliğini ilgilendiren ‘gerçek’ bilgilere ulaşmışlar ise bu hüküm devreye giriyor.
 </p>
 <p>
  Mehmet Baransu, bu maddeyle tutuklandı ve bilekleri kelepçelenip cezaevine konuldu. Mahkemenin kararından anlaşılması gereken, bu eylemi yapan gazetecinin gerçek bilgilere ulaştığı varsayımının kabulüdür. Oysa ki Baransu’nun bavul içinde savcılığa teslim ettiği belgelerin sahteliği, sonradan uydurulmuşluğu, montaj ve dublajla tahrif edildiği yolunda şu günlerde Balyoz ve Ergenekon lobisi tarafından çok yoğun haber ve yorum üretiliyor. Hangisi doğru? Belgeler doğru ise -ki hâkimin kararından öyle olduğu anlaşılıyor- Baransu’nun suçlanması şeklen doğrudur. Belgeler uydurma ise tutuklama yanlıştır.
 </p>
 <p>
  Aslında sonuca tesir etmesi mümkün olmayan bir fikir yürüttüğümün farkındayım. Kanun metinleriyle olgular arasındaki örtüşme ve tezadın, yani hukuk mantığının geçerliliği kalmadı. 27 Mayıs duruşmalarını yürüten Yüksek Adalet Divanı Başkanı Salim Başol’un, DP’nin sanık vekillerinden Samet Ağaoğlu’na hitaben sarf ettiği ve tutanaklara geçen o meşhur “Sizi buraya tıkan kuvvet böyle istiyor” cümlesi, 65 yıl sonra yine adliye salonlarında çınlamakta. Demokratik hukuk devleti idealini bir yana bıraktık, artık ‘kanun devleti’nden bile söz edilemiyor. Çünkü kanunlar, şikâyetçi ve sanığın kimliğine göre değişen bir esneklik içinde yorumlanıyor.
 </p>
 <p>
  327. Madde, ‘devlet sırrı’nı tarif ediyor bir bakıma. Buna göre devlet güvenliği veya iç ve dış siyasal yararlar söz konusu ise bazı bilgilerin gizli kalması gerektiği farz ediliyor. Kâğıt üstünde hayli iddialı, kalantor duran bir fikir bu. Yakın tarihe biraz dikkatlice bakıldığında fark edilir ki devletin sır diye halkından gizlediği şeyler, aslında kendi yetersizlik ve kusurlarından ibarettir. Devlet sırrı diye tabu hâline getirilen ve üzerinde konuşulması istenmeyen şeylerin ardında gerçekte sır filan yoktur, bir dizi acziyet ve beceriksizlik vardır. Gerçekten sır niteliği taşıyan iktisadi, ekonomik bazı veriler hariç tutulursa devletin halka devlet kanalları aracılığı ile duyurulup propaganda edilen bilgiler daima ‘iyi haberler’dir. ‘Kötü haberler’ ise “Devletin itibarı sarsılmasın, hükümetin aczi ortaya çıkmasın, filanca kişinin cürmü gizli kapaklı kalsın” diye üstü örtülen birtakım seyyiât.
 </p>
 <p>
  Devlet nerede sır saklıyorsa, orada halkın hoşuna gitmeyecek bir şeyler var demektir.
 </p>
 <p>
  Sır kelimesinin kendisi de sırlı; telâffuzunda bile saygı uyandıran bir tını var; hele devlet sırrı denilince, ne olduğunu bilmediğimiz hâlde peşinen saygı ve anlayış beslememiz gereken bir ‘tabu’yla karşı karşıya olduğumuz vehmine kapılıyoruz. Hâlbuki -burası önemli- basının sayesinde tesadüfen ortaya çıkarılmış o ‘sır’ların içine baktığımızda, ‘Ha bu muymuş?’ diye şaşırmışızdır hep.
 </p>
 <p>
  Baransu’nun tutuklanmasına sebep olan belgeler Türk halkının yakından bildiği, âşinâsı olduğu darbe teşebbüsü ile ilgili şeylerdi ve bu belgelerden hareketle dönemin yargısı, belgeleri ciddi bularak sanıkların çoğunu mahkûm etti, Yargıtay da onayladı. Darbeleri sevmeyiz, endişe ederiz, istemeyiz fakat darbe, Türk halkının ilk defa karşılaştığı bir fenomen değildir ki sır olabilsin! İspatı yukarıda duruyor işte: Sanığın yüzüne karşı, “Sizi buraya tıkan kuvvet böyle istiyor” diyebilen o hâkim 27 Mayıs darbesinin ürünüydü. Son elli yılda darbenin nerdeyse her türlüsünü tanıdık ama halkına ve meşru hükümetine karşı darbe planlayan maceracı generallerin sohbetlerini devlet sırrı sayan bu ‘Devletçi ve devletlû’ bakış açısıyla ilk defa yüzleşiyoruz.
 </p>
 <p>
  Hiç şüphe yok ki 26 Mayıs 1960 günü Millî Birlik Komitesi’nin darbe planı bir gazeteci tarafından deşifre edilse o da sır sayılacaktı.
 </p>
 <p>
  Ne sırrı? Hepimiz yaşadık o günleri; kaldı ki daha katmerlisini şu esnada yaşamaktayız. Sır yoktur; halının altına süpürülmek istenen bir dizi siyasi hesap vardır.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/sir-ve-hukuk_550089), [web.archive.org (arşiv bağlantısı)](http://web.archive.org/web/20150707025658/http://www.aksiyon.com.tr/kalem-isleri/sir-ve-hukuk_550089)
