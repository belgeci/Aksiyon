# Gezi'den geriye ne kaldı?

*Ahmet Turan Alkan 2015.05.26*

<div class="pNewsDetailMainContent" itemprop="articleBody">
 <p>
  Haziran 2013’te Taksim Gezi Parkı civarında olup bitenler, Türkiye’de devletle toplum ilişkileri bakımından bir dönüm noktası teşkil edecek derecede yeni, farklı ve yadırgatıcı çığırın, daha doğrusu yeni bir protest kültürün habercisiydi.
 </p>
 <p>
  Yüzyıllardır hep olageldiği gibi yine devlet herhangi bir konuda irade beyan etmişti. ‘Hikmet-i hükûmet’, ‘Maslahat-ı devlet’ gibi uyuşturucu gerekçelerle ‘millî kültür’ün içine yerleştirilmiş rahatlatıcılar belki de ilk defa bir işe yaramadı. Bir avuç insan Gezi Parkı’na yeni bir AVM yapılmasına karşı çıktı, bu kararında direndi ve hızla örgütlenerek direncini topluma hissettirmeyi başardı.
 </p>
 <p>
  Olaylardan iki yıl sonra durum şudur: Gezi Parkı hâlâ bir park, üstelik eskisinden daha temiz ve tertipli, daha yeşil ama çok daha iyi korunan bir park. Defalarca iş makinaları ile ‘harîm’ine girilme çabalarına rağmen bu defa devlet büyüklerinin yüksek bir akılla ‘öyle olmasını buyurduğu’ irâde gerçekleşmedi.
 </p>
 <p>
  Devlet Gezi’de istediğini yapamadı ve yeni protest kültürün itirazını dikkate almak zorunda kaldı.
 </p>
 <p>
  Fakat ne kolay oldu, ne de acısız!
 </p>
 <p>
  <strong>
   Istırap bilançosu
  </strong>
 </p>
 <p>
  Günlerce süren Gezi Parkı protestolarında polisin aşırı güç kullanması sebebiyle biri emniyet mensubu toplam 9 kişi hayatını kaybetti. Türk Tabipler Birliği’nin tespitlerine göre Gezi Parkı protestolarında tazyikli su, kısa mesafeli biber gazı atışları ve plastik kurşunlardan dolayı 7 bin 478 kişi yaralandı. 91’i kafa travması geçirirken 10 kişi gözünü yitirdi.
 </p>
 <p>
  15 günde 150 bin adet gaz bombası atıldı, 3 bin ton su sıkıldı.
 </p>
 <p>
  Bu arada önemli bir ayrıntıdır, mutlaka hatırlanması gerek. Hadiselerden sorumlu tutulan ve örgüt kurmakla suçlanan Taksim Dayanışması üyeleri, yargılandıkları davada tamamen beraat ettiler. Mahkeme sanıklara yöneltilen suçların kanunda suç olarak tarif edilmediğine hükmetti.
 </p>
 <p>
  Önemlidir, hatırlatalım: Türkiye’de yargı o kadar gerçeküstü bir iklime büründü ki ‘kanunda belirtilmemiş bir eylemden ötürü’ sanıkların beraat etmesi çoğumuzu şaşırtıyor. Zira Gezi’nin biraz sonra değineceğimiz pratik sonuçlarından biri de bu oldu. Artık Türkiye’de kanunun suç saymadığı fiillerden ötürü insanlar suçlanıp çarmıha gerilebiliyor, hapse atılabiliyor, yakınlarına azap çektirilebiliyor.
 </p>
 <p>
  O yüzden İstanbul 33. Asliye Ceza Mahkemesi’nin Gezi sanıklarına ilişkin kararı, sanki ABD’de ırk ayrımını kaldıran yüksek mahkeme içtihadı gibi farklı bir yerde ve yükseklikte parıldıyor!
 </p>
 <p>
  <strong>
   Gezi yönetilebilir bir süreçti; kasten krize dönüştürüldü
  </strong>
 </p>
 <p>
  İlk gününden itibaren Gezi direnişi, sıcak, samimi ve empatik bir yaklaşımla çok ucuz maliyete yönetilebilir bir protesto hareketi olarak dikkat çekti. Dönemin Cumhurbaşkanı, Başbakan Yardımcısı, İstanbul Valisi ve Emniyet Müdürü, bu imkânı görerek uzlaşıcı ve yumuşak bir dil kullanmaya itina ettiler. Ne var ki dönemin Başbakanı, problemi yönetmek isteyenleri âdeta azarlayarak krizi yükseltti ve genişletti.
 </p>
 <p>
  Dönemin İstanbul Valisi Hüseyin Avni Mutlu’nun, aradan iki yıl geçtikten sonra o günlerle alâkalı olarak yaptığı şu değerlendirme, ilginç ayrıntılar taşıyor:
 </p>
 <p>
  “1 Haziran’a kadar geçen süre, çevreci bir hareket olarak gözüküyor. Sonrasında yapmamız gereken şey, orada ne yapıldığını izah ve ikna eden bir dili ve süreci kullanabilmekten geçerdi. Diyalog, anlatma, projeyi tanıtma... Bunları yapabilmek, ikna edebilmek, sonra da onları ortaklaştırmak, ‘gelin projenin bazı yerlerinde oynayalım’ demek gerekebilirdi. Bu dil kullanılmış olsaydı, daha rahat geçebilirdi. Bu bir eksikliktir kendi adımıza. Kolay bir süreç değildi, neticede hayatını kaybeden insanlar oldu. Ama açık söyleyeyim, o genç benim nasıl bir duruş sergilediğimi bilse, şunu alalım başımızın üstünde taşıyalım diyecek. (...) Keşke insanlarımızın kaybetmeyeceği bir demokrasi geliştirebilseydik. Bunu da kimse bilmiyor, ilk defa açıklıyorum. 3 yıl sonra size sadece bir şey söyledim. Daha sizin duymanız gereken Hüseyin Avni Mutlu’dan çok şey var. İleride kitap yazıp hepsini anlatabilirim.”
 </p>
 <p>
  <strong>
   Gezi’nin sonuçları
  </strong>
 </p>
 <p>
  -Gezi direnişi, Türkiye’de sivil toplum kuruluşlarının sadece yarı resmî Kızılay, Yeşilay emsâli hayır kuruluşları gibi devletin eksik bıraktığını tamamlayan ve devletle iyi geçinmeye itina gösteren yapılar olmadığını hatırlatan önemli bir misal oldu. Toplum taleplerinin dile getirilmesinde siyasi partilerden çok daha etkili olabilecek bir sivil irâde ortaya çıktı ve siyasi muhalefetin en etkili mecrâlarından biri olduğunu gösterdi.
 </p>
 <p>
  -Gezi olayları, seçim sonuçlarının galebesi sonucunda millî iradenin tamamen kendisi tarafından temsil edildiği tezini savunan hükûmeti şaşırttı ve kısa süreli paniğe uğrattı. Bu şaşkınlık ve panik hükûmet tarafından -demokratik teoriye tamamen ters şekilde- siyasi kampların arasındaki toplumsal iletişim damarlarını sertleştirmek ve duvarları yükseltmek istikametinde kötüye kullanıldı. Göstericilerin, ‘çapulcu’, ‘başörtülü bacılara hakarete yeltenen’, ‘esnafın alışverişini aksatan’, ‘İstanbul halkına günlük hayatı zehir eden’, ‘camilere karşı saygısız davranan kişiler’ olarak nitelenmesiyle muhafazakâr seçmene, “İşte bunlar senin hayat tarzını tehdit ediyorlar; ya hükümetten yana olursun ya da bu vandal gürûhunun önünde ezilir gidersin” mesajı ulaştırıldı. Seçmen korkutuldu ve kendisine en yakın gördüğü kampta öbeklenmeye zorlandı. Geziciler, o dönemde muktedirlerin ihtiyaç duyduğu ‘düşman’ konseptinin içini doldurmak için kullanıldı.
 </p>
 <p>
  -Artık bilinen karar mekanizmaları dışında bir de ‘sivil toplum’ var Türkiye’de. Evet, henüz yeterince etkili değil ama varlığı, bazen can sıkacak derecede kendini hissettirebiliyor. Önemli bir merhaledir.
 </p>
 <p>
  -Gezi’yle birlikte muhalefetin muhtevasında ve kalitesinde önemli değişiklikler yaşandı. Göstericilerin tercih ettiği esprili muhalif dil toplumda karşılık buldu. Çevreyi tahrip eden ihlâllere karşı yeni bir bilinç yükseldi. Sol gelenekten beslendiği bâriz olan Gezici muhalefet, bir kısım merkez muhafazakâr seçmenin yeni bir empati geliştirmesine yol açtı.
 </p>
 <p>
  -Sosyal medya, neredeyse tamamen muhalif bir alternatif medya olarak yükseldi ve etkisini ispatladı. Facebook, Twitter, Youtube gibi sitelere yönelik karartma çabaları boşuna değil!
 </p>
 <p>
  -Gezi’nin en uğursuz mirası, toplumu gerip bölerek yönetmenin kolaycılığı ve ‘kârlılığı’ hakkında hükûmete ilham vermesi olmuştur. İki yıldan beri hükûmetin düşman konsepti geliştirildi. İki yıl öncesinin ‘uğursuz vandalları’ Geziciler idi; bugünün düşmanı, artık kırmızı kitaplara bile yazıldığı söylenen Hizmet Hareketi, nâm-ı diğer ‘paralel yapı’dır. Paralel yapı, hükümetin bütün talihsizliklerini, beceriksizliğini, aczini ve yanlış politikalarını mâzur gösteren bir bahane olarak sorumsuzca tüketiliyor.
 </p>
 <p>
  <strong>
   Gezi’den sonra
  </strong>
 </p>
 <p>
  Gezi, Türkiye’de siyasetin mecralarına yeni kanallar açtı ve demokratik kültüre önemli katkılar yaptı. Gezi’den sonra iktidarın temel hakların üzerine çullanması, taşları yerinden kımıldattı.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/geziden-geriye-ne-kaldi_551002), [web.archive.org (arşiv bağlantısı)](http://web.archive.org/web/20150719004101/http://www.aksiyon.com.tr/kalem-isleri/geziden-geriye-ne-kaldi_551002)
