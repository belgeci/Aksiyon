# Başı demokrat, ortası opprtünist, sonu otoriter!

*Ahmet Turan Alkan 2015.11.03*

<div class="pNewsDetailMainContent ctx_content" itemprop="articleBody">
 <p>
  Türkiye, İslâm dünyasının en heyecan verici demokratik yönetim denemesinin laboratuvarı olarak sadece Batılıların değil, Müslümanların da ümit bağladığı bir ülkeydi. 13 yıllık AKP tecrübesi, ‘başı demokrat ve hürriyetçi, ortası oportünist ve fırsatçı, sonu ise otoriter ve hilafetçi’ bir uygulamaya sahne oldu.
 </p>
 <p>
  Büyük bir hayal kırıklığı!
 </p>
 <p>
  Samimi İslâmcılar, demokrasinin İslâm dünyasında illâ ki kabulü ve tatbiki gereken bir yönetim şekli olmadığını düşünüyor ve insanî/İslâmî bir yönetimin sadece İslâmî referanslardan hareket ederek tesis edilebileceğini öne sürüyorlar. Bu yaklaşıma samimiyetinden ötürü teorik planda saygı duyabiliriz; ne var ki bu istikametteki bütün arayış ve denemeler, şu anda bizde olduğu gibi otoriterliğin surları önünde kırılıp dökülüyor.
 </p>
 <p>
  Şu gerçeği kabul etmenin zamanı gelmedi mi? İslâm fakihlerinin politik görüşleri değil fakat İslâm topluluklarının fiilî tarihi, Müslümanların günün birinde demokrasi benzeri veya demokrasiden daha iyi ve üstün ‘insanî bir yönetim’ tesis etmelerine izin vermiyor. Kemal Tahir’in dediği gibi “Tarih, gelecekten yolumuzu kesiyor.”
 </p>
 <p>
  İdealist İslâmcılar her defasında temel İslâmî umdeleri yeniden, doğru ve çağın ruhuna uygun bir yorumla hayata geçirerek bu İslâmî-politik vazifenin başarılabileceğine inanıyorlar; ne var ki onlara heyecan veren pek az tarihî örnek var. Onlar İslâm tarihindeki kısa ve mutlu ‘iyi yönetim’ epizotlarını İslâmî romantizm diye adlandırabileceğimiz bir yaklaşımla abartmaktan kurtulamıyorlar ama olmuyor. AKP’nin Kopenhag Kriterleri’nden yola çıkarak on küsur yıl sonra başında dindar bir başkanın yer aldığı otoriter bir parti-devlet durağında tıkanması ümit kırıcı bir örnek.
 </p>
 <p>
  Kabul etmeliyiz ki ‘Tebaasının iyiliğini onlardan daha iyi düşünen ve bu uğurda gerektiğinde halkı demir disiplin altına sokmaktan çekinmeyen Müslüman hükümran’ modelinin sadece İslâm dünyasında değil, Türkiye’de de ciddi miktarda alıcısı var. Yönetilmenin rahatlığı galebe ediyor dindar kitleler arasında. Yönetime ortak olmak, yönetimi paylaşmak zahmetli bir fikir; kafa konformizmini sekteye uğratıyor. ‘Bize ekmeğimizi vermeli ve şefkatle muamele etmelisin’ beklentisi yeterince dolgun bir vaat olarak algılanıyor.
 </p>
 <p>
  Talep etmediğimiz bir nimete nasıl ulaşabiliriz ki... Demokratik kültür ve kurumlar gündelik tüketim listemizde yok. Yöneticilerinin baştan başa ‘dindar’ Müslüman olduğu bir yönetim kadrosunun ideal devlet nizamı için yeterli olabileceği karinesi safdil ve baştan çıkarıcı bir kolaycılık taşıyor.
 </p>
 <p>
  Ayağını sıkan kibar pabuçlara, sırf protokol gerektirdiği için katlanan fakat kendi hâline kaldığında ilk fırsatta ayakkabıdan kurtularak aslî ayarlarına dönen birinin bakışıyla yaklaşıyoruz demokrasiye ve doğrusu demokrasiye gönül verdiğimiz, inandığımız filan da yok.
 </p>
 <p>
  Daha iyi ve insanî bir yönetimi illâ ki İslâm fıkhının tarihî tecrübelerinden süzüp çıkarmak tutkusu, demokrasiyi ciddiye almamızı engelliyor. İslâm referanslarından beslenmeyen fakat Müslümanların ortak tarihî tecrübelerinden daha iyi ve kabul edilebilir bir yönetim tekniği teşkil eden demokrasiye daima haremimize girmiş (inorganik) ecnebi kuma muamelesi yapıyoruz.
 </p>
 <p>
  Bu süreçte şahsen beni heyecanlandıran ve ümide sevk eden husus, dindar ve İslâmî referanslarını iftiharla belirtmekten gocunmayan bir topluluğun, gitgide demokrasiye ciddi ve samimi bir alâka ile yaklaşmaya başlamaları oldu. Hizmet Hareketi’ne sevgiyle bakanlar, otoriter ve dindar görünüşlü keyfiliğin demirden pençesi altında ezile ezile, ‘bir yönetim tekniği’ olarak demokrasinin gerekliliğini fark etmeye başlayan ilk dindar topluluk oldu. Bu nüvenin anlamlı bir başlangıç teşkil ettiğini düşünüyorum; zira bu topluluk, bütün dünya coğrafyasına yayılmış kültürel alâka ve bağlantıları sebebiyle dünya görgüsüne sahip, iyi eğitimli ve esnek düşünceli insanlardan oluşuyor. Klasik İslâm öğretisinin geleneksel kaynaklarından beslendiği hâlde dünya görgüsü ve bilgisini bu nazarla irdeleyebilen Hizmet Hareketi topluluğu, Türkiye’de siyaset sosyolojisinin hayırhah bir mecrâda gelişmesinde şimdiden önemli misyonlar ifâ etmeye başladı.
 </p>
 <p>
  Biz Türkler, yaşamadıkça öğrenemeyen bir toplum manzarası veriyoruz; Hizmet mensupları ise ümit verici bir hamle olarak, okuyarak öğrenen bir nüve olmak ümidini yeşertiyorlar.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/basi-demokrat-ortasi-opprtunist-sonu-otoriter_552766), [web.archive.org (arşiv bağlantısı)](http://web.archive.org/web/20151108010527/http://www.aksiyon.com.tr:80/yazarlar/basi-demokrat-ortasi-opprtunist-sonu-otoriter_552766)
