# Seçmenin sorumluluğu

*Ahmet Turan Alkan 2015.06.02*

<div class="pNewsDetailMainContent" itemprop="articleBody">
 <p>
  Bu seçimlerde muhalefetin temel ana fikir olarak geçim darlığını esas alması, seçmen tabanında alâka uyandırdı. Bu ilgiyi doğru okumak gerekir; evet, halkın geçimliği, alıştığı refah ve tüketim seviyesini koruma arzusu, evlâtlarına iş bulabilme endişesi öncelikli seçmen talepleridir. Orduda levazım sınıfının öncelikli yerini ve vazgeçilmez önemini hatırlatmak için kullanılan, “Ordular karnının üzerinde yürür” vecizesinde büyük hakikat payı var. Ordular gibi toplumlar da geçimlik itibariyle darlığa düştüklerinde, sair işlerin iyiye gitmesine fazlaca aldırış etmezler ve bundan ötürü eleştirilemezler.
 </p>
 <p>
  Türkiye çok vahim bir iktisadi kriz yaşamıyor çok şükür; sadece büyüme hızı eskiye göre azaldı ve halkın refah standardında arızalar çıkabileceği hissedildi. Bu kadarı bile seçmen davranışlarını etkilemeye yetebiliyor.
 </p>
 <p>
  Aralarında benim de bulunduğum bazı görüş sahipleri, ‘iktisadi mesele’ yanında demokratik standartlar ve özellikle haklarda geriye düşüşün seçmen davranışı itibariyle fazlaca kaale alınmamasına üzülüyor. Son derece güçlü işaretlerle yüz yüzeyiz zira; şahsi hak ve hürriyetlerde 12 Eylül rejiminin sert uygulamalarına geri döndük. Parlamenter sistem, yargının yasama ve yürütme tarafından bloke edilmesi sonucunda yozlaştı; güçler ayrılığı prensibi sadece kağıt üzerinde yazılı bir lâftan ibaret kaldı. Parlamento denetimi işlemiyor.
 </p>
 <p>
  Devletin hükûmetten ayrı ve bağımsız bir çehresi kalmadı; büyük işadamından küçük esnafa, KOBİ işletmelerinden sade vatandaşa kadar devlet kapısına işi düşen herkes iktidarla iyi geçinmek ve ona sadakatini ispat etmek zorunda. Kamu personeli olmak, bir muhalif için imkânsızdan ötelere düşen bir tahayyül. Muhalif basın kaba-saba tutuklamalardan uydu sisteminden kovulmaya, oradan tesislerine el konulmasına kadar uzanan bir dizi tehdid ile sindirilip uysallaştırılmaya çalışılıyor. 17-25 Aralık ve MİT TIR’larının durdurulması operasyonlarında görev alan emniyet görevlileri ve askerler, alelacele kurulan sulh ceza hâkimliklerince apar topar tutuklanarak cezaevlerine atıldığı, üstelik hâkim ve savcılar bile tutuklandığı halde seçim kampanyalarında ‘Demokratik haklar meselesi’nin esamesi okunmuyor. Asgari ücret üzerinden girişilen açık artırma ve ilâve sosyal yardımlar daha çok ilgi çekiyor. Belki çok daha önemlisi şu: Sayın Kılıçdaroğlu’nun bence çok yanlış şekilde “Suriyeli mültecilere yapılan yardımların halkın ekmeğinden kesildiği” yolundaki çıkışı hariç Suriye’ye yönelik hükümet politikası da konuşulmuyor. Seçim atmosferinde milyonlarca insanı yerinden edip tarifsiz acılar çektiren Suriye siyaseti gündeme gelmiyor. Sanki olup bitenden herkes çok memnun imiş gibi görüntü var.
 </p>
 <p>
  Türkiye’de “Hürriyetsiz ekmek olmaz” vecizesi ile “Ordular karnının üstünde yürür” düsturu rekabet halinde ve ekonomik endişeler demokratik ve politik meselenin önüne geçti. Karnı tok sırtı pek ve geleceğinden endişe duymayan kitleler, elbette üstüne köpüklü kahve niyetine demokratik haklar ve dört başı mamur bir demokrasi de isterler; onları demokratik kültürden mahrum olmakla suçlayamayız, arzuları sadece “Ekmek ve Hukuk” arasında bir tercih yapmaya zorlanmamaktır. Kaldı ki bu tercih ilk tezahürünü 30 Mart 2014 mahalli seçimlerinde gördük. Son derece güçlü ve ciddi yolsuzluk delillerine seçmen itibar etmedi; parlamentodaki iktidar çoğunluğu ise halkı suçluluk duygusundan kurtarmak istercesine 4 bakanını aklayarak bütün dosyaları işlemden kaldırdı.
 </p>
 <p>
  Bu ortamda birilerinin döne döne başkanlık arayışına sarılmasına artık şaşmamak gerekiyor; belli ki bize gereksiz ve zamansız görünen bu fantezi, aslında son derece gerçekçi ve sağlam bir ‘toplum bilgisi’ne ve görgüsüne dayanmaktadır. Türk halkının geçimlik davası yanında hukuksuzluğu dert etmeyişinin birilerine fena halde ilham verdiğini ileri sürersek haksızlık etmiş olur muyuz? Zannetmiyorum.
 </p>
 <p>
  Kâğıt üstünde bütün toplumlar adaletsizliğe karşı, adalet arayışı içindedir, galiba bu hükmün en mühim istisnası adaletsizliğin ancak iş başa düştüğünde algılanabiliyor olmasıdır. Başkalarının maruz kaldığı hukuksuzluk ve acının görmezden gelinişi hiç de iftihar duyulacak bir millî meziyet sayılmaz.
 </p>
 <p>
  Başkanlık peşindeki adam ne istediğini ve kime nasıl hitap etmesi gerektiğini biliyor ve işaretler öyle gösteriyor ki hiç de haksız değildir.
 </p>
 <p>
  Öyleyse şunu bilelim. Sıradan bir seçim değil bu; pazar günü verilecek her oyun, tarih karşısındaki bir sorumluluğu var.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/secmenin-sorumlulugu_551071), [web.archive.org (arşiv bağlantısı)](http://web.archive.org/web/20150719212341/http://www.aksiyon.com.tr/kalem-isleri/secmenin-sorumlulugu_551071)
