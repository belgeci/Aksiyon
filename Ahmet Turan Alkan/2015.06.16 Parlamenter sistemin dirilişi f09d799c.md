# Parlamenter sistemin dirilişi

*Ahmet Turan Alkan 2015.06.16*

<div class="pNewsDetailMainContent" itemprop="articleBody">
 <p>
  Seçimler sadece siyasette değil, gündelik hayatın akışında da önemli değişiklikler getirdi. 8 Haziran sabahında Türkiye rahatlamıştı. İnsanlar, hissedilir derecede düne göre daha ümitvar, daha pozitif bir ruh hâline büründü.
 </p>
 <p>
  En az bunun kadar dikkate alınması gereken bir başka husus, seçim gecesiyle birlikte Türkiye’de parlamenter sistemin yeniden ayağa kalkması, varlığını yeniden hissettirmesi oldu. Her sistemin, hatta dikta rejimlerinin bile kendine göre bir seçim tarzı var. Türkiye, 7 Haziran günü sandığa, parlamento üyelerini yeniden seçmek için gitti ve bu görevi başardı. Aylardan beri aşağılanan, yetersizliği üzerine manşetler çekilen parlamenter rejim kendini tazelemeyi başardı. Bunda, yüksek oy kullanma oranıyla sisteme inancını gösteren bütün seçmenlerin takdir edilmesi gereken büyük bir payı var. Oysa bazılarına göre bu seçim referandum gibi bir şeydi ve yeni parlamentoyu değil, yeni sistemin niteliğini seçecektik!
 </p>
 <p>
  Sandıktan koalisyon çıktı; henüz koalisyonun hangi ortaklardan oluşacağını bilmiyoruz fakat ilk sonuç alındı bile. Ortaklık kurmak, her şeyden önce ortak bir hukuka ve hukuk belgesine inanmak demektir. Bu belge, bütün kusur ve eksiklerine rağmen anayasadır. Yeni hükümet, beğenmediğimiz anayasanın koyduğu kurallara göre oluşacak ve ülkeyi parlamentodaki sayılarına göre siyasi partilerin uzlaşmadaki başarısı yönetecek.
 </p>
 <p>
  Bu satırları uzun yıllar sonra okuyanlar, “Dedelerimiz ne kadar lüzumsuz şeylerle vakit kaybetmişler” diye gülümseyecek belki; onların lâyıkıyla kavrayamayacağı şey, Türkiye’nin âkıbeti karanlık bir dikta özleminin kıyısından dönerek parlamenter sisteme dönüş yapmış olmasıdır. Bu seçim, son seçim olabilir, “Ben yaptım oldu; güç bende çünkü” anlayışının topluma dayatıldığı bir sonuç da verebilirdi. Türkiye’de siyasi hayatın normalleşmesi için duyduğumuz sevincin anlamı büyüktür ve bu nokta ancak “Neleri kaybedebilirdik?” sorusunu hatırladığımızda değer kazanır.
 </p>
 <p>
  Sistemin taşları yerine oturmaya başladı bile. Şu dakikalar itibariyle cumhurbaşkanı, ‘sanki’ anayasal sınırlarına dönmüş gibi görünüyor. Onun birkaç gün hiç ortalıkta görünmemesi, bir internet sayacı kurulmasına sebep oldu. Seçimin ikinci günü CHP’nin eski genel başkanı Baykal’ı ‘saray’da değil de bir başka mekânda görüşmeye davet etmesi, seçim öncesinin mantık ve psikolojisine göre akıllara sığan bir ihtimâl değildi. Normalde çok tabii karşılanması gereken, “Bütün koalisyon ihtimâlleri denenmelidir” cümlesi bile cumhurbaşkanının, anayasal görevine dönmesi olarak hoşnutlukla karşılandı.
 </p>
 <p>
  Başbakan da aynı şekilde yapıcı, uzlaşıcı ve sâkin bir barış dili kullanmaya başladı. Seçimlerde Battal Gazi Destanı anlatır gibi konuşan ve hamâset dili kullanarak rakiplerini küçümseyen o insanın yerine, sağduyuyu seslendiren yeni bir insan gelmişti ve bu, ancak demokratik bir seçimin sağlayabileceği bir şifâ alâmetidir.
 </p>
 <p>
  Koalisyonun terkibi bugün netleşmedi ama muhaliflerin, hükümet partisi ile işbirliği yapmaktan kaçınması bir tarafa kaydedilmeli. Hükümet, son iki yılı çok kötü yönetti, büyük şaibeler altına girdi ve kendini aklayacak demokratik mekanizmaları, başta hukuk olmak üzere yozlaştırdı. Hâliyle bugün kendisiyle işbirliği yapmaya can atan bir partner bulamaması ibretliktir.
 </p>
 <p>
  Seçimin en parlak sonucu, Kürt meselesinin artık tamamen ‘meşrû siyaset’ bölgesine girmesiydi. HDP, barajı geçip Kürtler dışında önemli bir dışarıdan destek kazanarak meseleyi doğru adresine, yani parlamentoya taşıdı. Bundan sonra çözümün muhatapları -eskisi gibi-  iki karizmatik liderin satranç hamleleri değil, meşru siyaset kurallarına göre parlamento merkezli yürütülen açık müzakere metotları olacaktır ve hepsinden daha önemlisi çözüm konusunda toplumun devreye girmesidir. Türk seçmeni çözümü sahiplendi ve görüşmelerin kendi bilgisi altında yürütülmesini istiyor.
 </p>
 <p>
  Parlamenter sistemin, demokratik kuralların yeniden soluk alıp vermeye başlamasını kutlayalım. Şimdi alınması gereken en öncelikli karar, geçmiş hükümetin hukuk alanında yaptığı büyük tahribatı onarmak olacak.
 </p>
 <p>
  <br>
   Bu arada Türk seçmeni, sistemin denge mekanizmaları olarak muhalefet, hür basın, yargı bağımsızlığı, parlamento denetimi gibi kavramların eksikliği hâlinde nelerin aksayacağını gördü ve öğrendi. Kötüyü yaşamadan sağlıklı olanı öngörememek iyi bir vasıf değil ama tehlikenin kıyısından dönmek de kazançtır.
  </br>
 </p>
 <p>
  Sevinçliyiz çünkü yitiğimizi bulduk.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/parlamenter-sistemin-dirilisi_551280), [web.archive.org (arşiv bağlantısı)](http://web.archive.org/web/20150722031048/http://www.aksiyon.com.tr/kalem-isleri/parlamenter-sistemin-dirilisi_551280)
