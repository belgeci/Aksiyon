# Başarısızlığı ödüllendirmenin sonu budur

*Ahmet Turan Alkan 2015.07.28*

<div class="pNewsDetailMainContent" itemprop="articleBody">
 <p>
  Siyasi akıl itibariyle büyük bir usûl hatası içindeyiz.
 </p>
 <p>
  Daha önce de vurgulamaya çalışmıştım. Son seçimlerde Türkiye’nin Ortadoğu batağına gömülmüş başarısız dış politikası hiç gündeme gelmedi, getirilmedi. Başarısız dış politikanın sorumluları kesinlikle siyasî açıdan cezalandırılmadılar; tam aksine taltif gördüler.
 </p>
 <p>
  Seçim sonuçlarına bakarak Türk toplumunun, o berbat Suriye politikasının mimarlarını onayladığını bile söyleyebiliriz.
 </p>
 <p>
  Usûl hatası şurada: Suruç katliamı ve Ceylanpınar’da iki polisin hunharca şehid edilmesine kadar ulaşan bu büyük politika skandalını yine aynı ekibin düzeltmesini bekliyoruz.
 </p>
 <p>
  O ekip ki, iktidarı bir günlüğüne bile olsun bir başka partiye devredemeyecek kadar ‘İktidar mecburu’. Devlet arşivlerinde hâlâ mevcut bulunduğunu farzettiğimiz resmi kayıtların, bir başka partiye mensup siyasilerce görülüp incelenmesine bile tahammülleri yok.
 </p>
 <p>
  Türkiye’nin Suriye politikası başından beri yanlıştı; yanlış üstüne yanlış konularak ve üstelik yanlışta ısrar edilerek bugünlere gelindi. Muhalefetin cılız protestoları ve basında bazı kalemlerin itirazları dışında ciddi bir eleştiriye, baskıya, denetime mâruz kalmadılar. İktidar sittin sene hep uhdelerinde kalacak gibi davrandılar ve özeleştiriyi reddettiler.
 </p>
 <p>
  Bu politikanın mimarını, şimdiki Cumhurbaşkanı partide boş bıraktığı koltuk için halef tayin etti. Siyasi hayatı sona ermesi gereken bir figür Başbakanlığa tayin edildi. AKP’nin iç mekanizmaları, liderin tartışılmaz sultası yüzünden itiraz makamında mırıldanamadılar bile. O ne diyorsa öyle oluyordu.
 </p>
 <p>
  Bugünün başbakanı, dünün başarısız Dışişleri bakanıdır ve şu anda seçimden birinci çıkan partinin lideri sıfatıyla, Deniz Baykal’ın tiyatroya benzettiği koalisyon görüşmelerini yürütüyor!
 </p>
 <p>
  Usûl hatası işte budur. Ceza yerine taltif gören ve itibarı yükseltilen bir oligarşik çekirdeğin artık yanlıştan dönmesi imkânsız. Türkiye kendi elini bağladı; manevra kabiliyetini kaybetti. Dümeni kilitli bir tekne gibi aynı girdapta dönüp duruyor.
 </p>
 <p>
  O yüzden işlerin mucizevi bir şekilde düzelmesini beklemekten başka ümidi kalmadı bu ekibin.
 </p>
 <p>
  Suruç’taki katliamın sorumlusu gösterilen IŞİD geçen sene 11 Haziran’da Musul’daki Türk Başkonsolosluğunu basmıştı. Ankara’daki âmirleri konsolosluk mensuplarının Musul’u terketmesine izin vermediler. IŞİD konsolosluktaki Türk bayrağını indirdi. Kriz, MİT görevlilerinin baskıncılarla yürüttüğü görüşmeler neticesinde 3 ay sonra çözüldü. Başbakan apar-topar hududa giderek rehinelerin salıverilmesinden bir gösteri çıkardı ancak. O günden bu yana ‘ara sıra âmirleri ile cepten görüştüğünü açıklayan’ başkonsolos hiç konuşmadı. Türkiye’nin IŞİD’le ne türlü bir pazarlık yaptığı bilinmiyor. Pek çok önemli detay gibi onu da unuttuk.
 </p>
 <p>
  Bu olay, Türkiye’nin Ortadoğu’daki güvenilirliğini sıfıra indirdi ve IŞİD’e büyük şöhret kazandırdı. Bu skandalın siyasi hesabı da verilmedi Türk toplumuna...
 </p>
 <p>
  Türkiye’ye nasıl girip çıktıklarını en güçlü haberalma teşkilatımızın bile bilmediği IŞİD şimdi güney komşumuz. Kamuoyunda IŞİD militanlarının bu süreçte Türkiye tarafından en azından görmezden gelindiğine dair güçlü bir intibâ var. Türkiye, Suriye’deki muhalif gruplara lojistik destek sağlama politikası esnasında büyük güvenlik zaafiyetleri oluşmasına adeta müsaade etti.
 </p>
 <p>
  IŞİD’in şimdi Türkiye içinde uyuyan hücreleriyle eylem yaptığı öne sürülüyor. Ortadoğu politikamızda akılalmaz zaafiyetler ve güvenlik açıkları şimdi Türkiye’yi sonu asla kestirilemez bir bâdireye doğru sürüklüyor.
 </p>
 <p>
  Şimdi bu krize sebep olanların, krizi yönetmesini ve sona erdirmesini bekliyoruz; çok zor, hatta imkânsız. Türk politik sistemi, bu skandala sebep olanlardan hesap sorup cezalandırabilseydi belki bir yerde bataklığa sürüklenmekten kurtulup az zayiatla defteri kapatabilirdik. Sorumluluğun hâlâ aynı ekip üstünde olması şaka gibi.  Enver Paşa’yı hatırlatan cüretkâr ve romantik ataklıkla ülkeyi Ortadoğululaştıran Davutoğlu, bölge politikalarını okumak veya buna benzeyen bir başka krizi yönetmek konusunda yetersizliğini defalarca gösterdi. Biz ise ondan birşeyler yapmasını bekliyoruz. Hem hayâl, hem muhâl ihtimâl.
 </p>
 <p>
  Ne kadar endişelensek yeridir.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/basarisizligi-odullendirmenin-sonu-budur_551730), [web.archive.org (arşiv bağlantısı)](http://web.archive.org/web/20150805123320/http://www.aksiyon.com.tr/kalem-isleri/basarisizligi-odullendirmenin-sonu-budur_551730)
