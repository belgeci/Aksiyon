# Adalet tanrıçası Themis'in bekâreti

*Ahmet Turan Alkan 2015.05.05*

<div class="pNewsDetailMainContent" itemprop="articleBody">
 <p>
  Gidenler görmüştür; görevi başında teröristlerce şehit edilen Savcı Mehmet Selim Kiraz’ın hatırasına hürmeten ismi değiştirilen Çağlayan’daki büyük adliye binasının iç avlusunda, dikkatlerden kaçmayacak tarzda orta yere yerleştirilmiş bir ‘adalet heykeli’ bulunuyor. İlk gördüğümde adalet sarayının ortasında bir kadın heykelinin bulunmasından ziyade heykeltıraşın mevzu üzerinde çalışırken yer yer abartıya kaçtığını fark edip gülümsemiştim. Çünkü heykelle temsil olunan adalet tanrıçası, temsil ettiği soyut bağımsızlık ve tarafsızlık ana fikirlerinden ziyade, dolgun ve kadınsı vücut hatlarıyla göze batıyordu.
 </p>
 <p>
  Daha sonra şehit savcı için binanın iç avlusunda yapılan törendeki bir fotoğraf, bir başka açıdan hayli tuhafıma gitti. Fotoğrafçı açı olarak avluyu yukarıdan görecek bir yer seçmişti ve bu açıya göre anma töreni, sanki ‘adalet heykeli’nin merkezde bulunduğu bir mânâ taşıyor gibiydi. Yadırgatıcı bir görüntüydü bu. Heykelin önünde Türk bayrağına sarılı bir tabut, etrafında yüzlerce adliye mensubu ve bu topluluğu yüksekten seyreden gözleri bağlı, bir elinde kılıç, ötekinde terazi tutan etine dolgun bir ‘tanrıça’! Fotoğraf bu kadrajıyla âdeta arkaik dinlere dair ‘ruhani’ bir atmosfer yaşanıyormuş hissi uyandırıyor.
 </p>
 <p>
  ‘Adalet tanrıçası’nın yeni adliye binalarında ‘olmazsa olmaz’ türünden bir ayrıntı olarak ne zamandan beri kabul gördüğünü bilmiyorum. Adalet Bakanlığı’nın ambleminde sadece bir terazi sembolü var. Adalet fikrinin ‘adalet tanrıçası’ ile temsil edilmesi eski Yunan mitolojisindeki Tanrıça Themis’ten kaynaklanıyor. Gözlerinin bağlı olması tarafsızlığı, elinde tuttuğu terazi adaleti ve kılıç ise cezayı temsil edermiş!
 </p>
 <p>
  Diyelim ki Türkiye’de şer’î hukuku terk ederek Batı hukukunu tercih eden ilk reformcular, kadim Yunan’ın adalet tanrıçasını sembol edinmekle evrensel nitelik kazanmış Batı hukukunu esas aldılar ve ardından mühimce bir kısmı doğrudan tercüme, bir kısmı adaptasyonla Batılı hukuk normlarını benimsediler. İşte bahsettiğim fotoğraf, Türkiye’de Batılı hukuk normlarının kısa tarihi itibariyle derin çelişkileri, hatta güçlü bir ironiyi resmediyor.
 </p>
 <p>
  Sebebi son derece açık: Türkiye son yıllarda hızla evrensel hukuk normlarından uzaklaşıyor ve tuhaf bir tarzda içine kapanarak dünya ile ilgisini kesiyor. Adalet tanrıçasının gözlerini kapatan bant artık yoktur ve adalet tanrıçası, bilakis rejimin beğenmediği çevrelerin inlerine kadar girecek derecede aşırı ve tehlikeli bir merak içinde tarafsızlığını kaybetmiş bulunuyor. Elindeki terazinin neyi, nasıl, hangi kritere göre tarttığı belirsizdir; daha ziyade muktedirlerin direktiflerini yerine getiren bir sekreter görüntüsü içindedir. Diğer elindeki kılıç ise suçlulardan başka herkesi tehdit eden bir sindirme aracına dönüşmüş durumda. Tespitlerim âfâki şeyler değil. ‘Adalet tanrıçası Themis’ bir süreden beri suçlulara şefkat ve merhamet göstererek onları mükafatlandıran, buna mukabil onları yakalamakla görevli kamu görevlilerini ‘sürüm sürüm süründüren’ bir fonksiyona büründü.
 </p>
 <p>
  Türk tipi Themis Hanım Türkiye’de adalet dağıtmıyor, tam aksine adaletin meşrû otoritesini bir zümrenin baskı aracı şekline çevirerek kitleler üzerinde korku ve tedirginlik uyandırmak için istismar ediliyor.
 </p>
 <p>
  Bence bundan sonra Themis’i Türk adliye binalarında gözleri kapalı tarzda tasvir etmek hiç isabetli olmayacak. Çünkü gözlerindeki bağ, neticede zavallı Themis Hanım’ın fena hâlde ‘kim vurdu’ya gitmesine yol açmışa benziyor.
 </p>
 <p>
  Küçük bir not daha ilâve etmek lâzım. Themis’in kadın ve bâkire olması, onun bağımsızlığını temsil edermiş Yunan esâtirine göre. Madem kadim Yunan tanrıçası Themis’i adli sistemimizi temsil derecesinde önemsiyoruz, o hâlde onun onuruna ve ‘iffet’ine de saygı göstermek zorundayız. İşte tam bu noktada derin ve asla doğru çıkmasını temenni etmediğim şüpheler içindeyim. Özellikle geçen hafta cereyan eden ‘yetkili mahkeme skandalı’ndan sonra Adalet Bakanlığı’nın Themis heykelini âcilen hastaneye veya arkeoloji uzmanlarının bilirkişiliğine havale ederek hâlâ bekâretini koruyup korumadığı hususunda kamuoyunu etraflı bir ilmî raporla aydınlatmasını talep ediyorum.
 </p>
 <p>
  Şahsi endişem, Themis Hanım’ın evvela Çağlayan baskını, ardından son skandal gecesinden sonra kimliği belirsiz bir kısım kötü niyetli şahıslar tarafından amansızca tecavüze uğramış olduğudur.
 </p>
 <p>
  Themis’in bekâreti üzerinde titizlenmeliyiz çünkü Themis’in bekâreti, Türkiye’de kadınlara yaygın şiddet uygulamasının çok daha ötesinde bir toplumsal namus meselesidir.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/adalet-tanricasi-themisin-bekareti_550759), [web.archive.org (arşiv bağlantısı)](http://web.archive.org/web/20150716190701/http://www.aksiyon.com.tr/kalem-isleri/adalet-tanricasi-themisin-bekareti_550759)
