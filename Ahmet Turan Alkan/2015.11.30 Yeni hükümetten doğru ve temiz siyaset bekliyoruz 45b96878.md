# Yeni hükümetten doğru ve temiz siyaset bekliyoruz

*Ahmet Turan Alkan 2015.11.30*

<div class="pNewsDetailMainContent ctx_content" itemprop="articleBody">
 <p>
  Yeni hükümete başarılar diliyorum; lâkin bu başarı dileğine birkaç rezerv koymak gerekiyor.
 </p>
 <p>
  İlk olarak ‘yeni bir hükümet’ten bahsetmiyoruz. Bakanlar Kurulu numaratörüne göre 64. Hükümet olmasına rağmen, vekil isimlerindeki küçük değişikliklerle 62. Hükümet’in devamı mahiyetindedir ve daha önemlisi kendinden önceki AK Parti hükümetleriyle aynı siyaset ve program çizgisi üzerinde duruyor.
 </p>
 <p>
  İkincisi, 64. Hükümet’e başarı dilerken; 63 ve 62. hükümetlerin yanlışlarını ‘sahiplenmemesi’ temennisinin altını önemle çizmek gerekiyor. Başbakan her ne kadar konuşmalarında ‘literal’ mânâda güzel şeyler söylüyor olsa da sözlerinin uygulamada kısa zamanda karşılıksız kaldığı, hatta bazen keyfî bürokratik uygulamalarla tekzip edildiğini de görmezden gelemiyoruz.
 </p>
 <p>
  Hükümete başarı dilerken öncelikle, içine daha fazla politik basınç yüklenen toplumsal gerilimi düşürmesini, vadedildiği üzere bütün toplumun sevgi ve anlayışla kucaklanması gibi çok hayati öncelikleri kastediyorum. Siyasi gerilim artık daha fazla sürdürülemez noktaya geldi. Maazallah bu gidişat ya patlamayla sonuçlanacak veya tansiyon düşürülerek Türkiye normal ayarlarına dönebilecektir.
 </p>
 <p>
  Hükümetin bir an önce ‘hukuk devleti’ni bütün kurumlarıyla işletecek bir anlayışa dönmesini temenni ediyorum. Milletlerarası hukuk titizlikle gözetilmeli ve riayet olunmalıdır; zira evrensel hukuk lüks tüketim değil, bilakis temel hakları önceleyen, birlikte yaşadığımız dünyada var olmayı ve güçlenmeyi sağlayan hayati bir enstrümandır.
 </p>
 <p>
  64. Hükümet’in, yakın dönemdeki AK Parti kabinelerinin yanlışları üzerinden yürüyerek başarılı olabileceğine ihtimâl vermiyorum. O yanlışlar ki partiye şaşırtıcı oranlarda oy ve seçim kazandırdı fakat Türkiye’yi çok zor yönetilir, tansiyonu yüksek bir ülke hâline getirdi. Bu bir ‘Pirus Zaferi’ olmaz inşallah. Öyle bir zafer ki kazananı bile perişan durumda!
 </p>
 <p>
  Suriye meselesinde izlediğimiz dış politika, artık aynı zamanda bir iç politika konusu hâline geldi. 64. Hükümet Suriye politikasını yeniden masaya yatırmalı, restore etmeli ve kararlı bir şekilde değiştirmelidir. Rus uçağının düşürülmesiyle zirveye tırmanan gelişmeler gösterdi ki bir avuç devlet seçkininin kararıyla yürütülen Suriye yaklaşımımız ve dış politikamız artık soframızdaki ekmeği, sokak ve meydanlarımızdaki güvenliği, işyerlerinin cirosunu ve yeni ticaret imkânlarını, işsizlerimizin iş bulabilme beklentilerini doğrudan ilgilendiren bir yakıcılığa büründü.
 </p>
 <p>
  Seçim sonuçlarının hükümet politikalarını akladığı ve doğruladığı yolundaki ön kabul bir aldatmacadan ibaret. Yıl içindeki iki genel seçimde dış politika gündeme getirilmedi, konuşulmadı ve tartışılmadı. Bir zamanların dış politika yıldızı AK Parti hükümetleri, şimdi en güçlü olduğu noktadan ağır darbeler alıyor. Bu acı bir tecellidir.
 </p>
 <p>
  Hükümetin ve yandaş basının düşürülen uçak krizini kahramanlık-hainlik cinsinden ucuz bir hamâset edebiyatı ile vulgarize etme çabaları fark ediliyor bugünlerde. Konuya soğukkanlı bakmaya çalışan her yaklaşım, kolayca hainlik, işbirlikçilik suçlamasıyla kirletilmeye çalışılıyor. Daha besmele bile çekmeden hükümet blokunun, bu ciddi krizi yiğitlik ve millî kahramanlık gösterisine çevirme eğilimi hiç de hayırlı bir gelişme değildir.
 </p>
 <p>
  Şu günlerde en az ihtiyaç duymamız gereken şey, dış politikanın kahramanlık ve hamâset edebiyatına batırılarak halka sunulmasıdır. Bu yöndeki işaretler endişe verici!
 </p>
 <p>
  Türkiye’nin kahramanlık nutuklarıyla problem çözebilme gücü olsaydı keşke! Ne yazık ki yok! Türkiye yüksek ve nitelikli üretim gücüyle, milletlerarası standartlardaki hukukuyla, vasıflı ve eğitilmiş beşerî kadrosuyla ve nihayet akla dayalı tutarlı siyasetiyle mesafe alabilir; bu basit gerçeği bilmeyen yok! Buna rağmen sadece herkesi kör, âlemi sersem zanneden ‘kurnazlık’la yola devam edebilmek pek mümkün görünmüyor.
 </p>
 <p>
  Yine de sürpriz beklemeliyiz; en azından hükümetin ve AK Parti grubunun içinde ‘Böyle devam edemeyiz’ yaklaşımını paylaşan âkil insanların varlığına, zayıf da olsa ümit bağlamak gerekiyor.
 </p>
 <p>
  Hükümetten ‘doğru ve temiz siyaset’ bekliyoruz. Türkiye’yi ufukta görünür hâle gelen bir felaketten kurtarabilecek beklenti de budur.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/yeni-hukumetten-dogru-ve-temiz-siyaset-bekliyoruz_553095), [web.archive.org (arşiv bağlantısı)](http://web.archive.org/web/20151212145946/http://www.aksiyon.com.tr/yazarlar/yeni-hukumetten-dogru-ve-temiz-siyaset-bekliyoruz_553095)
