# Türk halkı 'haberdar olma' hakkını önemsiyor mu?

*Ahmet Turan Alkan 2015.06.08*

<div class="pNewsDetailMainContent" itemprop="articleBody">
 <p>
  Gazeteciler de suç işler elbette; fakat ‘gazetecilik suçu’ çok farklı bir kategori. Sadece gazetecilik yaptığı, haber topladığı ve yayımladığı için gazetecileri vatana ihanete kadar varan keyfî ithamlarla baskı altına almaya çalışmak, herhangi bir gazetecinin, herhangi bir kimsenin -diyelim ki bir siyaset adamı veya bürokrat!- işleyebileceği sair suçlar sınıfına sokulmasını gerektirmiyor. Gazetecilerin asılsız haber veya incitici, hakaret mahiyetindeki fiilleri zaten mevcut hukuk sistemi içinde yargıya konu teşkil ediyor; bu yüzden yargılanmış, yargılanmakta olan ve ceza alan yüzlerce gazeteci var zaten. Konumuz bu değil...
 </p>
 <p>
  Bütün dünyada basın mensuplarına, yaptıkları işin özelliğinden ötürü suçlanabilme kolaylığı tanınmıyor; onlara ‘halkı haberdar etme’ hizmetinden ötürü önemli teminatlar sağlanmış durumda. Gazeteci, bir kamu görevlisi olmadığı hâlde bir kamu görevi yapıyor ve herhangi bir kamu görevlisinin asla yerine getiremeyeceği önemli bir hizmeti üstleniyor; bu hizmet, halkın haberdar edilme hakkıdır.
 </p>
 <p>
  Kamu görevlilerinin yaptığı gazeteciliğin en olumsuz örneklerini yaşıyoruz zaten. Türkiye Radyo Televizyon Kurumu (TRT) ve Anadolu Ajansı (AA) statüleri gereği bağımsız ve özerk çalışmaları gerekirken iktidarın basın bülteni gibiymiş gibi davranarak bağımsız gazeteciliğin ne kadar lüzumlu olduğunu tersinden de olsa gösteriyorlar.
 </p>
 <p>
  Türkiye’de halkın haber kaynağı olarak sadece AA ve TRT gibi kurumlara muhtaç kaldığını bir anlığına gözünüzde canlandırırsanız, neyi kastettiğimi anlayacaksınız...
 </p>
 <p>
  Gazete bağımsız olmak zorunda fakat tarafsızlık onun için bir ön şart değil. Gazeteler ve gazeteciler taraf olabilir; onların taraflı olabilmekten kaynaklanabilecek olumsuzluklarını basın hürriyeti tolere ediyor, teminat altına alıyor. Meselâ, az önce AA ve TRT’nin iktidarın basın bülteni gibi çalıştığını belirtirken var güçleriyle iktidarı destekleyen ve artık ‘Havuz medyası’ diye ünlenen medya gruplarını saymadığıma dikkat etmiş olmalısınız. Sermaye kaynakları ve yönetimleri iktidar tarafından kontrol ediliyor olsa da havuz medyası da basın hürriyetinden azami derecede yararlanması gereken ve ‘tarafsız’ olması gerekmeyen kuruluşlardır. Onların beğenmediğimiz yayıncılık anlayışını, başka gazeteler ve yayın organlarının varlığının dengeleyiciliği ile tahammül edilebilir hâle getirebiliriz ve öyle olması gerekiyor.
 </p>
 <p>
  Cumhuriyet gazetesi ve Can Dündar örneğiyle gündeme gelen ağır kriz, basının muhalif kanadını ‘havuzlaştırmak’ ve iktidarın denetimi altına koymak için yapılmış bir hamle olduğu için karşı çıkıyoruz. Kezâ bir savcı tarafından açıklanan Zaman gazetesine ve Samanyolu Yayın Grubu’na el koyma iddiaları da halkın haber alma hakkının ne kadar ağır bir tehdit altında kaldığını gösteriyor. Tehlikeye maruz kalan sadece Zaman, Cumhuriyet, Taraf gibi muhalif yayın kuruluşları değildir; en geniş anlamıyla kamuoyu baskıcı ve otoriter bir tehdit altında bulunuyor.
 </p>
 <p>
  İşte Samanyolu Yayın Grubu Başkanı Hidayet Karaca altı aydan beri, hakkında henüz ciddi bir iddianame konulamadan hapiste tutuluyor. Sadece gazetecilik yaptığı için tutuklanan meslektaşımız Mehmet Baransu aylardan beri hapiste. Türk Solu gazetesi başyazarı Gökçe Fırat, Cumhurbaşkanı’na hakaret ithamıyla tutuklandı ve cezaevine konuldu. Cumhurbaşkanına hakaret ithamı, son aylarda çığ gibi büyüyen ve fikir hürriyetini ölçüsüz derecede baskı altına alan yeni bir uygulama oldu.
 </p>
 <p>
  Muhalif basın kuruluşları etkisiz hâle getirilirse bir adım sonrası daha yoktur ve böylece ortalık sadece ‘Majestelerinin meydası’na, yani havuz kuruluşlarına kalmış olacak; sadece onların seçtiği, beğendiği veya öne çıkardığı haber ve yorumları okuyabileceksiniz.
 </p>
 <p>
  Büyük ve ağır bir kapan yavaş yavaş üstümüze kapanıyor; muhalif basın zaten hayli zamandan beri, ağır ve kasti vergi denetimine ilaveten iktidara bağımlı kılınmış hâkimlikler aracılığı ile bunaltılmaktadır; fakat bu çılgınlık hiçbir zaman gazetelerin ‘müsadere’ edilmesi noktasına kadar varmamıştı.
 </p>
 <p>
  Atatürk’e atfedilen, “Basın hürriyetinden doğan mahzurların yegâne izâle vasıtası yine basın hürriyetidir” sözünün doğruluğuna hâlâ kani olmuş değiliz. Basın hürriyeti olmadıkça demokrasi de yok. Bu basit denklemin doğruluğunun farkına ne zaman varacağız?
 </p>
 <p>
  Bugün işte bu kritik eşikte duruyoruz. Pazar günü ortaya konulan (ancak şu anda henüz bilmediğim) Türk halkının siyasi tercihi, bağımsız gazeteciliğin geleceğini de önemli ölçüde tayin edecektir.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/turk-halki-haberdar-olma-hakkini-onemsiyor-mu_551196), [web.archive.org (arşiv bağlantısı)](http://web.archive.org/web/20150720114114/http://www.aksiyon.com.tr/kalem-isleri/turk-halki-haberdar-olma-hakkini-onemsiyor-mu_551196)
