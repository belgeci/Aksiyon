# Parlamenter sistemin suiistimâli

*Ahmet Turan Alkan 2015.02.03*

<div class="pNewsDetailMainContent" itemprop="articleBody">
 <p>
  Haklarında mizah romanları yazılan, filmler çekilen, fıkralar anlatılan ve haklı olarak dalga geçilen saçma-sapan ve gereksiz bürokratik işlemler aslında iki temel olguya işaret eder: İlki, bürokrasinin bir sınıf olarak kendini koruma arzusudur, ikincisi ise yönetimin vatandaşa karşı duyduğu güvensizlik. O yüzden biz yıllarca en basit vatandaşlık haklarımızı kullanmak için yanımızda varakalı nüfus hüviyet belgesi, sabıkasızlık kaydı veya muhtarlıktan ikametgâh ilmühaberi gibi lüzumsuz belgeler taşımak zorunda kalmıştık.
 </p>
 <p>
  Yönetimin bürokratları aracılığı ile kendini vatandaşa karşı garantiye almasına karşılık vatandaşın kendini yönetime, yani devlete karşı güvende hissetmesini sağlayacak bir karşı tedbir dizisi yok gibidir. Bunun yeni ve ibretlik bir örneğini yaşıyoruz bugünlerde. Cumhurbaşkanı Erdoğan, anayasanın ve parlamenter sistemin açıklarından yararlanarak Türkiye’de siyasi ve idari rejimi değiştirmek istiyor. Kendisine yapılan itirazları ise sadece “Ama ben böyle yapacağımı daha önceden söylemiştim” cümlesiyle karşılıyor.
 </p>
 <p>
  1982 Anayasası’nda cumhurbaşkanının durumunu belirten maddeler, o günün darbe komitesi başkanı Kenan Evren’in direktifleriyle biçimlenmişti. Evren genel hatlarıyla hiçbir zaman sorumlu tutulamayan, kendisinden hesap sorulamayan, buna mukabil 1961 Anayasası’na göre yetkileri biraz daha genişletilmiş bir cumhurbaşkanlığı rolünü uygun bulmuştu. Bu statü, Evren dâhil 4 cumhurbaşkanı tarafından geçerliliğini koruduysa da artık anlamını kaybetmeye başladı. Sayın Erdoğan, zihnindeki başkanlık modeline geçmek için mevcut yetkilerini teâmülleri zorlayarak kullanmakla kalmıyor, kendi eliyle atadığı bakanlar kurulunu bir çeşit başkanlık sekretaryası gibi değerlendiriyor.
 </p>
 <p>
  İyi dengelenmiş politik sistemlerde bu gibi aşırılıklara karşı fren ve reaksiyon mekanizmaları vardır. Bu mekanizmalar bir buçuk yıldan beri adım adım lâçka hâle getirildi ve fonksiyonları köreltildi. İlk örnek olarak ‘Yargı artık bağımsız ve tarafsız değil’ tespitini ileri sürersek gerisi herhâlde anlaşılır.
 </p>
 <p>
  Parlamenter sistem, yetersiz mimarisi yüzünden kendini koruyamıyor. Meclis’in bütün fonksiyonları çoğunluk partisinin irâdesine bağlı kaldı. Hukuka uygun olsun olmasın yönetimin dilediği her kanun Meclis’ten geçiyor ve yürürlüğe sokulup sonuç alınıyor. Bu yüzden bürokrasi bile anlı-şanlı hükümranlığını kaybedip tek parti rejiminin itaatkâr memurlarına dönüştürüldü. Siyasi muhalefet etkisiz; kendi varlığını anlamsızlaştıran gelişmeler karşısında klasik bağırıp-çağırma gösterileriyle günü geçiştirerek mukadder âkıbetini bekliyor.
 </p>
 <p>
  Türkiye, fiilen tek partili başkanlık rejimine ve parti devletine doğru dönüşüyor. Parlamenter sistem, basit çoğunlukçuluk gediği yüzünden ağır bir travma geçiriyor ve kendini müdafaadan aciz. Vatandaşına karşı kendini korunaklı bariyerler arkasında korumayı beceren sistem, kendisini yozlaştırabilecek ihtimalleri belli ki hiç hesap etmemiş.
 </p>
 <p>
  Yönetici aklın bir araya gelip parlamenter sistemin zayıf noktalarını onarmak için harekete geçmesi gerekirken tam tersi oluyor; sistem kendisini yıkan darbeler karşısında tepki veremiyor. Kâğıt üstünde her şey yerli yerinde. Seçimler yapılıyor, parlamento çalışıyor, siyasi muhalefet işbaşında, basın faal, mahkemeler görevlerini yapıyor, hatta hükümet bile var gibi görünüyor fakat parlamenter sistem gözler önünde ağır ağır erimekte.
  <br>
   Demokrasi, bütün meziyetlerine rağmen diğer rejimler içinde istismara ve bozulmaya en açık olanıdır; Batılı ülkeler, demokrasiyi içten çürüten tesirlere karşı zamanla tedbirler geliştirebildiler fakat bunun için ağır bir bedel ödendi. Geçen yüzyılın ortalarında Avrupa, sistemi içeriden yozlaştıran otoriter rejimlere karşı kendini savunamayınca dünya tarihinin en kanlı savaşının kurbanı oldu. Batılı demokrasilerin kadrini bildiği ‘güçler ayrılığı’, ‘hukuk devleti’, ‘temel hakların önemi’ gibi çok önemli kavramlar, bizde henüz kemâliyle toplumsal bir karşılık bulmadığı için “Krizde ilk terk edilecek ağırlık” cinsinden bir safra muamelesi görüyor.
  </br>
 </p>
 <p>
  Acı ama galiba doğru; demokrasiyi biz Batılı müttefiklerimizin hatırı için benimsemiştik ve onu sadece bir kalkınma modeli zannetmiştik; onun devlet karşısında ferdi güçlendiren ve yaşatan hukuki yönünü ise hep görmezden geldik.
 </p>
 <p>
  Otoritenin her pazu gösterisinde demokrasiden kolayca vazgeçebiliyor olmamızın sosyolojik bir karşılığı var ve o karşılığın ne olduğunu söylemeye gönlüm rıza göstermiyor!
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/parlamenter-sistemin-suiistimali_541207), [web.archive.org (arşiv bağlantısı)](http://web.archive.org/web/20150703011956/http://www.aksiyon.com.tr/kalem-isleri/parlamenter-sistemin-suiistimali_541207)
