# Daha ölümüze ağlayamadan...

*Ahmet Turan Alkan 2015.04.07*

<div class="pNewsDetailMainContent" itemprop="articleBody">
 <p>
  Saçma sapan ifadesi artık kâfi gelmiyor. Türkiye, ‘tuhaf’ ve korkulu bir ülke oldu; tuhaf, korkulu ve son derece gergin. Aylardan beri insanları gererek, toplumu politik bakımdan sert saflaşmalara zorlayarak yönetmenin sonucu, “yönetememek”e kadar vardı. Dış siyasetten para politikalarına, enerji işlerinden iç güvenliğe, yatırımlardan çarşı-pazara kadar akla gelebilecek her alanda idaresizlik zaafıyla baş başayız.
  <br>
   Problemler karşısında çözüm üretmek yerine zaafla karşılaşan yönetim ne yazık ki çareyi yine sertleşmekte ve kamplaştırmakta görüyor.
   <br>
    Savcı Mehmet Emin Kiraz’ın, Türkiye’nin en iyi korunan(!) adliye binasında güpegündüz teröristler tarafından rehin alındıktan sekiz saat sonra katledilmesi, son derece menfur ve alçakça bir eylemdi. İnsanlar daha henüz olayın şokunu atlatamadan ve derin bir infiâl hâlindeyken Başbakan’ın cenaze törenini izlemek isteyen basın kuruluşlarına akreditasyon uygulatması ve bunu sanki övünülecek bir şeymiş gibi “Ben yaptım, ben emir verdim; gerekirse yine yaparım” demesi, diyebilmesi anlaşılır gibi değil.
   </br>
  </br>
 </p>
 <p>
  Yasağa tâbi tutulan basın kuruluşları terörü açıktan destekleyen kurumlar olsa belki bu davranış mazur görülebilirdi. Nitekim ülkemizde bazı terör örgütlerini destekleyen, onların yayın organı gibi çalışan bazı yayın organları yok değil; ne var ki yasağa tâbi tutulanlar, her gün milyonlarca kişiye haber ulaştıran ‘merkez medya’ diye tabir ettiğimiz öbekte varlık gösteren kurumlardı. Listeyi hızla gözden geçirelim: Zaman, Hürriyet, Sözcü, Cumhuriyet, Milat ve Taraf gazeteleri ile Samanyolu TV, Bugün TV, Cihan Haber Ajansı, Doğan Haber Ajansı, CNN Türk ve İMC televizyon kanalları âdeta bir gün önce cereyan eden terör olayının sorumlusu imiş gibi gazetecilik görevlerini yapmaktan alıkonuldular.
 </p>
 <p>
  Cihan Haber Ajansı, Zaman, Bugün, Samanyolu TV ve Cumhuriyet zaten öteden beri yasaklılar listesindeydi ve bu durum artık alışıldık hâle geldiği için kimsenin dikkatini bile çekmiyordu! Cenaze töreninde liste genişletildi ve âdeta dost-düşman ayrımı gözetilircesine davranıldı.
 </p>
 <p>
  Başbakan’ın bu uygulamayı sahiplenmesi ve savunması, bir başka yabancı dile çevrildiğinde anlamsız kalacak cümlelerden oluşuyor. Basın kuruluşları elbette lâyüsel değildir, elbette onlar içinde birileri suça bulaşabilir ve kanun önünde hesabını verir. Aleyhinde ciddi ve kanuni bir suç isnadı olmadan basın kuruluşlarını ‘bizden-onlardan’ veya ‘iyi çocuklar-kötü çocuklar’ diye ayrıma tâbi tutarak cezalandırmaya kalkışmak inanılır gibi değil ve bunları yaşadık; bütün Türkiye, Başbakan’ı ekranlardan canlı seyretti ve dinledi.
 </p>
 <p>
  Türkiye’nin 70’li yılları yoğun terör eylemleriyle geçti; terörün tırmanmasındaki en büyük sebep toplumun kamplara ayrışması ve siyasi partilerin terör üzerinden birbirlerini suçlayarak politik kazanç sağlamaya çalışmasıydı.
 </p>
 <p>
  Anadolu tabiriyle “Daha ölümüze bile ağlayamadan” Başbakan’ın basının neredeyse yarıdan fazlasını açıktan suçlayan konuşmasıyla irkildik.
  <br>
   Yeri gelmişken belirtelim: Rahmetli savcının olayın başlangıcında teröristler tarafından çekilip propaganda maksadıyla sosyal medyada yayımlanan görüntülerini kullanmak basın ahlâkı açısından hiç doğru değildi ve asla savunulamaz. Başbakan’ın tenkitleri o noktada haklı ve doğrudur ancak bu tenkitlerden yola çıkarak basını cezalandırmaya kalkışmak çekilir gibi değil.
  </br>
 </p>
 <p>
  Toplum gibi basın da kabaca ikiye ayrıldı. Başbakan’ın o konuşmasını izlemek için içeriye alınan basın kuruluşları ‘dost kuvvet’lerdi, iyi ve uslu çocuklardı ve taltif edildiler. Akreditasyona uğrayanlar ise yaramazdı ve hükümet nezdinde yok hükmündeydiler; çünkü muhaliftiler, çünkü hakikatten karşı hiçbir angajmanları ve bağlılıkları yoktu; çünkü gazeteci gibi gazeteciydiler.
  <br>
   Herkesin lanetlemesi gereken bir terör eylemi sonrası, akreditasyon icat ederek insanları ötelemek son derece yanlış. Bunun adı yönetmek değil, yönetememektir.
  </br>
 </p>
 <p>
  Birileri, Sayın Başbakan’a, “Bir mesele karşısında zaafa düşer ve durumu kontrol edemezsen insanları kamplara bölüp suçlamayı dene; asıl konuyu unutur giderler” diye tavsiyede mi bulundu acaba?
  <br/>
  Yanlış, tehlikeli ve tuhaf!
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/daha-olumuze-aglayamadan_550395), [web.archive.org (arşiv bağlantısı)](http://web.archive.org/web/20150708042923/http://www.aksiyon.com.tr/kalem-isleri/daha-olumuze-aglayamadan_550395)
