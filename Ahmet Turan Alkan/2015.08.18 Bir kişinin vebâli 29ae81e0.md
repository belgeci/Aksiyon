# Bir kişinin vebâli

*Ahmet Turan Alkan 2015.08.18*

<div class="pNewsDetailMainContent" itemprop="articleBody">
 <p>
  Günün birinde, yaşadıklarımızın tarihini yazacak araştırmacıların, zihinlerine takılacak o soruya nasıl cevap bulacaklarını bilmiyorum. “Niçin” diye düşünecekler, “Niçin, kâğıt üstünde her şey normal görünüyorken kriz bu noktalara kadar geldi? Niçin parlamenter sistem kendini koruyamadı; hukuk devleti niçin bu kadar kolay dejenere oldu ve ‘çözümleyen, doğruyu gösteren’ bir kurum olmaktan çıkarak bizzat kendisi düğüm hâline geldi?” Ve en çok şu soruda zorlanacaklarını düşünebiliriz: “Seçim selâmetle tamamlanıp sonuçlar, en azından birkaç hükümet kurulmasını mümkün kıldığı hâlde o kritik günlerde niçin bir hükümet kurulamadı? Parlamentoyu kim devre dışı bıraktı? Hükümet krizini kim çıkardı ve nasıl yönetti; bu hâl karşısında insanların çoğunluğu olup-biteni nasıl seyretti?”
 </p>
 <p>
  Bu soruların çok basit bir cevabı var.
 </p>
 <p>
  Geleceğin tarihçileri eğer resmî ideoloji meddahı olmayıp ilim nâmusuna sahip çıkan kimseler olacaksa şu gerçeği açıkça tespit edecekler: Türkiye’de parlamenter sistemin krize girmesi için hiçbir sebep yoktu. Sistem, aksamalara rağmen hâlâ işliyordu. Sistemi bunalıma götüren ve bunu bile bile yapan, bir kişiydi. Partisi ve onun mensupları da dâhil, seveni ve sevmeyeni ile bütün Türkiye bu tek adamın mevcut sistemi dejenere etmesini ve tıkamasını engelleyemedi.
 </p>
 <p>
  O günün tarihçileri yine de şöyle düşünecekler: “İyi ama bu, âkıbeti tâ başından belli süreçti. Parlamenter demokratik sistem, olağandışı bir tedbire ve kuruma gerek kalmaksızın bu kazayı önleyebilirdi. Bir trafik kazası anlık dikkatsizlik ve hatanın eseridir; oysaki bu süreç, aylar, hatta birkaç yıl boyunca sürüp gitmiş... Onca aklı başında insan, onca kurum nereydi o zamanlar?”
 </p>
 <p>
  İşte bu soruya cevap vermek zor: O insanlar şu anda, sistemi tıkayarak işlemez hâle getiren o adamı seyrediyorlar. Bir kısmı alkışlıyor, bir kısmı destekliyor; bazıları yarım ağız itiraz ederken açıkça karşı çıkmaya çekiniyor. Bu adam, kâğıt üstünde en azılı düşmanlarını bile anlık taktik gereği yanına çekip taraftar hâline getirdiği gibi eski paydaşlarını ânında hain ve işbirlikçi olarak kabul ettirebiliyor. Bu adam, siyasi kabiliyetlerini, kendi inadı uğrunda büyük bir hünerle kullanırken insanları farklı kutuplara itip çekerek kendine yeni hayat alanları üretebiliyor.
 </p>
 <p>
  Evet, büyük kabiliyet, belki zaman içinde kendini aşıp geliştiren bir siyaset dehâsı fakat biraz korku sinemasının ürettiği negatif dehâ tiplerini andırmaya başladı. Kabiliyetlerini halka söz verdiği doğrultuda değil, kendi ikbâli uğruna kullanıyor.
 </p>
 <p>
  Bu satırlar kaleme alınırken koalisyon görüşmeleri sonuçlanmamıştı ama hemen herkes ‘bu iş olmayacak’ noktasında hemfikir. Seçimlerden bir hükümet çıkaramayan sistemin kendisi değil, dört partiden üçü koalisyon fikrini destekliyor, hatta siyasi nezaket gereği hâlâ hükümet eden eski kadro bile koalisyondan yana.
 </p>
 <p>
  Bir kişi istemiyor; o kişi uygun gördüğü zamanda, kendisi için uygun şartlar altında seçimin yenilenmesinden yana ve Türkiye, tam da koalisyon görüşmelerinin başladığı günlerde mânidar bir zamanlamayla gittikçe yoğunlaşan terör olaylarının içine düştü. Yıllardan beri taktik gereği hükümetin görmezden gelip güçlenmesini seyrettiği PKK, aniden ve çok şaşırtıcı biçimde eylemlere, cinayetlere girişti. PKK’nın terörü yeniden başlatması, HDP’nin temsil ettiği barışçı demokratik siyaseti birkaç günde zehirleyerek etkisiz bıraktı. Güvercinlerin kolu kanadı kırık; şahinler işbaşında. Şehit cenazeleri kısa zamanda maalesef alışıldık manzaralar hâline geldi.
 </p>
 <p>
  Taraflı tarafsız herkes hemfikir: Eğer o bir kişi yapıcı ve demokratik bir tutum izleseydi bu musibetleri bugün yaşamayabilirdik. Ne çare ki önce laik-dindar çatışması üzerinden siyasi rant devşiren çatışmacı siyaset, insanları bölmenin kısa sürede siyasi çıkara dönüşebileceğini fark edince yeni düşmanları devreye sokmayı da öğrendi: Gezici takımı düşmandı, Ergenekoncular, darbeciler düşmandı, Hizmet hareketi düşmandı, şimdi de Kürt meselesinin sulh ile çözülmesini isteyenler düşman oldu.
 </p>
 <p>
  Günün birinde, ortada hiç düşman kalmadığında bu bakış açısı kendi partisini, yuvasını, yol arkadaşlarını bile şeytanlaştırmaktan çekinmeyebilir!
 </p>
 <p>
  Geleceğin tarihçilerine not olsun: Bütün olanlar ‘bir kişi’nin siyasi aklının eseridir ve o akıl dehâ çapında büyük kabiliyetlerini ülkesi için değil, şahsi ikbâli için kullandı.
 </p>
 <p>
  Ona bu yolda isteyerek veya istemeyerek yardım edenlerin hepsi vebal altındadır. Tarih böyle yazsın.
 </p>
</div>


Kaynak: [www.aksiyon.com.tr](http://www.aksiyon.com.tr:80/kalem-isleri/bir-kisinin-vebali_552003), [web.archive.org (arşiv bağlantısı)](http://web.archive.org/web/20150821055440/http://www.aksiyon.com.tr:80/kalem-isleri/bir-kisinin-vebali_552003)
