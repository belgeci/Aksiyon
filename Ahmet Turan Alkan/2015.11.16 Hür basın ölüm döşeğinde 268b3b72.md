# Hür basın ölüm döşeğinde

*Ahmet Turan Alkan 2015.11.16*

<div class="pNewsDetailMainContent ctx_content" itemprop="articleBody">
 <p>
  Türkiye’de basın hürriyeti artık baskı altında filan değil; o safhayı geçeli çok oldu. Canlı yayında gazete ve televizyon binaları basılıyor; hukuksuzluğu bile bile medya gruplarına el konuluyor, çalışanlar polis zoruyla işten atılıyor. Onlarca gazeteci, gündelik çalışmalarının önemli bir kısmını adliye koridorlarında ifade vermeye, kendilerini savunmaya ayırmak zorunda. Çok tartışılır gerekçelerle tutuklanan gazetecileri ise neredeyse unuttuk.
 </p>
 <p>
  Doğan Medya Grubu, derin güçlerin sözcülüğünü yapan tetikçi bir köşe yazarı tarafından -gizli-saklı değil-, her gün bayilerde halka satılan bir gazete aracılığıyla tehdit edildi, kovulacakların listesi eline tutuşturuldu. “Bu, kendini bilmez birinin işidir, her zaman böyle aşırılıklar olur” deyip geçmek mümkündü fakat Doğan Medya Grubu’na yönelen bu tehditler, hayrettir, etkili oldu! Grubun güçlü organlarında manidar isimler, eleştirinin dozunu bâriz şekilde hafiflettiler. İçlerinde “Tamam bu kadar gerilim yeter, hadi artık eskisi gibi dost olalım” demeye getiren önemli isimler tavır değiştirdiler. Oysaki bu grubun bir yazarı bir süre önce yayın çizgisi beğenilmediği için tehdide uğramış, ardından da evinin önünde kemikleri kırılırcasına dövülmüştü. Yakalanan saldırganın tutuksuz yargılanması önemli ve anlamlı bir not olarak duruyor.
 </p>
 <p>
  Şu an itibariyle durum şöyledir: İktidar istediği an, hukuk engellerini fiilen bertaraf etmeyi göze alarak dilediği televizyon, radyo ve gazetenin yönetimine, mülküne ve ekipmanlarına el koyabilir; çalışanları kovup mesleklerinden başka geçim imkânı olmayan binlerce insanı aç bırakabilir, hatta canı isterse bir bahane bulup tutuklayabilir de...
 </p>
 <p>
  Şu an itibariyle basın hürriyetini, keyfileşen iktidar baskılarına karşı koruyup himaye edecek bir hukuk bariyeri yok. Anayasa hükümleri bile mânâsız kalıyor...
 </p>
 <p>
  Bu durum sadece muhalif yayın yapan medya gruplarını kapsamıyor; havuz diye bilinen iktidar yanlısı basın kuruluşları da aynı keyfiliğin muhatabıdır ve sadece ‘yandaş’ olmanın rehavetiyle şimdilik tehlikeden uzak görünüyorlar. Yandaşlardan da hiçbirinin fikir hürriyeti, iş teminatı ve geleceğe ümitle bakabilme lüksü kalmadı. Kural şöyle: Eğer basın sektöründe isen iktidara tabi olmak zorundasın!
 </p>
 <p>
  Yazdıklarımı biraz okur-yazarlığı olan herkes kolayca bir araya getirip aynı mânâyı çıkarabilir; gaipten haber vermiyorum. Olup-biten her şey ‘canlı yayın’da gerçekleşiyor ve bu kadar gözler önünde olduğu için insanlar durumu kanıksamış durumda. IŞİD barbarlarının infaz videolarını seyreden seyirci ve okuyucuların o garip psikolojisi içindeyiz. “A, evet bunlar barbarca ve çok ayıp şeyler ama nasıl olsa IŞİD’ciler Türkiye’ye gelemez” şeklinde tezahür eden garip bir emniyet hissi var kamuoyunda. Dedektif romanlarında sıkça geçen bir söz vardır: “Saklamak istediğin en değerli şeyi göz önünde, alelâde bir yerde bırakman daha iyidir” derler. Basın hürriyeti ihlâllerinin bu kadar ayan-âşikâre olması kamuoyunu duyarsızlaştırıyor.
 </p>
 <p>
  O insanlara hatırlatmanın artık mânâsı kaldı mı bilmiyorum: Basın hürriyeti, şu anda ihlâle uğramadığını zannettiğiniz şahsi hakların en ucunda duran mızrak ucu gibi bir şeydir. Basın bağımsızlığını ve tarafsızlığını kaybederse ferdî hâlde veya kurum hâlinde haksızlığa uğramanız, artık sizden başka kimseyi ilgilendirmeyecektir. Gazetecilerin aslında ‘kamu hizmeti’ yapıyor olmasının anlamı bu. Gazeteciler, şahsi keyiflerini tatmin için gazetecilik yapmıyorlar, toplumun haberdar olma ve hadiselere müdahale etme hakkını fiilen hayata geçiriyorlar.
 </p>
 <p>
  Gazetecilerin başına gelen şey, kamuoyunun başına gelmiş demektir. Karartılan her ekran, el konulup kayyuma verilen her gazete aslında her bireyin teker teker var olma ve diğer temel haklarını kullanabilme hakkıdır.
 </p>
 <p>
  İktidarın medyaya bakışı tüyler ürpertici. Halkın medyaya bakışını ise benzin istasyonlarında, otogarlarda bedava dağıtıldığı hâlde kimsenin dönüp bakmaya tenezzül etmediği gazete desteleri aksettiriyor. Gazete okuma alışkanlığı hızla geriliyor ve insanlar dizi filmlerle şekerlendirilmiş televizyon yayınlarının arasına serpiştirilmiş hükümet bültenleri ile bilgilendirilmekte!
 </p>
 <p>
  Çok yakın zamanda ekranlarda ve gazete bayilerinde sadece biatçı yandaş havuz bülbülleri ile karşılaşma ihtimâliniz yüzde 90’ları da geçti. Bağımsız ve hür Türk medyasının tabutuna son çivi de çakılıyor.
 </p>
 <p>
  Kelimelerin kifâyetsiz kaldığı yere geldik!
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/hur-basin-olum-doseginde_552965), [web.archive.org (arşiv bağlantısı)](http://web.archive.org/web/20151124091952/http://www.aksiyon.com.tr/yazarlar/hur-basin-olum-doseginde_552965)
