# Kimler, kimi, nasıl ve niçin dinlemişti?

*Ahmet Turan Alkan 2015.07.14*

<div class="pNewsDetailMainContent" itemprop="articleBody">
 <p>
  Aralık 2013, Türkiye için kâbus gibi geçti. 17-25 Aralık haftasında Türkiye’de hemen herkesin kimyası bozuldu. Önce hükümetin dört bakanı yolsuzlukla suçlandı, ardından ithamlar daha yukarılara doğru tırmanmaya başlayınca iktidar, kamu gücü avantajını kullanarak hukuku askıya aldı; binlerce polisi yerinden etti, adli kurumları ağır baskı altına aldı.
 </p>
 <p>
  Bu süreçte kimsenin kolay kolay hatırlamayacağı bir ayrıntı daha vardı. Zannediyorum Ocak 2014’te Youtube sitesi üzerinden bazı dinleme kayıtları yayımlanmaya başladı.
 </p>
 <p>
  Türkiye nefesini tutarak bu ses kayıtlarını dinledi; bunlar, nerede, kimler tarafından ve nasıl kaydedildiği bilinmeyen dinleme kayıtlarıydı. Bunları dinleyen milyonlarca insan, zihinlerindeki dağınıklığı şöyle bütünleyeceklerdi: Hükümete bazı iftiralar atarak darbeye kalkışan bazı savcı, hâkim ve emniyetçiler başarılı olamayınca, intikam için bu defa gizli yerlere sakladıkları gizli dinleme kayıtlarını açıklamaya başladılar...
 </p>
 <p>
  Bütün Türkiye nefesini tutarak kamuoyunun asla duymaması gereken gizli dinleme tapelerini marazî bir zevk ve merakla dinledi. Hatta bir ara, radyolardaki ‘arkası yarın’ programlarını veya Süper Lig’de haftanın maçlarını andırır şekilde, ‘Bakalım bugün hangi pisliği, hangi rezaleti yayımlayacaklar?’ beklentisine kadar vardı iş.
 </p>
 <p>
  Aradan iki yıl geçti; bu kayıtları kimlerin, hangi ellerin yayımladığı hâlâ meçhuldür. Hâkimleri bile tutuklamaktan kaçınmayan komplocu ve otoriter kafa, binlerce polisi çil yavrusu gibi dağıtıp onlarcasını tutuklamasına rağmen kayıtları kimlerin yayımladığı konusuna ışık düşüremedi. O kayıtların ardındaki elleri ve kafayı bilebilsek, belki bugün her şey çok daha farklı olacaktı...
 </p>
 <p>
  Daha sonraları, üzerlerine vazife olmadığı hâlde dinleme yaptıkları gerekçesiyle tutuklanan polislerle ilgili pek çok haber okuduk. Polislerin yargı süreci ağır aksak da olsa devam ediyor fakat bu arada öyle bir hava estirildi ki polisin mahkeme kararıyla bazı zanlıları dinlemesi gibi rutin bir ön araştırma faaliyeti bile ağır bir cürüm gibi sunuldu. Bütün dinleme kayıtları sanki hukuksuzmuş gibi zan altında kaldı.
 </p>
 <p>
  Mahalli seçimler hızla yaklaşıyordu ve seçime birkaç gün kala bu defa öncekilerden çok farklı, çok tuhaf, âdeta insanın kanını donduran bir kayıt daha yayımlandı aynı mecrâlarda. Dışişleri Bakanlığı’nın çok iyi korunması gereken toplantı odalarından birinde devletin en önemli bürokratları, çok mahrem şeyler konuşuyorlardı. Konuştukları şeyler, duyanlara hemen “Vay canına” dedirten kirli şeylerdi ve konuşulanların mahiyetini anlamak için eğitimli olmaya bile gerek yoktu.
 </p>
 <p>
  Çok garip, çok tuhaf, çok ürpertici bir şeydi bu.
 </p>
 <p>
  Hükümet yanlıları aradan dakikalar bile geçmeden bu kaydın da ‘cemaat’ tarafından elde edilip yayımlandığını öne sürdüler. Bu önemli bilgiye bu kadar süratle nasıl ulaşmış olabilirlerdi ki? 30 Mart seçimlerine birkaç gün kalmıştı. Diğer kayıtlarda açıklanan şeylerin baskısı altında bunalan iktidar çevreleri, “İşte” dediler, “İşte bunlar devletin en mahrem yerlerine sızacak kadar sinsi, en vahim sırları açıklayacak derecede ihanet içinde aşağılık yaratıklardır!”
 </p>
 <p>
  Bu kayıtlarda farklı bir şeyler vardı; biraz uyanık gözlemciler hemen fark ettiler. Kayıt, telefon şebekesi üzerinden değil, ortam dinleme tekniğine göre yapılmış olmalıydı ve güvenlik derecesi en yüksek olması gereken bir resmî ofisten çıkmıştı. Akla en yakın ihtimâl bu kaydın içeridekilerden biri tarafından sızdırılması veya çok yüksek teknikler kullanılarak başkaca uluslararası servisler tarafından kaydedilmesiydi.
 </p>
 <p>
  Bu ihtimal ve güçlü şüphe yüksek sesle ifade edildi ama bir işe yaramadı. Hükümet yanlıları bu dinleme kaydını, seçime iki gün kala, 17-25 Aralık operasyonunu yürüten meşru güçlerin aslında ne kadar hain ve darbeci olduklarını ispat için sonuna kadar istismar ettiler. Neticede hükümet, aleyhindeki yolsuzluk suçlamalarına rağmen mahalli seçimlerden azımsanmayacak bir başarıyla çıktı. Son hamle başarılı olmuş gibiydi sanki...
 </p>
 <p>
  Aradan bir buçuk sene geçti ve Alman Focus dergisi, bu kayıtların Amerikan NSA kuruluşu tarafından dinlendiğini öne sürdü. Bu haberin sağlık derecesi hakkında henüz kimse bir şey bilmiyor ama bu iddia diğerlerinden daha ciddi bir varsayıma dayanıyor. NSA dünya üzerindeki bütün haberleşmeyi izleyecek kabiliyet ve altyapıya sahip güçlü bir istihbarat kuruluşu. En azından ciddiye alınabilir bir tez bu!
 </p>
 <p>
  Bu haberin ima ettiği en vahim ihtimâl şudur: Türkiye, belki de beceriksizlik ve ihmal yüzünden başka ülkelerden gizlenecek hiçbir sırrı kalmayan ciddiyetsiz bir devlettir. Ortadoğu’da kartların yeniden karılıp dağıtıldığı şu dönemde Türkiye’nin mahrem istihbarat açısından kevgire dönmüş olması, onun politik ağırlığını sıfırlamakta, oyun kurmasını imkânsızlaştırmaktadır.
 </p>
 <p>
  Çok yazık çok!
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/kimler-kimi-nasil-ve-nicin-dinlemisti_551582), [web.archive.org (arşiv bağlantısı)](http://web.archive.org/web/20150731121914/http://www.aksiyon.com.tr/kalem-isleri/kimler-kimi-nasil-ve-nicin-dinlemisti_551582)
