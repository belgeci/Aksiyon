# Demokrasinin kokuşmasına izin vermeyeceğiz

*Ahmet Turan Alkan 2015.10.06*

<div class="pNewsDetailMainContent" itemprop="articleBody">
 <p>
  Geçen hafta Mars’ta su bulunduğunu açıkladı NASA yetkilileri. Hâliyle ‘Su varsa hayat da olabilir’ tartışmaları başladı. Dünyamızın, büyük çöl bölgeleri hariç hemen her yerinde su bulunuyor; elbette hayat da… Ne var ki bu biraz ‘hayat’tan ne anladığımıza bağlı.
 </p>
 <p>
  Palavracının biri, Afrika’da çıktığı safari avında başına gelenleri anlatıyormuş: “Üç metre boyunda, bir ton ağırlığında bir arslanla karşılaştık aniden. Tüfeğimde bir mermi vardı. Arslan beni görünce üzerime saldırdı. Hemen arslana tüfeğimi doğrulttum ve bam!”
 </p>
 <p>
  -“Ee” demiş dinleyici, “Arslanı vurdun tabii!..”
  <br>
   -“Hayır, pek öyle olmadı” demiş palavracı avcı. “Kurşun boşa gitti ve arslan gelip beni yedi!”
   <br>
    -“Ama nasıl olur da hâlâ yaşayabiliyorsun?”
    <br>
     -“Sen buna yaşamak mı diyorsun azizim!”
    </br>
   </br>
  </br>
 </p>
 <p>
  Dünyanın pek çok yerinde politik körlük ve hırs yüzünden insanlar kıtlık, katliam, sürgün, savaş, terör, salgın hastalık gibi ölümcül sıkıntılarla yüz yüze. Bu durumda en önemli ve hayatî bilim dalı olarak astronomi ve dolayısıyla fizik, matematik değil, politika öne çıkıyor. Kötü yönetim insanlara sadece acı vermekle kalmıyor, öldürüyor da...
 </p>
 <p>
  Türkiye kötü yönetiliyor; günler geçtikçe kitleler, kötü yönetimin parlamenter demokrasinin zaaflarından kaynaklandığına daha kolay inanır duruma geliyorlar. Sistemimiz içeriden sabotaja uğruyor. Seçim sonuçları beğenilmiyor, seçimler tazeleniyor ve daha da beteri oy kullanan milyonlarca seçmen ‘Terörist ve tehlikeli bir parti’yi tercih ettikleri için açıkça suçlanıyorlar yönetenler tarafından. Huzur ve refah peşindeki milyonlarca insanın önüne havuç niyetine sunulan ‘istikrar’, böylece demokrasiyi içten çürüten, işe yaramaz ve yöneticilerinin elini kolunu bağlayan bir şeymiş gibi sunuluyor.
 </p>
 <p>
  Sayılı günler sonra gideceğimiz sandık -tabii eğer 1 Kasım’da sandık güvenliği sağlanabilirse- sadece bir sebep yüzünden kuruldu: İktidar partisi seçim sonuçlarını beğenmedi ve HDP’nin yüzde 13 civarında oy alarak barajı geçmesiyle kaybettiği sandalyelerden bu partiyi sorumlu tutuyor. “Sorumlu tutmak’ hafif  bir ifade olur; suçluyor, hem de terörü doğrudan desteklemekle itham ediyor!
 </p>
 <p>
  Denizcilerin bir tabiri vardır. “Denizden babam da çıksa yerim” derler. Bu tabir, denizden elde edilen her türlü ürünün faydalı ve dolayısıyla meşrû olduğunu kabul eder. Demokrasilerde seçim sonuçları da aynıdır. “Millî irâde”nin tecelli biçimlerine herkes beğenmese de saygı duymak zorundadır. İlk defa 6 milyon seçmenin siyasi tercihi bu kadar açık bir dille suçlanmakta... O 6 milyon seçmenin, sırf demokratik siyasete inandıkları için kendilerini ne kadar aldatılmış hissettiklerini empati yoluyla anlayabilirsiniz. Bu kitlenin demokrasiye inanmak yerine ‘ihkak-ı hak’, yani herkesin hakkını kendi gücüyle aramasına zorlandığı son derece açık.
 </p>
 <p>
  Ulus devletin ön kabullerinden biri, ülkenin her yerinde standart kanunların ve kamu düzeni anlayışının sağlanmasıdır. Hükümetlerin en önemli görevi de budur fakat ulus devletin felsefi ruhuyla kaleme alınmış anayasa, hâlâ kitapçılarda satılan bir antika kitap hâline geldi. Zor, anayasal düzeni suiistimale uğrattı. Parlamento işlemiyor ve fonksiyonlarını yerine getiremiyor. Hukukumuz ne yazık ki ağır bir politik baskı altında. Ülkenin başbakanı, kendisine ‘Basın hürriyetinin Türkiye’de baskı altına alındığı ve niçin  gazetecilerin tutuklanıp hapse atıldığı” yolundaki soruya “Onlar gazeteci değil terörist” cevabını verebiliyor. Terörist, görüşü ne olursa olsun her renkten siyasi muhalifi toplum dışına itmeye, kriminalize etmeye (suçla ilintilendirmeye) yarayan alelâde bir itham sıfatı hâline getirildi. Haklarında ciddi bir itham bulunamayan gazeteciler, sadece yazdıklarından dolayı kolayca hapiste. Cumhurbaşkanına hakaret suçlarında, şimdiye kadar görülmemiş bir skora doğru gidiliyor. Şehit evlâdının acısıyla acı konuşan ebeveynler hakkında bile ânında dava açılıyor. Buna mukabil insanların en temel haklarından birini teşkil eden savunma hakkı sağlıklı işlemiyor.
 </p>
 <p>
  Yaşadıklarımız ağır bir kâbus gibi...
 </p>
 <p>
  Demokrasinin geleceğine güvenmek için tek çare var; sandığa giderek yönetimin yeniden anayasa çizgisine, hukuk devletine doğru kendini restore etmesine yardımcı olmak.
 </p>
 <p>
  Demokrasiyi suçlamak en büyük haksızlık; kabahat demokraside değil, onu kötüye kullananlarda.
 </p>
 <p>
  Demokrasiden ümidimizi kesmeyelim; herkesin kurtuluşu demokrasinin yeniden işler hâle gelmesidir.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/demokrasinin-kokusmasina-izin-vermeyecegiz_552442), [web.archive.org (arşiv bağlantısı)](http://web.archive.org/web/20151008154851/http://www.aksiyon.com.tr/yazarlar/demokrasinin-kokusmasina-izin-vermeyecegiz_552442)
