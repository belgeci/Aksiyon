# Vakar ha...

*Ahmet Turan Alkan 2015.08.31*

<div class="pNewsDetailMainContent" itemprop="articleBody">
 <p>
  Başbakan Davutoğlu, bir entelektüelin, düşünce adamının, bir akademisyenin niçin politikaya mesafeli durması gerektiği yolunda çok dramatik -ve hatta trajik!- bir örnek teşkil etti. Travmatik bir şahsiyet bölünmesinin numunesi oldu. Kendisini hâlâ bir düşünce ve gönül adamı gibi gördüğünden ve başkalarının onu bu hâliyle anlayıp kavraması gerektiğinden emin olduğunu zannediyorum fakat siyaset adamı ve başbakan kimliğiyle her icraatında, her kararında ve her cümlesinde, zihninde yaşattığı gönül ve düşünce iklimini zedeliyor, berhava ediyor. Siyasetinin pratiği onu bir politikacı gibi davranmaya zorlarken galiba ara sıra ‘kalb’i ona, ‘Sen hâlâ eski Ahmet’sin; hocasın ve bir fikir adamısın; öyleyse bu iki kimliği uzlaştırman gerek’ şeklinde hatırlatmada bulunuyor. Her hatırlatma seansında onu yeniden şahsiyet debelenmesi hâlinde görüyor, üzülüyoruz.
 </p>
 <p>
  Davutoğlu için doğru olan siyasete hiç girmemek, dâr-ı dünyâda ‘hoca’ kimliğiyle bir iz bırakıp emâneti sahibine teslim etmekti. Yapamadı; egosuna ve ilmî birikiminin şehvetine mağlup oldu. Şimdi ondan geriye kalan bir enkaz, bir yangın yeridir.
 </p>
 <p>
  Şehit Yüzbaşı Ali Alkan’ın ağabeyi Yarbay Mehmet Alkan’ın, kardeşinin cenaze töreni esnasında gösterdiği infiâle karşılık ‘usturuplu’ da olsa bir şeyler söylemek lüzumunu hisseden Davutoğlu’ndan şu cümle hiç sâdır olmamalıydı: “Orada kardeş acısıyla bu sözlerin sarf edildiğini düşünüyorum. İnsani olarak yaklaşmak gerektiğini de düşünüyorum; ama Türk Silahlı Kuvvetleri mensuplarının gerektiğinde en derin acılara vakar içinde ve dimdik durabilecek nitelikte yetiştirildiklerine dair inancım da sonsuzdur. Zor zamanlarda, zorlu süreçlerde vakar ve kararlılık acıları dindirecek tek şeydir. Fedakârlık yaptığımızda da o fedakârlıkları gelecek nesiller için yaptığımızın bilincinde ve şuurunda olmamız hepimize katkı sağlar. Acıları anlıyoruz; ama bu vakarın korunması gerektiğini düşünüyorum.”
 </p>
 <p>
  Sihirli kelime ‘Vakar’...
 </p>
 <p>
  Bir şehit ağabeyinden, en acılı ânında bile vakur davranmasını beklemek pek çok kişinin beklentisi olabilir ama saray politikalarının ardında sürüklenerek acınası bir mevkiye düşen başbakan vakardan bahsetmemeli. Bizim siyasi sistemimizde başbakan ‘kral’dır. İcranın başıdır, yetkileri son derece geniştir ve bu sistemde her şeyin hesabı başbakandan sorulur. Başbakan, Yüzbaşı Ali Alkan’la birlikte yüzlerce kişinin genç yaşında, mâhiyetine kimsenin akıl erdiremediği siyasi dolaplar yüzünden canından olmasından birinci derecede sorumludur.
 </p>
 <p>
  Bu sistemde sadece yarbayların, yüzbaşıların, kamu görevlilerinin ve şehit ailelerinin ‘vakur duruş’ sergilemesi beklenmez; başbakanlar da yetki ve sorumluluklarından ötürü vakar sahibi olmalıdır.
 </p>
 <p>
  Ve vakar, sözgelişi CHP ile yürütülen koalisyon görüşmelerinde, karşı tarafı enayi yerine koyup bir ay boyunca ‘istikşâf’ yapılması esnasında da hatırlanması gereken bir şahsiyet unsurudur. Bir ay ‘istikşâf’ yaptıktan sonra muhatabına, ‘Seninle normal hükümet kurmayı düşünmüyorum ama üç aylığına bir seçim hükümetine varsan gel’ demekte ben vakarın izini görmüyorum.
 </p>
 <p>
  Türkiye’nin en iyi özel okullarına polis nezaretinde baskın heyetleri gönderip cetvelle merdiven derinliklerini, ecza dolaplarını ölçtürmek de vakarla uzlaşır bir siyasi davranış değildir. Ana okullarına silahlı polislerle baskın vermekte, bahsedilen vakarın zerresi yoktur. Bunlar intikam amaçlı, basit yıldırma taktikleridir ve bir süre sonra yaptıranının yüzünde utançtan başka bir nişâne bırakmaz. Vakar, bir seçim kaybedilince memleketin çocuklarını ateşe sürüp ardından ‘Ne mutlu şehit ailelerine’ diye ucuz edebiyat paralamak da değildir.
 </p>
 <p>
  Bakın sözlükte ‘vakar’a ne karşılık verilmiş: “Kişinin bulunduğu makama uygun bir ciddiyet göstermesi, hafif meşrep olmaması, ağırbaşlılık, temkinli davranma, mevki ve kişiliğin gereğini hakkı ile koruma!” Başka söze gerek yok; bu tarif, dün doğru bulduğunu ertesi gün yalanlama, insanlara nâhak yere incitici sıfatlarla hakaret etme, siyasi desisenin kitabını yazarcasına toplumun, hatta siyasi partilerin içine fitne sokma gibi eylemleri kapsamıyor.
 </p>
 <p>
  Vakar sahipleri, önlerine gelen meseleleri ‘bu siyasidir, istediğim gibi davranabilirim; bu dine, hayata dairdir, kitaba bakmalıyım’ diye tefrik etmezler. Doğru neyse onu gözetir ve gereğini yerine getirirler.
 </p>
 <p>
  Bu memlekette Yarbay Mehmet Alkan’a vakar tavsiye edecek en son kişi Sayın Davutoğlu’dur. Hakkında efsâneleştirilen ‘ilim adamı’ sıfatı, ona en azından bu ölçüyü kazandırmış olmalıydı.
 </p>
 <p>
  Yunus Emre doğru söylemiş 8 asır önce: “İlim ilim bilmektir / İlim kendin bilmektir / Sen kendini bilmezsin/ Bu nice okumaktır?”
 </p>
 <p>
  Sahi, bu nice okumaktır?
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/vakar-ha_552099), [web.archive.org (arşiv bağlantısı)](http://web.archive.org/web/20150913220531/http://www.aksiyon.com.tr/yazarlar/vakar-ha_552099)
