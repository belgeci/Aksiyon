# Barışa bir şans daha vermeliyiz

*Ahmet Turan Alkan 2016.01.26*

<div class="pNewsDetailMainContent ctx_content" itemprop="articleBody">
 <p>
  Cumhuriyet döneminin ilk kapsamlı Kürt isyanı Şeyh Sait ayaklanmasıdır. Bu isyan, resmî dilde tenkil, te’dib diye kavramlaştırılan cezalandırma metotlarıyla bastırıldı. Bu kelimelerin anlamı ilginçtir. Tenkil, ‘uzaklaştırmak, tepeleyip sindirmek, başkalarına ibret olacak şekilde ceza vermek’ demek. Te’dib ise ‘zorla edep çizgisine getirmek’ mânâsına geliyor.
 </p>
 <p>
  1925 şartlarında Kürt meselesi için devlet aklının uygun gördüğü çözüm buydu; isyanı şiddet kullanarak bastırmak, yurt içinde mecburi iskân (sürgün) yoluyla Kürt nüfusunu asimile etmek ve problemin gelecek kuşaklara taşınmasını engellemek.
 </p>
 <p>
  Bu ‘çözüm’ biçimi başarılı olmadı. 2015’te müzakere masasının devrilmesiyle yeniden 1925’teki çizgiye dönüldü. 90 yıllık bir hayal kırıklığı ve geriye dönüş!
 </p>
 <p>
  90 yıl içinde kaydedilen tek insânî ve olumlu gelişme, AKP hükümetinin büyük bir siyasi riske girerek müzakere, yani siyasi tartışma ve pazarlık yolunu seçmesiydi. Ne yazık ki bu hayırhah teşebbüs yarıda kaldı. Milliyetçi oyları kaybetme riski baskın çıktı.
 </p>
 <p>
  90 yıl içinde başka gelişmeler de oldu. Bunların en dikkat çekici olanı, daha önceleri Sünnîlik itikadına mutaassıbâne bağlılığıyla tanınan Kürt kamuoyundaki değişikliktir. Kürtler elbette hâlâ dindar bir topluluk fakat bu topluluk içinde dinî şahsiyetiyle ağırlık teşkil eden kanaat önderlerinin tesiri gözle görülür derecede azaldı.
 </p>
 <p>
  Kanaat önderleri Kürt taleplerini daima ‘din dili’ne tercüme ederek seslendiriyor ve dinî vicdâna hitap etmeye çalışıyorlardı. Bu yaklaşımı devlet adına değerlendirenler, ‘Bunlar hem bölücü hem mürtecî’ ithamıyla cevaplandırdılar. Siyasi müzakere ve insani yaklaşım yolunun terk edilmesiyle eski kavramlara dönüldü.
 </p>
 <p>
  Ortada büyük bir gerçeklik olarak durmasına rağmen yükselen tansiyonda gözden kaçırdığımız nokta şu: Kürtler artık taleplerini din dilini kullanan sözcüler vasıtasıyla değil, bilakis seküler (laik) bir siyaset dilini tercih eden yeni kuşak tarafından seslendiriyorlar. Meselenin başından beri devlet tarafından ciddi muhatap görülmeyen ‘dindar Kürtler’ artık tamamen devre dışı kaldı. Uluslararası şartları ve özellikle Ortadoğu siyasetindeki yeni avantajları ustalıkla değerlendiren seküler Kürt liderleri, devletle artık aynı dili kullanıyor ve milliyetçi-ulusalcı bir çizgiyi savunuyorlar. Öyle bir yere geldik ki çatışmacı yaklaşım, laik Kürtler tarafından da benimsenebildi.
 </p>
 <p>
  Kürt önderleri daha doğuşundan itibaren meselenin uluslararası ilişkiler boyutunu gördüler ve değerlendirdiler; bu onlar açısından kaçınılmazdı. Bugün bu hesap eskiye göre daha gözle görünür hâle geldi. Olguyu kısaca şöyle tarif edebiliriz: Kürt meselesi artık Türkiye’nin iç siyasetine dair bir ayrıntı değil, uluslararası toplumun da ilgi gösterdiği bir problemdir.
 </p>
 <p>
  Bu nokta önemli; Türkiye, yakın zamanlara kadar ‘iç mesele’ olarak gördüğü bir konuda ipleri yavaş yavaş uluslararası topluma teslim ediyor bir bakıma. Aynı zamanda Ortadoğu coğrafyasında belirleyiciliğimiz de zaafa uğruyor.
 </p>
 <p>
  İktidarda, dinî hassasiyetleri önemseyen ve problem çözmekte öne çıkaran bir ekip var. Bu ekibin sözcüleri yakın geçmişte konuya İslâmî duyarlık nazarıyla baktıklarını gösteren önemli sözler söylediler. Bu sözler şimdi sığ bir Makyavelizm kolaycılığında unutuldu. İslâm kardeşliği doktrinini savunan bir ekibin ani bir savruluşla devletçi-milliyetçi-ulusalcı ve çatışmacı çizgiye gelmesi büyük hayal kırıklığı...
 </p>
 <p>
  Bugün büyük bir kırılış ânını yaşıyoruz. Mücadele çok sert ve kanlı geçiyor; daha da sertleşmesi muhtemel. Tarafların ‘duygusal kopuş’ diye adlandırılan bir yere doğru sürüklenmesi hepimizde endişe uyandırıyor. Yine de her şey sona ermiş değil.
 </p>
 <p>
  Günün birinde uluslararası toplumun zorlamasıyla oturulacak masayı, yarından tezi yok iktidar kendi inisiyatifiyle kurabilir ve kurmalıdır.
 </p>
 <p>
  Devlet, kendi halkıyla çatışan sevimsiz görüntüden vazgeçmeli. Kürt meselesinde herkesin rızasını kazanacak bir çözüm için en geniş ve radikal anlamıyla idari reformları demokratik mekanizmaları kullanarak geliştirebilmeliyiz. Kısa vadeli siyasi çıkarları ötelemeyi başarırsak bu fırsat hâlâ önümüzde!
 </p>
</div>


Kaynak: [www.aksiyon.com.tr](http://www.aksiyon.com.tr:80/ahmet-turan-alkan/barisa-bir-sans-daha-vermeliyiz_553664), [web.archive.org (arşiv bağlantısı)](http://web.archive.org/web/20160203121307/http://www.aksiyon.com.tr:80/ahmet-turan-alkan/barisa-bir-sans-daha-vermeliyiz_553664)
