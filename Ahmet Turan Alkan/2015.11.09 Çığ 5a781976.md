# Çığ

*Ahmet Turan Alkan 2015.11.09*

<div class="pNewsDetailMainContent ctx_content" itemprop="articleBody">
 <p>
  Demokrasilerde seçimlerin sonucunu anlamak için kullanılan en pratik ve anlamlı araç, siyaset sosyolojisidir. Sosyolojinin seyrinde ani sıçramalar tabloya girmez. Çünkü tarih gibi sosyoloji de hadiselerin ardından gelir; olayları ne önceler ne de onlara müdahale eder. Esasen sosyal ilimler “olan”ı anlamaya çalışırlar ve “olması gereken”le ilgilenmezler.
 </p>
 <p>
  Olması gereken ile ideolojiler ve siyaset adamları ilgilenir.
 </p>
 <p>
  7 Haziran ile 1 Kasım parantezi arasında geçen zamanda seçmen davranışlarında ancak psikoloji, daha doğrusu siyaset psikolojisi ile açıklanması mümkün ilginç bir sıçrama görüldü. Bu sıçramayı bu ülkenin en iyi siyasi gözlemcileri, sosyologları, araştırma şirketleri hissedemedi. Garip bir şeydi. İktidar ve muhalefetiyle siyaset adamları bile olmakta olanı görüp algılayamadılar ve 1 Kasım gecesi en çok tekrarlanan cümle “Bunu göremedik, beklemiyorduk” itirafıydı. Özür dileyenler, yanıldığını söyleyenler oldu.
 </p>
 <p>
  Bir Latin özdeyişi, “Tabiat sıçrama yapmaz” (Natura non facit saltus) diyor. Bu söz, sosyal hadiselerin evrilme yoluyla gelişip dönüştüğünü anlatır kısaca. Türkiye’de herkesi şaşırtan, iktidara bile ‘Bu kadarını beklemiyorduk’ dedirten şey, seçmen davranışlarında, daha doğrusu psikolojisindeki ani değişiklikti. Bir mânâda seçmen, sandıkta devrim yaparak siyasi tarihimizde görülmemiş bir müdahalede bulundu.
 </p>
 <p>
  Müdahalenin sebebi korkuydu. Dikkatli okuyucular, bu sütunlarda iki hafta yayımlanan ‘Burnumuza takılan korku halkası’ başlıklı yazıyı hatırlayacaklardır. O yazı, yaşanılan büyük şaşkınlığı tek başına izah etmiyor ama anlaşılması için büyük ölçüde yol gösteriyor.
 </p>
 <p>
  İnsanları korkutarak da yönetebilirsiniz. İnsanları korkutarak seçmen davranışlarını etkileyip yönlendirebilirsiniz. Korkuya bağlı olarak güvenlik endişesi, insan davranışlarında önceliklidir. Yarınından korkan, öğleden sonrasını kestiremeyen insanların hukuku, ekonomiyi, dış politikayı önemsemesi neredeyse imkânsızdır. Bu faktörler ancak güvenliğin varlığından sonra ihtiyaçlar listesindeki makul yerini alacaktır.
 </p>
 <p>
  Neticede ‘korkutulan’ bir seçmen kitlesinin ani refleksleri iktidarı belirledi. Bu olgunun Türk siyasetinde kalıcı ve kötü bir seçim kampanyası geleneği olarak yerleşip kalmasından endişe duymalıyız.
 </p>
 <p>
  Demokrasiler, korkutulmuş seçmen kitlesi içgüdülerinin en olgun tercihi ortaya çıkaracağı varsayımı ile yürümez. Seçmenin korkularına seslenen propaganda teknikleri, demokrasinin ruhu sayılması gereken hukuk devleti ve temel haklar listesini ikincil, hatta daha gerilerde bir sıraya öteler.
 </p>
 <p>
  7 Haziran’da seçmen, korkularıyla değil, sâlim bir zihin yapısıyla sandığa giderek ülkenin koalisyonla, yani iktidar ve muhalefet partilerinden biri veya birkaçının bir araya gelerek sorumluluk üstlenmesi gerektiğine karar verdi.
 </p>
 <p>
  Bu karar beğenilmedi, manipüle edildi ve iki seçim arasındaki süre seçmende korkuyu tavan yaptıracak olayların tetiklenmesiyle geçirildi.
 </p>
 <p>
  Aniden iç savaş ortamına geldik. Kitlevi katliamlar yaşandı. Güneydoğu’da uzun zamandır sürmekte olan eylemsizlik tavrı, ani ve şaşırtıcı bir şekilde çatışmaya dönüştü. Şehit cenazeleri, yoksul Anadolulu ailelerin kapılarında figanlar yükselttiğinde acımasız bir seçim kampanyasının çarkları dönmeye başlamıştı.
 </p>
 <p>
  Kutuplaştırıcı dil üst seviyeye çıkarıldı. Düşman edebiyatı kesici ve delici kelimelerle köpürtüldü. Kimin daha çok vatanperver, kimin daha iyi milliyetçi olduğu yarışı zihinleri allak-bullak etti. Zira her türlü milliyetçilik cereyanının ortak sloganı, ta Fransız İhtilâli’nden beri ortaktır. ‘Vatan tehlikede’dir ve vatan tehlikedeyse insanlar kabaca ya vatanın tarafında veya vatan düşmanlarının yanında öbeklenmeye savrulurlar. Bu dil, kutupluluğu körükler ve kışkırtır.
 </p>
 <p>
  Aynen böyle oldu. Yüzde 5 civarında olduğu tahmin edilen, kabaca 2,5 milyonluk MHP’li seçmen kitlesi, dağ yamaçlarından düzlüğe hışımla inen bir heyelan hâlinde siyasi skalayı sarstı.
 </p>
 <p>
  Ümit edilir ki seçmeni korkularından yakalayarak iktidar mücadelesinde ümitsizce sürpriz arayan bu tarz bir daha tekrar edilmez.
 </p>
 <p>
  Seçimler temiz geçti. AKP’yi, yukarıda sebebini izah ettiğimiz bu ‘seçim başarısı’ndan ötürü kutlayıp başarı dilemek durumundayız. İnşallah bu tek başına çoğunluk iktidarı artık barış politikalarında inanç ve kararlılıkla yürür. Aksini düşünmek bile insanı gerçekten korkutuyor. Çoğunluk iktidarının başarısızlığı, Türk siyasetinde bu defa farklı çığlar koparır ve altında kimlerin kalacağını bugünden kimse kestiremez.
 </p>
 <p>
  Ülkemiz için hayırlısını diliyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/cig_552909), [web.archive.org (arşiv bağlantısı)](http://web.archive.org/web/20151112135749/http://www.aksiyon.com.tr:80/yazarlar/cig_552909)
