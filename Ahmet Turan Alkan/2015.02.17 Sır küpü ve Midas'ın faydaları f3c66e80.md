# Sır küpü ve Midas'ın faydaları

*Ahmet Turan Alkan 2015.02.17*

<div class="pNewsDetailMainContent" itemprop="articleBody">
 <p>
  Fıkra çok bilinir ama tekrarında fayda var.
  <br>
   Kovboy, vahşi batıda bir meyhaneye girer. Bara doğru yürür, içkisini ısmarlayıp birkaç yudum attıktan sonra hemen yanında duran hiç tanımadığı adamın birine sorar:
   <br>
    -İki kere iki kaç eder biliyor musun?
    <br>
     Adam, umursamaz bir tavırla yüzünü bile çevirmeden “Dört” diye cevap verir. Bunun üzerine kovboy aniden silahını çeker ve adamı vurur. Herkes dehşet içinde kalmıştır. Barmen nihayet cesaretini toplar ve kovboya sorar:
     <br>
      -Adamcağızı niçin vurdunuz ki?
      <br/>
      Kovboyun cevabı şöyledir:
      <br/>
      -Çünkü çok şey biliyordu!
      <br/>
      MİT Müsteşarı’nın hiç beklenmedik şekilde istifa ederek seçimlere vekil olarak katılacağını belirtmesi üzerine Cumhurbaşkanı Erdoğan’ın “O benim sır küpüm” şeklinde tepki vermesi tartışılıyor. İlginçtir, Erdoğan aynı cümleyi Nisan 2012’de Çin gezisi esnasında Hakan Fidan hakkında soruşturma izni verip vermeyeceğini soran gazetecilere hitaben de kullanmıştı. İki yıl sonra Küba yolculuğu esnasında uçağında düzenlediği basın sohbetinde aynı cümleyi yeniden seslendirdi. Cümle aynen şöyle: “MİT sıradan bir kurum değildir. Sıradan bir insanı da kolay kolay getiremeyiz oraya. Çok sık eleyip ondan sonra gelinebilen bir makamdır. MİT’in başında son derece güvenilir bir kişi olmalıdır. Nitekim ben oraya son derece güvenilen, hatta sır küpüm olarak görebileceğim birini getirmiştim.”
      <br/>
      Demokratik yönetimlerde başbakanlar veya cumhurbaşkanlarının bürokratlardan bahsederken bu tip bir ifade kullanması ‘sürç-i lisan’ kabul edilir. Çünkü bürokratlar, görevleri ve nitelikleri ne olursa olsun kamu hizmetine girdikleri andan itibaren devletin memuru, görevlisi sayılırlar. Niteliği ne olursa olsun âmirlerinin değil, devlet tüzel kişiliği altında görev yaparlar. İki yıl arayla aynı cümle kalıbının tercih edilmesi bir sürç-i lisân sayılamaz; nitekim yaşanan hadiseler de Fidan’la Erdoğan arasındaki siyasetçi âmir-bürokrat ilişkisinin sıradan ve rutin bir bağ olmadığını ortaya koyuyor.
      <br/>
      Sayın Fidan’ın yönettiği MİT, son yıllarda Erdoğan yönetimine son derece kritik iç ve dış krizlerde önemli bilgiler sundu ve yönlendirmelerde bulundu. Bu bilgi ve analizlerin neticesinde Türkiye’nin dramatik kayıplara uğradığına işaret eden gelişmeler kamuoyunda çok tartışıldı. Suriye’deki iç savaşa müdahale tarzımız başta olmak üzere Mısır’daki darbenin yanlış değerlendirildiği, Uludere faciasında savaş uçaklarına yanlış bilgiler aktarıldığı günlerce tartışıldı. Daha önemlisi, dört bakanın adının karıştığı 17-25 Aralık yolsuzluk soruşturması hakkında MİT’in görevini hangi liyakat derecesiyle yaptığına dair önemli spekülasyonlar... Sadece ‘Paralel devlet’ safsatası bile MİT’in bu süreçte görevini yaptığı hakkında soru işaretleri uyandırıyor. TC Hükümeti’nin ‘Paralel yapı’ gibi gizli ve sinsi bir oluşumun varlığından ancak, savcılar harekete geçtikten sonra farkına varması bazılarının kolayca inandığı fakat hâlâ izah edilemeyen bir soru işaretidir; bu soruşturmada MİT’in nerede durduğu hep tartışılacak…
      <br/>
      MİT’in barış sürecinde Oslo’da, İmralı’da hükümet adına üstlendiği görev, bu liste içinde en mâsum maddeyi oluşturuyor. Sayın Erdoğan’ın Fidan için tercih ettiği “Sır küpüm” nitelemesi, o yüzden hukuk devleti kapsamında kullanılmaması gereken bir tabir. Elbette her devletin sırları vardır, bu tür bilgiler bazen ebediyyen saklı kalır. Demokratik şeffaflığı ile tanınmış yönetimlerin bile bu bakımdan ketum bir tarafı vardır ve olmalıdır. Türkiye’de yaşananlar farklı ama. Geçen yıl hızla Meclis’ten çıkarılan MİT mensuplarına bir nevi erişilmezlik ve dokunulmazlık kazandıran kanun bile ‘sır küpü’ ibâresinin boşuna sarf edilmediğini ihsâs ediyor. Bu cümle, neresinden bakılırsa bakılsın, devletin üst katlarında şahsa bağlı ve demokratik denetimden uzak bir amir-memur ilişkisinin kurulduğunu gösteriyor. MİT müsteşarları veya herhangi bir bürokrat, hiçbir yöneticinin şahsi ajandasının hesabını tutmazlar. Devlet sırrının gerektirdiği ketumluk, şahsa bağlı servis anlayışını gerektirmez.
      <br/>
      ‘Sır küpü’nün içinde ne varsa günün birinde ‘Midas’ın Kulakları’ efsânesinde olduğu gibi herkesin mâlumu olacağından şüphe yok. O küpün içinde ‘yüksek devlet menfaatleri’nden ziyade kanun ve geleneklere pek uygun olmayan, sıkıntılı birtakım ilişkilerin çıkması kimseyi şaşırtmayacak.
      <br/>
      Şahsa bağlı yönetimlerin âkıbeti er veya geç böyle sonuçlanmıştır.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/sir-kupu-ve-midasin-faydalari_549036), [web.archive.org (arşiv bağlantısı)](http://web.archive.org/web/20150704225708/http://www.aksiyon.com.tr/kalem-isleri/sir-kupu-ve-midasin-faydalari_549036)
