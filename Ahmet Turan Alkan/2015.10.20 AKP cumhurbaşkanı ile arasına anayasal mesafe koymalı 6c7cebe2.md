# AKP, cumhurbaşkanı ile arasına anayasal mesafe koymalı

*Ahmet Turan Alkan 2015.10.20*

<div class="pNewsDetailMainContent ctx_content" itemprop="articleBody">
 <p>
  Seçimlere sadece iki hafta kaldı. Ağır bir siyasi kriz altındayız. Parlamentonun denetim ve yasama görevini yapamaması, tarafsızlığı çok su götürür bir seçim hükümetiyle yönetiliyor -daha doğrusu yönetilemiyor- olmamız krizi ağırlaştırıyor. 90’ların başlarını hatırlatan bir ümitsizlik havası hâkim. Tamamen fuzûlî ve nâhak yere bir yeni seçime sürüklenmiş olsak da çok şükür önümüzde bir seçim sandığı var ve çoğumuz bu seçim sonucunun krizi hafifleteceğine güvenmek istiyor. Ne var ki 1 Kasım’dan sonra, 7 Haziran sonrasında yaşanan zoraki koalisyon açmazlarına sürüklenme ihtimâli sağduyu sahibi herkesi endişelendiriyor.
 </p>
 <p>
  Yönetim krizlerini seçimle aşamayan bir Türkiye tablosunu kimse hak etmedi; bütün mesele krizi tetikleyenlerin yönetimden ayrılmamak için ‘her şeyi’ yapabileceği ihtimâlinin yüksek görünmesi.
 </p>
 <p>
  Tablo berbat ama aşılmaz değil. Evvela vatandaş olarak üzerimize düşeni yapacak ve Türkiye tarihinin en yüksek katılımlı seçimini gerçekleştirmek için görevimizi eksiksiz yerine getireceğiz. Hemen ardından seçim sonuçlarının sağlıklı ve hilesiz tecelli etmesi için vatandaş olarak halkın sandıkları denetlemesi konusunda hassasiyet göstermemiz gerekiyor. Sonuçlar nasıl tecelli ederse etsin sonraki adımlar şunlar olmalı:
 </p>
 <p>
  Cumhurbaşkanı Erdoğan’ın yaşadığımız siyasi kriz üzerinde vahim bir payı var. Her şeyden önce onun, fiilî başkanlık hülyasından vazgeçmesi gerekiyor. Sayın Erdoğan serbest ve demokratik bir seçimle seçilerek meşrû cumhurbaşkanlığı sıfatını üstlendi fakat anayasadaki yetkilerini, etrafındaki danışman kalabalığının yönlendirmesiyle keyfî anlayışına göre yorumladı. Hükümeti basit bir ‘başkanlık sekretaryası’ durumuna indirgeyen bir tutum sergiledi. Bütün önemli politik kararları tek başına alıyor ve aynı onun gibi seçilmiş hükümet ve parlamentonun söz hakkını ketmediyor. Zaman zaman yönetim üzerindeki fiilî ağırlığını, hukuk mercilerine talimat verecek aşırılıklara kadar vardırdığı da görüldü. Bu şahsî yorum, demokratik parlamenter sistemin taşıyamayacağı kadar ağır bir yük hâline geldi.
 </p>
 <p>
  Tek yol var, krizi durdurmak için: Parlamento ve hükümet anayasal hakkını kullanarak cumhurbaşkanını anayasal çerçeve sınırlarına geriletecek. Bu, daha önce karşılaşmadığımız cinsten fiilî bir dayatma. Kriz, neredeyse iç savaş noktasına kadar tırmandırıldı ama artık bu noktada sistemi daha fazla zorlamamak gerek. Toplumun demokrasiye inancını ve güvenini keyfî bir yorum uğruna suiistimal etmek herkese ağır bedeller ödetebilir.
 </p>
 <p>
  Seçim sonuçları ne olursa olsun, yani AKP kaybetsin veya kazansın görevin büyüğü AKP’ye düşüyor. Fiilî ve keyfî başkanlık uygulaması AKP grubunun ve yöneticilerinin desteği ile ayakta duruyor. Bu destek artık çekilmeli. Bunu, ‘kurucu genel başkan’a sadakatsizlik olarak yorumlamak çok yanlış olur. AKP’den, defalarca bağlılık yemini ettikleri anayasaya uymalarını bekliyoruz ve esasen bu görevi yerine getirmekte AKP grubunun çok geç kaldığını bile söyleyebiliriz. Bu mızrak bu çuvala sığmıyor; kendiliğinden düzelme eğilimi gösteren işlerde bile hükümetin başarısız görünmesi tamamen Sayın Erdoğan’ın eski partisi üzerinde kurduğu politik nüfuz ağırlığı yüzünden oluyor. Aday listelerinden bürokrat atamalarına kadar hemen her noktada partide ağırlığını hissettiren cumhurbaşkanı, partisini ağır bir riskin altına sokarken ülkenin demokratik usullerle problem çözme kabiliyetini de âdeta felce uğratıyor.
 </p>
 <p>
  7 Haziran’dan sonra hemen herkes HDP’den PKK ile arasına anlamlı ve net bir mesafe koyarak terör örgütünden bağımsız, meşru bir siyasi parti gibi davranmasını istemiş ve beklemişti. Aynı görev şimdi AKP’yi bekliyor: Cumhurbaşkanı ile eski partisi arasında anayasal bir mesafenin konulması gerek. Bu hamle hem AKP’nin geleceğini hem cumhurbaşkanının görev süresini selametle tamamlamasını sağlayabilecek en barışçı, en demokratik çaredir. AK Parti artık bütün siyasi itibar ve ağırlığını cumhurbaşkanına kendini siper ederek harcayamaz.
 </p>
 <p>
  O zaman sistem rahatlar, parlamento işlemeye başlar; anayasal kurumlar partizanlık baskısından kurtulmuş bir şekilde normal fonksiyonlarını icra edecektir ve altı önemle çizilmesi gereken en önemli sonuç olarak Türk demokrasisi, sistem arızalarını, -aynı bir kalp cerrahı gibi- kalbi durdurmadan, sistemi dejenere etmeden onarma kabiliyetini göstermiş olur.
 </p>
 <p>
  İşte o noktada rejimin ve Türkiye’nin geleceği hakkında iyimser olmak için esaslı bir sebebimiz var demektir.
 </p>
 <p>
  AK Parti grubuna seslenmek istiyorum; lütfen anayasal görev ve sorumluluklarınızı yerine getiriniz. Türkiye için, partiniz için ve cumhurbaşkanı için!
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/akp-cumhurbaskani-ile-arasina-anayasal-mesafe-koymali_552616), [web.archive.org (arşiv bağlantısı)](http://web.archive.org/web/20151021121247/http://www.aksiyon.com.tr/yazarlar/akp-cumhurbaskani-ile-arasina-anayasal-mesafe-koymali_552616)
