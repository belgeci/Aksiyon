# Kıyamete çeyrek kala durum

*Ahmet Turan Alkan 2015.12.14*

<div class="pNewsDetailMainContent ctx_content" itemprop="articleBody">
 <p>
  Olup bitenleri kısa cümleler hâlinde sıralayıp manzaraya topluca baktığınızda Türkiye Cumhuriyeti’nin parlamenter demokrasiye ve hukuk devletine dayalı bir rejimle yönetildiğine inanmak için ya çok saf veya kötü niyetli olmak gerekiyor.
 </p>
 <p>
  Küçük cümleleri bir tarafa bırakalım: Türkiye, henüz ilân edilmemiş ama her an patlaması muhtemel bir yeni dünya savaşının eşiğinde ve tam göbeğinde. Güney sınırımız katran kazanı gibi fokurduyor. Bir Rus savaş uçağını düşürmemizin ardından geleneksel kuzey komşumuzla güney sınırında tehlikeli restleşmeler içindeyiz; ekonomik ambargo yolda. Yabancı müttefiklere ait çok sayıda uçak, Türk topraklarındaki üslerinden kalkarak her gün Suriye’deki düşman hedeflerini bombardıman ediyor.
 </p>
 <p>
  Burada ilginç bir parantez açalım: Suriye’deki düşman tek, IŞİD. Başta Suriye olmak üzere destekçisi İran ve Rusya IŞİD’le mücadele ettiklerini ileri sürüyorlar. Bitmedi, başta ABD olmak üzere, Türkiye, Almanya, İngiltere ve hatta Fransa bile IŞİD’i düşman ilan ettiler.
 </p>
 <p>
  IŞİD’e herkes düşman ama IŞİD hâlâ Suriye’de. Neredeyse bütün dünyaya meydan okuyor; bu garip bir durum ve içine sürüklendiğimiz kaynayan katran kazanını anlamak imkânsız.
 </p>
 <p>
  Parantezi kapatalım: Güney sınırlarımız âdeta birleşik güçlerin savaş cephesine dönmüş durumdayken, sınırlarımız içinde PKK terör örgütü, bölgenin büyük şehirlerinde alan hâkimiyetini ele geçirmek için elinden gelen bütün melâneti sergilemekten çekinmiyor. Diyarbakır’ın göbeğinde ve muhtelif ilçelerde günlerden beri sokağa çıkma yasağı uygulanıyor. İnsanlar âcil tıbbî ihtiyaçlarını karşılamak için ellerinde beyaz bayraklarla çare arayacak duruma geldiler.
 </p>
 <p>
  Ülke olarak bir hayat-memat çatışmasına sürüklenirken Türk Parlamentosu hâlâ olup bitenler hakkında fikrini belirtemedi, çünkü devreye giremiyor ve bilgilendirilmiyor. Hadiseler üzerine halkın fikir beyan edebildiği tek platform 1 Kasım’da yenilenen genel seçimlerdi. Beştepe Sarayı etkisindeki hükümet, seçimden galip çıkmanın yeterli olduğunu savunarak ülkesini ve halkını ağır bâdirelere sürüklemekte.
 </p>
 <p>
  Bir ilginç parantez daha: 7 Haziran’dan sonra geçici hükümet, ani bir karar değişikliği ile PKK ile sürdürdüğü barış görüşmelerini rafa kaldırdı, ‘her ne pahasına olursa olsun’ aktif çatışma ayarına geçti. Türk seçmeni büyük şehirlerde patlayan bombaların, ölen insanların sorumluluğunu ‘beceriksiz muhalefet’in anlaşmazlığına hamlederek iktidarı yeniden tek başına iktidara taşıdı. Rus uçağının düşürülmesi ve Rusya ile ilişkilerimizin gerginleşmesinden sonra hükümete kamuoyu desteğinin yüzde  49’lardan 55’e, hatta daha üstüne çıktığını söylüyor bazı araştırma şirketleri... Bölgedeki savaş tansiyonu, içerideki kamuoyu baskısını da şirazesinden çıkarmış görünüyor. Özlenen millî birlik ve beraberlik bu mudur acaba?
 </p>
 <p>
  Olağanüstü olayların ortasında olağanüstü bir yönetim altındayız. Hükümet ağzının kenarıyla millî birlik ve beraberlik çağrılarını tekrarlarken vatandaşlarının bir kısmına karşı, bütün Türkiye çapında önceden ilan edilmiş bir ‘sürek avı’na bütün hışmıyla devam ediyor: Yine okullar, dershaneler basılıyor, yoksullara ve öğrencilere yardım ettikleri gerekçesiyle ev kadınları, esnaflar gözaltına alınıyor; iki yıl önce cereyan eden 17-25 olaylarıyla ilgili olarak emniyet ve yargı bürokrasisinde yeni tutuklama dalgaları peş peşe geliyor. Ekranı karartılan muhalif kanalları, gazeteleri, varlığına kayyımla el koyulan şirketleri, bankaları, tutuklanan gazetecileri ise maalesef artık kanıksadık.
 </p>
 <p>
  Eskilerin ‘bindik bir alâmete, gidiyoruz kıyamete’ dedikleri hesap paldır küldür sonu belirsiz bir karanlığa doğru yuvarlanmaktayız. Demokratik rejimlerde hükümetin keyfiliğini sınırlandırıp dengeleyen parlamento denetimi, hür basın, sivil toplum kuruluşları ve bağımsız yargı gibi kurumları devre dışı. Siyasi muhalefetin bir kanadı, Rusya tehlikesini öne sürerek açıktan hükümeti desteklemeye başladı. Öteki kanat, iyi niyetli gayretlere rağmen yakın tarihinde ittifak kurduğu vesayetçi güçlerin tesiriyle şaşkın ve kararsız davranarak kendini etkisizleştiriyor.
 </p>
 <p>
  İtiraz edenler ya terörist, ya paralel veya en yaygın şekliyle terörist paralel suçlamasıyla bertaraf edilip susturuluyor.
 </p>
 <p>
  Ve böyle bir tehlikeli ortamda iktidar yanlısı basın sözcüleri, ‘Türkiye’nin Suriye politikasını eleştirmek vatana ihanettir’ gibi cümleler kurabiliyorlar.
 </p>
 <p>
  Türkiye, dümeni kırılmış fakat motorları hâlâ çalışan bir sürat teknesi gibi tehlikeli ve denetlenemez davranışlarla yüreğimizi ağzımıza getiriyor.
 </p>
 <p>
  İyimser bakmak, şu an için çok uzaklarda...
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/kiyamete-ceyrek-kala-durum_553261), [web.archive.org (arşiv bağlantısı)](http://web.archive.org/web/20151218173053/http://www.aksiyon.com.tr:80/yazarlar/kiyamete-ceyrek-kala-durum_553261)
