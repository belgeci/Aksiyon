# Koalisyon kültürü

*Ahmet Turan Alkan 2015.05.19*

<div class="pNewsDetailMainContent" itemprop="articleBody">
 <p>
  Bu seçimlerde ilk defa oy kullanacak gençler, Türkiye’nin koalisyonlu günlerini hatırlamayacaklardır. Doğrusu özlenecek bir tecrübe değildi ve koalisyon ortakları kendi programlarıyla iktidarda bulunmak arzusu arasında sıkışmış bir psikolojiyle koalisyona rıza gösterirken muhtemel başarısızlıklarını da daha o günden “Ama tek başımıza iktidar değildik; ortağımız bizi engelliyordu!” gerekçesine yıkmaya hazır görünüyorlardı. Ortaklar kalıcı adım atmak ve uzun vadeli icraat yapmaktan çekiniyorlar, iyi işleri kendilerine, başarısızlıkları ise diğer ortağa yıkarak seçmeni politik ortaklık fikrinden yıldırıyorlardı.
 </p>
 <p>
  AK Parti’nin 2002’deki şaşırtıcı seçim başarısının arkasında biraz da koalisyonlardan usanmış seçmenin yılgınlığı vardır; hele hele yüzde 10 barajının her defasında koalisyon sebebi olurken bu defa AK Parti’yi tek başına yüzde 34’le iktidara taşıması da bu hesaba katılmalıdır.
 </p>
 <p>
  Araştırma sonuçları muhtemel bir koalisyon ihtimâlini işaret ederken iktidar sözcüleri -ki buna cumhurbaşkanını da katmak zorundayız maalesef!- daha şimdiden seçim meydanlarında koalisyonun kötülüğünden dem vurarak seçmenin şuuraltını uyandırmaya çalışıyorlar.
 </p>
 <p>
  Koalisyon olsun veya olmasın, seçmeni daha şimdiden koalisyon fikri aleyhine terörize etmek hem yanlış hem de uygunsuz bir vücut dili gösterisidir.
 </p>
 <p>
  Yanlış; çünkü bir ortaklığı yürütme sabır, erdem ve dirayetini göstermek ‘demokratik kültür’ dediğimiz küllî birikimin en önemli parçalarından biridir. Sınırlı ve kısıtlanmış bir politik güçle hükûmet etmek için, tek parti iktidarlarından daha fazla enerji ve hüner gerektiriyor. Elbette ideal olan tek partinin iktidarıdır ve tek partili iktidarın avantajları koalisyonlardan daha fazladır...
 </p>
 <p>
  Fakat...
  <br>
   Fakat son üç yılda öyle günler geçirdik ve yaşamaktayız ki bir siyasi partinin tek başına ülkenin bütün bürokrasisine, kurumlarına, yargıya, iş dünyasına, basına egemen olduğu inanılmaz şeylerle karşılaşıyoruz. Normal demokrasilerde tek parti iktidarını dengeleyen ve onu keyfilikten alıkoyan ‘güçler ayrılığı’ prensibi Türkiye’de artık işlemiyor. Yargı bağımsız ve tarafsızlığını kaybederek doğrudan hükümetin iradesine râm oldu. Parlamento denetimi işlemiyor, basın ağır baskılar altında; protesto hakları kısıtlanıyor. İş dünyası vergi denetimleriyle köşeye sıkıştırıldı. Hâkimler savcılar tutuklanıyor, gazetelerin malvarlığına el konulacağı tehditleri uçuşuyor ortalıkta. Tek kelimeyle inanılmaz ve çılgın bir dönemden geçiyoruz.
  </br>
 </p>
 <p>
  Koalisyon, tam da böyle bir ortamda, kendi keyfinden başka hiçbir demokratik kuruma aldırış etmeyen bir yönetimi dengeleyip anayasal sınır içine çekmek için bir şans. Doğrusunu isterseniz günün birinde koalisyonlu dönemleri özleyeceğimi hiç düşünmezdim.
 </p>
 <p>
  Şimdi iki demokratik çıkış yolu kaldı: İlki AKP’nin seçimi kaybetmesi, ki bu bilinen sebeplerden ötürü pek kolay bir ihtimal gibi görünmüyor. İkincisi ise AKP’li veya onsuz bir koalisyon yapısının hükûmet etmesi. Bunlar içinde koalisyon daha mantıklı ve akla yatkın bir çözüm ihtimâlidir.
 </p>
 <p>
  Tek parti hükûmetinin hukuk tanımaz icraatından ağzımız yandı; özellikle yargının bu kadar kolay bükülüvermesi ve hükümet denetimine girmesi, demokrasiye inanan, demokratik kültürü savunan çevreleri derinden endişelendiriyor. Hükümeti denetleyebilecek hiçbir anayasal güç yok artık.
 </p>
 <p>
  YSK bile, seçimlerin dürüstçe icrasından sorumlu anayasal bir kurum olarak Sayın Erdoğan’ın ‘seçim kampanyası çalışmaları’ karşısında bir yorum yapmaktan kaçınabiliyor.
 </p>
 <p>
  Bu fiilî durumun ortaya çıkardığı ders şudur: Demokratik kültür, eğer bir deniz ise biz o suda sadece ayaklarımızı ıslatabiliyoruz. Aydınların ve bürokratların romantik sevgisi ile zaman zaman demokratik hükümet denemeleri yapmaya çalıştık fakat başaramadık. Geleneksel monarşik kültürümüzün derununda gizlenen “Bir Atatürk, bir padişah, güçlü bir lider çıksın, hepimizi kurtarsın” yaklaşımı yeniden nüksetti.
 </p>
 <p>
  Demokrasi kültürünü, onun yoksulluğunu tatmadan da öğrenebilirdik fakat bütün kostaklanmalarımızın aksine ve her mânâda ‘Kitâbî’ bir toplum değiliz, olmaya da niyetimiz yok gibi görünüyor; öyleyse ya en kötü örneklerin zararını görerek öğreneceğiz veya demokratik kültürü veya politik tarihin ağalık, sultanlık, dikta dehlizlerinde kaybolacağız.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/koalisyon-kulturu_550941), [web.archive.org (arşiv bağlantısı)](http://web.archive.org/web/20150718120857/http://www.aksiyon.com.tr/kalem-isleri/koalisyon-kulturu_550941)
