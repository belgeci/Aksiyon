# Evlat etiyle beslenmek

*Ahmet Turan Alkan 2015.08.24*

<div class="pNewsDetailMainContent" itemprop="articleBody">
 <p>
  Bir kamu hizmetini yerine getirirken ölenler, dünyanın her yerinde, bütün kültür ve geleneklerde ayrıcalıklı bir sıfatla yâd edilmişlerdir. Evrensel bir kavram üzerinde konuşuyoruz. Şehitlik, sadece İslâm kültürüne veya Türkiye’ye mahsus bir olgu değil. Bir ölünün ardından yerine getirilen bütün törenler, işlemler ve anmalar, gerçekte ölen için değil, geride kalanlara yöneliktir ve bu hâliyle evrenseldir.
  <br>
   Şehadet dinle ilgili bir kavram. ‘Allah yolunda’ ölenlere verilen dinî mazhariyetin, zamanla bütün kamu hizmetlerini kapsayacak derecede genişletilmesi şu ihtiyacın altını çiziyor: Geride kalanları bir şekilde teselli etmek, onurlandırmak lâzımdır. Böylece şehâdet, ‘din’ alanından taşarak ‘kamu’ya doğru yayılır, resmî bir mahiyete bürünür. Kamu hizmeti de gerektiğinde dinî bir renge boyanır.
   <br>
    Türkiye, laik bir devlet. Bu cümle gramatikal açıdan kurallı görünüyorsa da hakikatine sâdık değil. TC devleti sadece din görevlilerine kadro verip maaş ödemekle yetinmiyor, bir kamu hizmetinde, ülkesi için hizmet ederken ölenlere de -üstelik kanun ve yönetmelikle- dinî mertebe de (şehitlik unvanı) bahşediyor. Daha kolay ve maliyetsiz bir yönetim konforu sağlamak için dinin laik bir ambalâjla tüketilmesi, Türkiye’de dikkat çekmez. Zira ‘laik devlet’, kolay yönetim söz konusu olduğunda, ‘halkın yüzde 99’u Müslüman efsanesi’ne yaslanarak pratik, daha doğrusu tutarsız yaklaşımı benimser.
    <br>
     Bundan daha kötüsü Türkiye’de siyasetin laik ilkeler üzerinden değil, bilakis dinî kavramlar tüketilerek ve sömürülerek yapılmasıdır. Kanun koyarken dinî referans kullanmaktan ödü kopan rejim, topluma acı ilâç içirmek gerektiğinde aniden aslî köklerini ve ‘fıtrat’ını hatırlayıverir. İşte o yüzden “Artık şehit cenazeleri gelmesin; anaların yüreği yanmasın” cümlesi kadar “Ne mutlu şehit ailelerine” cümlesi de samimiyet yükünden sıyrılarak aynı derecede siyasi kirlilik ihtiva ediyor.
     <br>
      “Artık şehit cenazesi gelmesin; analar ağlamasın” cümlesi, açılım ve çözüm politikalarının mottosuydu; etkili oldu; siyasi rant üretti ve siyâseten işe yaradığı sürece propaganda edildi. ‘Ne mutlu şehit ailelerine’ ise halkın dindar fıtratına seslenen ve oradan beslenmek isteyen bir başka politik manevranın sesidir. Bu temenni, şehide bir övgü değil, şehit ailelerinin öfkesini yatıştırmaya yönelik politik bir jestten ibaret. Kelimeleri ‘dinî bir şey’den bahsediliyor izlenimi verse de cümle aslında kaskatı politiktir.
      <br/>
      Yanlış, hatta kirli politik adımlar neticesinde canından olan kamu görevlilerinin yakınlarına, ‘Evlatlarımız bu vatana feda olsun’ diye başsağlığı vermek hiç inandırıcı olmuyor. Çünkü her nedense bu şehadet mertebesi, siyasi elitlerin yakınlarına hiç denk gelmez ve bundan dolayı siyasi elitlerin “Ah niçin bizim evlatlarımıza şehadet nasip olmuyor” diye üzüldüklerini hiç sanmıyorum.
      <br/>
      Şehadet mertebesi, pasaklı ve aşağılık siyasi emeller uğruna hoyratça tüketiliyor, anlamı saptırılıyor ve halkı cahil yerine koyarcasına kötüye kullanılıyor. 28 Şubat döneminde cuma vakti camide görünmekten korkup tenhalara sıvışan kamu görevlilerinin mürâiliği, şimdi camide şehit cenazesi başında siyasi nutuk çeken politikacılarla aynı kareye girmek için çabalayan bir başka riyâkârlığa dönüştü.
      <br/>
      Evlatlarının etini çiğneyip tükürerek yürütülen bir siyasetin esiri olduk. Kadere imanımız var ama, ‘bu çocuklar, sonuçları beğenilmeyen bir genel seçim sonrasının kurbanı oldular’ anlayışı çok yaygınlaşıyor.
      <br/>
      Politik kâr uğruna harcanmayan, tüketilmeyen değer kalmadı: Vatan, millet, cami, şehadet, millî ve manevi değerler, yüce dinimiz gibi kelimeler her miting sonrasında temizlik görevlilerinin duygusuzca süpürüp attığı çöpler hâline getirildi. İnsanların bu kavramları hâlâ ciddiye almasını sağlamak için bu mübarek değerlerin tehlike altında olduğuna da inandırmak lâzım. İşte Türkiye’de politika bu iki kutup üzerinden yürütülüyor: “Din düşmanı vatan hainlerine karşı safları sıklaştıralım!”
      <br/>
      Bu algı yalan, bu algının hakikati yok ve bu algıyı canlı tutarak ayakta kalmaya çalışanlar, aslında dine ve dinî değerlere hiç saygı duymuyorlar.
      <br/>
      Avrupa’da Laisizm, dinî değerlerin insanları öğürtecek derecede kötüye kullanılmasından sonra sert bir panzehir olarak zuhur etti; dinî referanslar bunun için peşinen değersiz kabul edildi. Bizdeki gidişat aynen o yöndedir.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/evlat-etiyle-beslenmek_552052), [web.archive.org (arşiv bağlantısı)](http://web.archive.org/web/20150910191026/http://www.aksiyon.com.tr/yazarlar/evlat-etiyle-beslenmek_552052)
