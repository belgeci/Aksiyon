# Havuz düzeni tehlikede!

*Ahmet Turan Alkan 2015.06.23*

<div class="pNewsDetailMainContent" itemprop="articleBody">
 <p>
  * Türkiye siyasi hayatta yeni bir dengeye doğru gidiyor. Bu cümlenin açık anlamı AKP’nin artık tek belirleyici olmaktan çıkmış olduğudur. Önümüzdeki koalisyon döneminde AKP, -Cumhurbaşkanı faktörüne rağmen- uyumlu ve koalisyon protokolüne sadık bir ortak rolüne rıza göstermek zorunda.
 </p>
 <p>
  * Seçimler, yüksek dozda ideolojik ve intikamcı duygular altında cereyan etti. Öyle ki AKP iktidarının sebep olduğu diplomatik bozgun (Suriye ve Ortadoğu politikaları) bile hemen hemen hiç konuşulmadı. Seçmen, sadece sosyal bazı yardımlar konusunda muhalefetin vaatlerini ciddiye alırken, AKP’nin hukuksuz yönetiminden duyduğu rahatsızlığı da dışa vurdu.
 </p>
 <p>
  * Dış politikada Türkiye, yakın tarihinde hiç bu kadar çaresiz ve edilgen bir duruma düşmemişti. Suriye sınırlarımızdaki üç Kürt kantonu, geçen hafta ABD’nin önderliğindeki askerî ortaklığın hava desteği ile birbirine bağlanarak yeni bir devletin kuruluşuna sahne olurken Türk hükümeti ne anlama geldiğini kendilerinin bile pek bilmediği bazı mırıldanmalar dışında bu fiilî oldu-bittiyi kabullenmek zorunda kaldı. Seçmenin dış politika başarısızlığını sanki hiç yokmuş gibi kaale almamasında, içeride rejimin giderek despotlaşan bir polis ve muhaberat devleti şekline bürünmesinin payı çok büyüktü.
 </p>
 <p>
  * Mevcut koalisyon alternatifleri arasında en realist görünen ihtimâlin bir AKP-CHP ortaklığı olduğu giderek netleşmeye başladı. Uluslararası finans çevrelerinin temennisi doğrultusunda Türk sermayesini tek başına temsil eden TÜSİAD da aynı doğrultuda niyet açıkladı. Bunun yanında bir AKP-MHP ortaklığının az da olsa gerçekleşme payını yabana atmamak gerekiyor.
 </p>
 <p>
  * Terkibinde hangi partiler olursa olsun yeni koalisyonun genel hatları bakımından bir onarım ve normalleşme programı üzerinden yürüyeceği açıktır ve galiba beklentilerin aksine yeni hükümetin ilk icraatı, uluslararası piyasaların beklentisi doğrultusunda ekonomiyi devlet himayesinden çıkararak kendi ayakları üzerinde durabilen ve dünyada rekabete açık bir yeni yapılandırmaya götürmek olacak.
 </p>
 <p>
  * Yüzde 60’lık kitlenin beklentisini temsil eden ‘Hukuk devleti restorasyonu’ biraz daha zaman alacak gibi görünüyor. Esasen, kısaca ‘Normalleşme’ diye adlandırdığımız, Türkiye’de hukuk devletinin yeniden işler hâle gelmesi ekonomiyi normalleştirmenin yanında hemen hiç ilave bütçe harcamasına dayanmayan, sadece Bakanlar Kurulu kararı veya kanun düzenlemeleriyle onarılacak basit tedbirlerden ibaret halbuki; yine de ekonomi yanında önceliğe sahip görünmüyor. Bu durum, hukuksuzluktan çok canı yanmış kesimleri hoşnut etmeyebilir ve bu iyileştirmelerin biraz zaman alacağı tahmin olunabilir.
 </p>
 <p>
  * Yeni koalisyonun, Sayın Erdoğan açısından öncelikli anlamı, artık ekonomi yönetiminde tek karar verici durumdan çıkması olacak. Cumhurbaşkanı, hızla anayasal çerçevesine dönmek zorunda; bu ise, şahsi inisiyatifine bağladığı devlet fonlarının kesin olarak yeni hükümetin denetimine geçmesi şeklinde sonuçlanacak. AKP, bir şekilde yine, hükümet ortağı olarak iktidarı -eski şartlarda olmasa da- paylaşmaya devam edecek ancak Sayın Erdoğan için, muktedirlik günleri sona ermiş bulunuyor. Kısaca ‘havuz düzeni’ tehlikede!
 </p>
 <p>
  * Süleyman Demirel’in vefatı bütün çevrelerde samimi bir üzüntüyle karşılandı ve hemen herkes onun aslında hep demokrasiden yana tutum takınan ve cumhurbaşkanlığı döneminde iyi izlenimler bırakan bir devlet adamı olduğunu düşündü. Oysaki merhum Demirel, 28 Şubat sürecinde, aralarında bu satırların yazarının da bulunduğu geniş bir çevre tarafından askerî vesayet düzenini kolaylaştırmaktan ötürü haklı olarak eleştirilmişti. Demirel’in vefatının ardından yükselen teessür duyguları, biraz da hâlihazırdaki cumhurbaşkanı ile mukayese edilmesinden kaynaklanıyor. Bu çelişik duygular, son iki yılda aşırı gücün kontrolden çıkardığı iktidarın, ülkede ne kadar derin bir zihnî çöküntü meydana getirdiğini gösteriyor.
 </p>
 <p>
  * Önümüzdeki dönem, dar gelirli çevreler için sıkıntılı geçecek. Çünkü ekonomik iyileştirme ve yeniden yapılanma, Türkiye’nin yeniden hukuk devleti ayarlarına dönmesinden daha zahmetli ve gündelik hayatı daha çok etkileyen bir tabiata sahip. Bir anlamda AKP hükümetlerinin keyfî ekonomik politikalarını, AKP’nin ortak olduğu yeni koalisyon kabinesi tasfiye etmek durumunda.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/havuz-duzeni-tehlikede_551340), [web.archive.org (arşiv bağlantısı)](http://web.archive.org/web/20150722124737/http://www.aksiyon.com.tr/kalem-isleri/havuz-duzeni-tehlikede_551340)
