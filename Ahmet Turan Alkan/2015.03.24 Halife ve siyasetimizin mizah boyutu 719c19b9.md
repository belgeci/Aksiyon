# Halife ve siyasetimizin mizah boyutu

*Ahmet Turan Alkan 2015.03.24*

<div class="pNewsDetailMainContent" itemprop="articleBody">
 <p>
  Doğrudan ilgilenmediğimiz fakat basına akseden tuhaf haberlerden ötürü haberdar olduğumuz ilginç bir siyasi gelişme yaşanıyor. AKP’lilerden bir kısmı, parti büyüklerine hitaben, “Ben de varım ve buradayım; beni unutmayın” mesajı vermek için mizah edebiyatımıza malzeme teşkil edecek garipliklere imza atıyorlar. İktidar partisi, her zaman olduğu gibi aday adaylarınca büyük rağbet görüyor ve benzerlerinin arasından fark edilerek sıyrılmak isteyenler illâ ki kamuoyunun dikkatini çekecek bir şey yapmaları gerektiğini düşünüyorlar; zira rekabet çok sert, aday sayısı ise fazla.
  <br>
   Vaktiyle fotoğraf dükkânlarında isteyen müşteriye mizansen görüntü vermek için çeşitli dekorlar ve aksesuarlar bulundurulurdu. Son zamanlarda abartılı ve gerçekten uzaktan taklit Osmanlı kaftanları, sadrazam kavukları, kitch sanatının en berbat numunelerini teşkil eden taht benzeri komik koltuklarıyla gençler, herhâlde eğlence olsun diye fotoğraf çektirme modası başlatmışlardı. Bu mizansenden yararlanan bazı AKP aday adaylarının, herhâlde Osmanlı torunu olduklarını imâ etmek için bastırdıkları kavuklu, kaftanlı kartvizit ve broşürlerle işin suyu çıktı.
  </br>
 </p>
 <p>
  Siyasetin eğlenceli yönünü haylidir unutmuştuk; siyasi hayat çok sert, hatta neredeyse ölümcül bir spor türü gibi yapılıyor Türkiye’de. İşin içine espri ve mizah katabilecek az sayıda insan var fakat eğlence boyutunu özleyenler herhâlde bu kadar naif aday kampanyaları beklemiyor olsalar gerektir.
 </p>
 <p>
  Haberlere göre aday adayları, sayı çokluğundan ötürü pek sert ve çetin bir yarışa girişmiş durumdalar. Rekabetin ilk maddesi ise hâliyle kendisinin partiye ve lidere ne kadar sadakatle bağlı olduğunu göstermenin yanında istenmeyen adayların aleyhinde ihbar furyası başlatmak olmuş.
  <br>
   -Filanca aday paraleldir; oğlunu filan dershanede, yeğenini falan özel okulda okuttu; vaktiyle de paralel örgüt mensuplarıyla iyi ilişkileri vardı, cinsinden ihbarların havada uçuştuğunu belirtiyor gazeteler. Meselenin birinci elden gözlemcisi AKP yöneticileri, bu gibi saçma sapan ihbarlarla boğuşmaktan kim bilir nasıl hafakanlar geçiriyordur?
   <br>
    “Eşitler arasında birinci” olmak kastıyla olsa gerek AKP’li bir il başkanı, “Uzun adama muhtar bile olamaz dediler; önce başbakan, sonra reisicumhur oldu. Şimdi de başkan olamaz diyorlar. Halife geliyor hazır olun” mesajı yayımladıktan sonra gelen tepkiler üzerine “ben halifeyi başka mânâda kullandım” diye çark etmiş.
   </br>
  </br>
 </p>
 <p>
  Kavrama dikkat buyrulmalı. Demokratik ve laik bir anayasanın çatısı altında demokratik siyaset yapacağını -zımnen de olsa- kabul etmesi gereken birtakım siyaset adamlarının gönlünde yatan en büyük aslan ‘Halife’dir. Hilâfet ve halifenin niteliği üzerine uzun bir fasıl açmanın gereği yok. İslâm’da siyaset üzerine kitap yazan eski müellifler, ilk şart olarak halifenin ‘âdil’ olması gerektiği üzerinde dururlar. Bu bile başlı başınca ince bir nükte değil midir?
 </p>
 <p>
  Halife?
 </p>
 <p>
  Yazıda hep AKP kısaltması geçiyorsa da siyasi hayatımızda durum üç aşağı beş yukarı böyle: Lidere sadakat, liyakatın daha üstünde. Sadakat kavramı burada dâvâya veya partiye bağlılığı değil, başka bir şeyi ifade ediyor: “Ben size problem çıkarmam, emirlerinizi yerine getiririm, dediklerinizi harfiyen uygularım. Bana güvenebilirsiniz.”
 </p>
 <p>
  Aksini tasavvur edebilir misiniz? Üyesi olduğu partinin yöneticilerini veya politikasını alenen eleştirmeye kalkışan bir siyaset adamının siyasette başarılı olma şansı, Boğaz Köprüsü’nden atlayanın sağ kalma ihtimâlinden daha zayıftır. Herkes maiyetinde uysal kullar, itaatkâr elemanlar, sâdık neferler istiyor, arıyor ve buluyor. Kendi başına, bağımsız düşünmesini becerebilenlerin yapacağı tek şey var; ya kabiliyetini gizlemek veya siyaset sahnesinden uzak durmak. Sırf bu niteliklerinden ötürü siyasi hayatları başlamadan biten yakın tanıdıklarım oldu. Siyasete büyük kalite ve heyecan getirebilirlerdi ama bir şekilde ötelendiler ve saf dışı kaldılar.
 </p>
 <p>
  20 sene önce tanınmış bir siyaset adamıyla sohbetimizde şöyle demişti: “Yukarılara çıkınca kaide şudur: Kimse, yanında suç işleyemeyeceği derecede güvenilmez birini etrafında görmek istemez. Elekler böyle çalışır!” Bu hükmü yanlışlayan çok az örnekten bahsedilebilir; belki hiç!
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/halife-ve-siyasetimizin-mizah-boyutu_550258), [web.archive.org (arşiv bağlantısı)](http://web.archive.org/web/20150707094717/http://www.aksiyon.com.tr/kalem-isleri/halife-ve-siyasetimizin-mizah-boyutu_550258)
