# Gül?

*Ahmet Turan Alkan 2015.04.21*

<div class="pNewsDetailMainContent" itemprop="articleBody">
 <p>
  Abdullah Gül, AK Parti’nin kurucularındandı. Evvela emaneten Başbakanlık görevini üstlendi. Ardından Başbakan Yardımcısı ve Dışişleri Bakanı olarak kabinede görev yaptı. 2007’deki Cumhurbaşkanlığı süreci, Türkiye’de siyasetin kimyasını değiştiren bir dizi gelişmeye yol açtı. Gül’ün adaylığını sindiremeyen vesayet çevreleri, meşhur e-muhtıra olayıyla Gül’ün adaylığına engel oldu. Nisan 2007’de Cumhurbaşkanlığı seçimini gerçekleştiremeyen iktidar grubu, 22 Temmuz’daki genel seçimlerin ardından, 357 vekilin oyuna rağmen anayasal bir içtihat sebebiyle mağdur edilen Gül’ü bu defa 339 oyla seçmeyi başardı.
 </p>
 <p>
  Gül, Meclis’te ettiği tarafsızlık ve siyaset üstü kalmak yeminine 7 yıllık görevi müddetince sadakat gösterdi. Anayasa’nın çizdiği çerçevede dengeli bir görev anlayışıyla üstlendiği değerli temsil görevine halel getirmedi.
 </p>
 <p>
  Türkiye’de siyasi hayatın ortasına züccaciye dükkânına dalan bir fil gibi giren 17-25 yolsuzluk iddiaları, dolaylı olarak Abdullah Gül’ü de etkiledi. O tarihe kadar dengeleri gözeterek sürdürdüğü temsil görevinde, eski partisi ve arkadaş çevresiyle asıl misyonu arasında tedirginliğe kapılmasına yol açtı. Görev süresinin son altı ayında Gül, hükümetten gelen antidemokratik kanun teklifleri karşısında çok zor durumlarda kaldı. Bunlardan bazılarını ‘sempatik yol’dan yönetmeye çalıştıysa da iktidarın bürokrasi, özellikle yargı, emniyet ve istihbarat bürokrasisi üzerinde tam bir tahakküm kurmasına yol açan kanunlar konusunda ‘yâri de ağyarı da küstürmemek’ gibi ikircikli bir yolu tercih etti.
 </p>
 <p>
  Şahsi kanaatime göre, son derece başarılı siyasi kariyeri, görevinin son aylarında ağır bir imaj kaybına uğradı.
  <br>
   Nihai kararlarında iktidardan gelen bütün antidemokratik ve kişi haklarını zedeleyen kanun tekliflerini bekletmeksizin imzalamasına rağmen Gül, eski partisinden ve çevresinden görmesi gereken sıcaklığı bulamadı. Bu soğuk tavrın uyandırdığı hayal kırıklığını, görevinin son aylarında basın danışmanı ve bizzat eşi Hayrünnisa Gül tarafından verilen demeçlerde görmek mümkündür.
  </br>
 </p>
 <p>
  Sonraki gelişmeler şaşırtıcıydı. Gül, partisi tarafından istenmeyen adam muamelesine tâbi tutuldu. Parti içindeki taraftarları tasfiyeye uğradı. Partiye dönüşü resmen engellendi ve genel başkanlık yarışına katılması mümkün olmadı. Önümüzdeki seçimlerde milletvekili olarak aday bile gösterilmedi.
 </p>
 <p>
  Belki eski partisi değil ama dönemin başbakanı ve kader arkadaşı Erdoğan’ın Gül’le artık çalışmak istemediği net olarak anlaşılmıştı.
  <br>
   Abdullah Gül, bazılarının tahmini aksine, partisi tarafından açıkça mağdur edildiği tezini işleyerek siyasi hayatımızda daima karşılık görmüş mağduriyet kartını kullanmadı. Bunun yerine vaktiyle Fransa’da De Gaulle’ün, İngiltere’de Sir W. Churchill’in, Türkiye’de Süleyman Demirel’in üstlendiği, ‘Merkez siyasetin ağır kilit taşı’ rolünü tercih ettiği varsayımına ulaşıyoruz ve davranışları da böyle gösteriyor. Gül, tahminimce, işler büsbütün sarpa sardığında kendisine her zaman emanet teslim edilecek ehil ve güvenilir kişi olarak gündelik küçük dalgalanmalardan uzak durmayı tercih ediyor.
  </br>
 </p>
 <p>
  Bu, normal şartlarda ağırbaşlı ve onaylanabilir bir duruş yeridir fakat Türkiye’de siyasi hayat son derece önemli bir hayat-memat meselesiyle yüz yüzedir. Küçük dalgalardan değil, bütün sistemi ve rejimi altüst edebilecek şiddetli fırtınalardan söz ediyoruz. Bu fırtına o kadar güçlü ve korkutucu ki ‘Merkez sağ siyasetin güvenilir ve ağır ağabeyi’ olarak Sayın Gül’ün beklentilerini de boşa çıkarabilir pekâlâ.
 </p>
 <p>
  Önümüzdeki dönem önemli. AK Parti’nin 2011 seçimleriyle başlayan 3. dönemi, Türkiye açısından başarılı ve verimli geçmedi. Demokratik hukuk devleti ve parlamenter sistem ağır yaralar alarak güçsüzleşti. Türkiye’yi yeniden hukuk devletinin fabrika ayarlarına döndürecek dengeli bir merkez siyaset aktörlerine duyulan ihtiyaç son derece açıktır. Sayın Gül, nasip olur da bu restorasyon döneminde siyasi bakımdan hâlâ “ağır ağabey” olarak kalmayı başarabilirse kendisine önemli vazifeler düşebilir lakin ifade ettik, Gül’ün şimdilik sergilediği sabırlılık ve temkin gösterisi, zamanlama açısından yanlış bir hesap olabilir.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/gul_550629), [web.archive.org (arşiv bağlantısı)](http://web.archive.org/web/20150708083544/http://www.aksiyon.com.tr/kalem-isleri/gul_550629)
