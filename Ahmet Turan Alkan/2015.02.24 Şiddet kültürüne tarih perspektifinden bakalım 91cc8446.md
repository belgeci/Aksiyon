# Şiddet kültürüne tarih perspektifinden bakalım

*Ahmet Turan Alkan 2015.02.24*

<div class="pNewsDetailMainContent" itemprop="articleBody">
 <p>
  Geçen hafta ülkenin en çok konuşulan meselesi, Tarsus’ta bir genç kızın başına gelen facia idi. Bu korkunç olay hemen her kesimde ‘aynaya bakmak’ ve içimizdeki şiddet eğilimiyle yüzleşmek için bir vesile teşkil etmelidir. Konuyu sadece -hep yaptığımız gibi- maganda erkeklerin korunmasız kadınlara karşı vahşice davranması çerçevesinde ele alırsak birkaç günde unutur ve -maazallah!- aynı cinsten başka bir olayla karşılaşınca, sanki daha önce hiç benzeri şeylerle karşılaşmamışız gibi davranırız.
 </p>
 <p>
  Politik sistemimize bakarak biz Türklerin şiddetle ilgisini kestirmek mümkün görünüyor: İçimizden birilerinin kadınlara reva gördüğü şiddetle, devletin ‘düşman’ bildiklerine davranışları arasında mahiyet bakımından fark yok. Son bir buçuk yıl içinde, Türkçe sözlüklerde bulanabilecek en aşağılık, en adi sıfatlar, iktidar yandaşları tarafından Hizmet Hareketi aleyhine kullanıldı. Devletin bütün imkânları seferber edilerek yarım asra yaklaşan geçmişi boyunca en küçük şiddet gösterisinden bile uzak durmuş bir sivil toplum teşekkülü hakkında linç kampanyası açıldı.
  <br>
   Şikâyet maksadıyla söylemiyorum; çünkü itibar linçine uğramaya artık alıştık gibi bir şey. İnsanların mühimce bir kısmı aldırmıyor bile; kimi, “Oh olsun, onlar daha fenasını yapmıştı” diye mırıldanıp başını öbür tarafa çevirerek geçip gidiyor, diğer bir kısmı ise daha düne kadar hısım derecesinde yakınlık duyduğu ve iyi tanıdığı insanlarla medenî alâkayı kesmiş durumda...
  </br>
 </p>
 <p>
  Şiddet, politik kültürümüzün en tanıdık, en bildik parçası. Daha dün bir 28 Şubat paşası, dönemin içişleri bakanını açık açık ‘bakanlık önünde kazığa geçirmek’ ile tehdit etmişti. 1961’de biri başvekil, ikisi bakan üç seçilmiş politikacıyı mahkeme kararıyla astık. 30 yıl daha geriye giderseniz İstiklâl Mahkemeleri aracılığı ile tek parti döneminde ipe sallandırılan çok sayıda muhalif politikacının fotoğrafıyla karşılaşacaksınız. Övünüp durduğumuz Osmanlı devlet geleneğinde “salben idam”lar alışıldık hadiselerdi. O dönemin hükümet darbeleri pek kanlı sonuçlanır, kaybeden tarafın mensupları bazen evleri kundaklanarak, bazen saray surları önünde parça parça edilip köpeklere yedirilerek, çengele geçirilerek veya bir katırın ardında sürüklenerek şehir sokaklarında gezdirilir ve çoğunun cenaze namazı bile kılınmazdı. Siyasi geleneğimizde kaybeden tarafın hukuku yoktur. Galiplerin işlediği hunharca cinayetler yanına kâr kalır, mağluplar bütün mal varlığını kaybederek sadece canlarını kurtarabilmişler ise hamdedip gözden kaybolmayı tercih ederlerdi. Küçüklü büyüklü memuriyetlerde alenî veya gizliden rüşvet alınıp verilmesi ise hiç de şaşırtıcı değildi.
 </p>
 <p>
  Eğri oturup doğru konuşacağız; bu halkın politik kültürünün üstünde insan derisi kadar ince ve dayanıksız bir demokrasi cilâsı var. Hemen altında ise, genel hatları itibariyle monarşi ile geçen uzun asırların (Türkiye tarihinde 10, umumi İslâm tarihinde 14 asır) izi var. Monarşik kültür, halkın adâletle muamele ve iâşesine mukail sultanın sorgulanmamasına dayanır. Adaletsiz muamele ve kıtlık en tanıdık isyan sebebidir ve gelenekseliyle, moderniyle bütün toplumlarda bu kural geçerlidir. Hükümet merkezi olması sebebiyle İstanbul ahalisi ve özellikle İstanbul esnafı, dönemin hükümetlerine (yani sadrazam ve onun emrindeki bürokratlara), Yeniçeri isyanlarında önemli roller üstlenmiş ve hareketlerine meşrûluk kazandırmak için ulemâ ile işbirliği içinde bulunmuşlardır. Halkı huzursuz eden bu gibi gerekçeler, Osmanlı yönetimi tarafından “nizâm-ı âlem”, (yani bugünkü dille anlamak gerekirse asayiş ve halkın rahatlığı) kavramıyla adlandırılır ve son derece önemsenirdi. Devlet otoritesine itaatin karşılığı, devletin temel beklentileri karşılamasıydı.
 </p>
 <p>
  Politik kültürümüzü biraz kazıyınca altından birbirinden dehşet verici güç ve şiddet gösterileri çıkıyor. Kültürün diğer şubelerinde bu ortalamanın üstüne çıkmak mümkün mü?
 </p>
 <p>
  Bu beklentiler içinde demokratik talepler yok ne yazık ki; toplumumuzun devletten bekledikleri arasında demokratik haklar ancak son birkaç on yılda listeye girebildi ve toplumda henüz sahici bir karşılık bulmuş değil. Unutmamalı ki ‘kadın hakları’ da çoğulculuk, güçler ayrımı, hukuk devleti, şeffaflık, azlıktakilerin çoğunluk içinde rahat yaşayabilmesi gibi nice benzeriyle birlikte demokrasi kültürünün olmazsa olmazları arasındadır.
  <br>
   Kadın cinayetlerine magazin bakışıyla bakmak yetmez; tarihî ve sosyolojik perspektif de gerekir.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/siddet-kulturune-tarih-perspektifinden-bakalim_549102), [web.archive.org (arşiv bağlantısı)](http://web.archive.org/web/20150705201216/http://www.aksiyon.com.tr/kalem-isleri/siddet-kulturune-tarih-perspektifinden-bakalim_549102)
