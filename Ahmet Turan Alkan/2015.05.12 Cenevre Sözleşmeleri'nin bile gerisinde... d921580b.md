# Cenevre Sözleşmeleri'nin bile gerisinde...

*Ahmet Turan Alkan 2015.05.12*

<div class="pNewsDetailMainContent" itemprop="articleBody">
 <p>
  1859’da, İtalya’nın kuzeyinde Avusturya ve Fransa ordusu arasında, Solferino mevkiinde toplam 200 bin askerin katıldığı büyük bir savaş oldu. 9 saatten fazla süren bu çatışmada her iki taraftan 6 bin civarında asker öldü. Bu savaşın dehşeti, ma’şeri vicdanda öyle büyük bir isyana yol açtı ki neticede ‘Cenevre Anlaşmaları’ denilen evrensel harp hukuku prensiplerinin doğuşuna sebep oldu. Uluslararası Kızılhaç ve Kızılay hareketinin başlangıcı da bu savaşa gösterilen tepkilere dayanır.
 </p>
 <p>
  Cenevre Sözleşmeleri 1864’te başladı ve fasılalarla devam ederek 1949’da nihai şeklini aldıktan sonra 1977’de ‘Uluslararası silahlı çatışmalarda mağdurların korunması’ protokolüyle devam etti. İç hukukunu diğer hukuklardan üstün tutmak konusunda pek hassas olan Türkiye, savaş sonrasında hür dünyaya egemen olan demokrasi rüzgârının tesiriyle 1949’da 195 devletle birlikte bu anlaşmaya imza koydu.
 </p>
 <p>
  Cenevre Sözleşmesi’nden sonra Türkiye, BM İnsan Hakları Bildirgesi ve ardından Avrupa Birliği hukuku ve AİHM’nin yargısını iç hukukundan daha yükseğe koyan kabulleriyle evrensel hukuka itaatkârlık gösterdi ki bu şu anlama geliyor: Sadece savaşta ve uluslararası çatışmalarda değil, iç hukuku ilgilendiren alanlarda da tarafı olduğumuz evrensel hukuk normlarına uyma mükellefiyetimiz var. Nitekim Avrupa İnsan Hakları Mahkemesi’ne taşınan iç hukuk ihlâllerinde AİHM’nin Türkiye’yi mahkûm eden hayli kararı var ve Türkiye şimdiye kadar bu kararları daima dikkate aldı.
 </p>
 <p>
  Hidayet Karaca ve 70’e yakın emniyet görevlisinin tahliyelerine hükmeden mahkeme kararları, pek âşikâr bir politik baskı ile uygulanmıyor. Kararı veren hâkimler iki gün içinde tutuklandı, kararları yok sayıldı ve tahliyeler icrâ edilmedi. İç hukuktaki son merci olan Anayasa Mahkemesi’nin ‘acilen yargılanma’ talebine tepki vermemesi üzerine tutukluların avukatları konuyu AİHM’ye taşıyorlar. AİHM’nin büyük ihtimalle tutuklular lehine karar vereceği bekleniyor. Hukuk üzerinde politik baskı kuranlar da bu muhtemel sonucu biliyorlar elbette.
 </p>
 <p>
  Onlar ‘harp esiri’ sayılmış olsalar bile şu anda içinde bulundukları fiilî durum itibariyle daha fazla hukuka sahip olacaklardı. Türkiye’deki ‘fiilî yargı’ düzeni, şu hâliyle harp hukukunun bile gerisine düşmüş durumda.
 </p>
 <p>
  Bırakınız AB yargısının hak ihlâllerini düzenleyen evrensel normlarını, savaş hâlini ve hukukunu düzenleyen Cenevre Sözleşmeleri’nin neredeyse 150 yılı bulan birikim ve içtihatları bile, savaş hâlinde esir düşen asker ve sivillerin hukuku konusunda daha duyarlı bir karakter gösteriyor. Bırakınız normal zamanları, savaş hâlinde bile bir sivilin mutlaka korunması ve saygı gösterilmesi gereken bir hukuku var.
 </p>
 <p>
  İşte sözleşmenin 3. maddesi, savaş hâlinde bile her nevi kötü davranışı, işkenceyi, eziyeti, rehine almayı, şahısların izzet-i nefislerine tecavüzü, haysiyet kırıcı muameleyi yasaklıyor. Savaş hâlinde esir alınan muhariplerden bile esirgenmeyen şahsi hakların Türkiye’de, henüz haklarında doğru dürüst suç isnadı yapılamayan gazeteci ve kamu görevlilerinden esirgenmesi son derece dikkat çekici.
 </p>
 <p>
  Lehlerinde nasıl bir gelişme olursa olsun artık Karaca ve diğer tutukluların tahliyelerine karar verecek bir hâkim ve mahkeme artık ‘fiilen’ kalmadı. Adli cihaz, büyük bir baskı altında ses çıkaramaz hâle getirildi.
 </p>
 <p>
  Bu cüretkâr hukuk tanımazlığın, ancak çok kısa bir zaman için, sadece 7 Haziran seçimlerine kadar, insanlarda korku ve endişe uyandırmak maksadıyla yapıldığı belli çünkü bu keyfiliğin, ‘devam ettirilemez’ bir geometriye, bir fiziğe, bir aerodinamiğe sahip olduğu tartışılmaz. Muktedirler sadece iç hukuka değil, evrensel hukuka da meydan okuyorlar. Biraz hukuk bilgisi olanların hayret ve ‘bu kadarı da olmaz’ duygusundan ötürü dehşet duydukları bu durum karşısında doğrusunu söylemek gerekirse, mağdurlar ve yakınları dışında kimsenin kılı bile kıpırdamıyor.
 </p>
 <p>
  Bu mesele artık Hidayet Karaca ve emniyet görevlilerinin haksız yere tutuklanması konusunu aştı; genel mânâsı bakımından daha vahim bir çehreye büründü: Hukuk bizim için ‘olmazsa olmaz’ kabilinden hava gibi, su gibi bir öncelik taşımıyor; hukuk öncelikler sırasının belki de en sonunda!
 </p>
 <p>
  Hakşinaslık, ne yazık ki bu toplumu niteleyen yüksek değerler arasında anlamlı bir yere sahip bulunmuyor.
 </p>
 <p>
  <img alt="" src="http://web.archive.org/web/20150717154617im_/http://medya.aksiyon.com.tr//aksiyon/2015/05/12/568330.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/cenevre-sozlesmelerinin-bile-gerisinde_550866), [web.archive.org (arşiv bağlantısı)](http://web.archive.org/web/20150717154617/http://www.aksiyon.com.tr/kalem-isleri/cenevre-sozlesmelerinin-bile-gerisinde_550866)
