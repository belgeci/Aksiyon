# Hukuk yanılabilir ama siyaset asla!

*Ahmet Turan Alkan 2015.10.12*

<div class="pNewsDetailMainContent ctx_content" itemprop="articleBody">
 <p>
  Gündemde üç önemli ve yakıcı başlık var: İlki, seçimlerden sonra şaşırtıcı ve beklenmedik şekilde yükselen terör dalgası. İkincisi, Suriye hududunda Rusya ile aniden komşu hâle gelmemiz ve devamında Rus savaş uçaklarının bilinçli sınır ihlâlleriyle Türkiye’yi tehdit etmeleri. Sonuncusu da 1 Kasım, daha doğrusu Türk demokrasisinin ‘ya tamam, ya devam’ seçimi!
 </p>
 <p>
  Gözlerden kaçan önemli bir ayrıntı var ama. Yakın günlerde üç önemli davada Yargıtay safhasına gelindi: Sonraki yıllarda Ergenekon, Balyoz ve Şike davalarının seyrini takip edecek hukuk tarihçileri çok ilginç ayrıntılarla karşılaşacak, belki gördüklerine inanamayacaklar. Bilindiği gibi bu davalarda özel yetkili mahkemeler önemli mahkûmiyet kararları vermiş, hatta bazıları Yargıtay’da kesinleşmişti. Savunma tarafının Türk hukukundaki son başvuru mercii Anayasa Mahkemesi sürpriz bir kararla, yargı sürecinde hak ihlâlleri görüldüğü gerekçesiyle davaların yeniden görülmesine karar verdi.
 </p>
 <p>
  Bu süreç, 17-25 Aralık sonrasına tesadüf ediyor ama. Bilindiği gibi 17-25 haftasından sonra hükümet, “Bana darbe yapıldı” gerekçesiyle emniyet ve yargıda radikal tayinler yapmış ve ardından şahsi hakları sınırlayan önemli kanun değişiklikleri ile âdeta yeni bir soruşturma dalgasına karşı gerekli ‘kanun’ tedbirlerini almıştı. Bu kritik davalarda neredeyse 180 derece dönüş dönemi böyle başladı. Ergenekon, ardından Balyoz sanıkları önce tahliye olunup ardından beraat ettiler. Birkaç kişi haricinde bu davalarda tutuklu sanık kalmadı. Şimdi ise hepten beraatle sonuçlanması beklenen bir dönemece girildi. Sanıklar tabii olarak kendilerini yargılayan ve haklarında işlem yapanlardan şikâyetçi oluyor, itibarlarının iadesini talep ederek devlete karşı yüklü tazminat davaları açıyorlar.
 </p>
 <p>
  Beraat-ı zimmet asıldır; her sanık, aksi iddia makamınca mahkeme önünde hukuki delillerle ispat edilinceye kadar masumdur. Ne var ki binlerce sayfalık iddianameler, çok sayıda delil ve yıllarca süren duruşmalar neticesinde verilen mahkeme kararlarının tamamını geçersiz, üstelik siyasi manipülasyon eseri saymakta bir gariplik var. Hepten ve kökten beraat kararları şu anlama geliyor: “Devletin adliye mekanizması güvenilmez derecede bozuk ve siyasi tesirlere açık ve önyargılı çalışmaktadır!”
 </p>
 <p>
  Tuhaflık burada. Çünkü aynı davalarda beraat veren mahkemeler yeni bir rejimin sıfırdan kurulmuş heyetleri değil; mahkûmiyet ve toptan beraat kararı veren mahkemeler aynı kuruma mensup. Şüphesiz yargı heyetlerinde, Adalet Bakanlığı’nın ve özellikle HSYK’nın müdahalesiyle anlamlı değişiklikler oldu ama birinin suç unsuru gördüğü bir eylemi, diğer mahkeme heyetinin ‘deliller toptan uydurma ve imalat ürünü’ kararı vererek aklaması eşyanın tabiatına uygun görünmüyor.
 </p>
 <p>
  Ergenekon, Şike ve Balyoz davalarında alınması beklenen beraat kararlarının sosyolojik karşılığı bana göre şudur:
 </p>
 <p>
  1- Türkiye’de bugüne kadar seçilmiş hükümetler aleyhine kesinlikle bir askerî darbe yapılmadığı gibi darbe teşebbüsünde de bulunulmamıştır.
 </p>
 <p>
  2- Türkiye’de karanlık odaklarla ilişkili kişi ve kurumlar, iktidarları yıpratmak için sabotaj, suikast, faili meçhul cinayet türünden yanlışlıklar içinde olmamışlardır.
 </p>
 <p>
  3- Türkiye’de spor, özellikle futbol müsabakalarında kesinlikle hiçbir maçta şike yapılmamıştır. Futbolumuz süt gibi tertemizdir.
 </p>
 <p>
  4- Bunun aksini gösteren delilleri incelemeye bile gerek yoktur. Bunlar bazı odaklar tarafından önceden hazırlanmış komplo belgeleridir ve sahte oldukları tâ uzaktan belli olmaktadır.
 </p>
 <p>
  Sosyolojik manzara böyle fakat konuya tarih perspektifinden bakıldığında iyimser olmak için pek sebep kalmıyor. Mahkeme kararlarıyla tarihî olgular değiştirilmediği, meselâ ‘12 Eylül darbe değildir, meşrudur; askerler bu işe karışmamıştır ve zaten yapıları gereği siyasi işlere bulaşmazlar’ türünden mahkeme kararları verilmediği sürece o olgular yerini koruyacak.
 </p>
 <p>
  Ergenekon, Balyoz ve Şike davalarının siyasi bir hesap eseriyle açılmış olması pekâlâ mümkün ve muhtemeldir; aynı imkân ve ihtimâller toptan beraat kararları hakkında bir yorum türü olarak geçerlidir. Çünkü birbiriyle zıt mahkeme kararlarının arka planında siyasi desteğin varlığını kimse inkâr etmiyor. İşin ilginç yanı mahkûmiyet ve beraat kararlarıyla biten süreçlerin ardında aynı siyasi adresin bulunması.
 </p>
 <p>
  Hukuk tarihçileri, ilmî objektifliği bir anlığına olsun unutup ‘Vay canına’ diyeceklerdir eminim.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/hukuk-yanilabilir-ama-siyaset-asla_552543), [web.archive.org (arşiv bağlantısı)](http://web.archive.org/web/20151018085532/http://www.aksiyon.com.tr:80/yazarlar/hukuk-yanilabilir-ama-siyaset-asla_552543)
