# Devlet aklı ve türbe nakli

*Ahmet Turan Alkan 2015.03.03*

<div class="pNewsDetailMainContent" itemprop="articleBody">
 <p>
  Süleyman Şah Türbesi’nin nakli, süreçte yaşanan eğrileri ve doğruları ile soğukkanlı ve gerçekçi bir değerlendirmeyi hak ediyor. Bu değerlendirmeden çıkarılacak çok dersler var. Önce doğruları ele alalım:
 </p>
 <p>
  Türbenin nakli elbette doğru bir karardı. İş bu raddeye vardıktan ve bölge IŞİD hâkimiyetine geçtikten sonra türbeye yapılacak bir saldırıya Türkiye tepkisiz kalamazdı. Nakil işlemi ile, tâ geçen marttan bu yana telaffuz edilen sevimsiz bir savaş ihtimâli ortadan kaldırılmıştır.
  <br>
   Yanlış olan, nakil işleminin bir ‘devlet maslahatı’ olarak kalması gerekirken siyasi bir gösteriye dönüştürülmesi oldu ve bu safhada birbiri ardınca pek çok yanlış yapıldı.
  </br>
 </p>
 <p>
  Nakil işlemi için bölgede fiilî hâkimiyet sahibi durumundaki IŞİD ve YPG-PKK güçleriyle herhangi bir temasa gerek duyulmaksızın, tek yanlı bir irâde ile kararlı bir şekilde hareket edildiğini ileri sürmek hatalıydı. Hükümetin Kobani’deki Kürt yönetimine bilgi verdiği, onların da birliklerin geçişini kolaylaştırmak için sahada bazı düzenlemeler yaptıkları kendileri tarafından hemen açıklandı. Fiyakalı demeçler, bir anda boşa düştü.
  <br>
   IŞİD ile temas kurulduğu henüz netlik kazanmış değil fakat hükümetin özellikle MİT kanalıyla IŞİD ile öteden beri bir şekilde temas kurduğu artık sır olmaktan çıktı. Musul Konsolosluğu baskını esnasında bu tuhaf ilişki açığa çıktı. IŞİD güçleri elçiliği kuşattıktan sonra memurlarımızı rehin aldılar ve anlaşıldığı kadarıyla onlara, diğer rehinelere davrandıkları gibi muamele etmediler. Sonuçta şaşırtıcı bir şekilde IŞİD, Türk rehineleri serbest bıraktı. Bu jestin ardında birtakım pazarlıklar bulunduğu öne sürüldüyse de doğrulanmış değil. Rehinelerin kurtulmasıyla kamuoyu rahatladı fakat bu jestin sebepleri irdelenmedi. Bu hadisede MİT’in devreye girdiği kesin. Hükümetin bu hadiseyi diplomatik bir başarı gibi sunması da gereksizdi. Kaldı ki IŞİD militanlarının karakolu kuşatarak Türkiye ile ilgisini kesmiş olmasına rağmen karakola saldırmaması da bu terör örgütünün alışıldık eylem tarzına uygun düşmüyordu. Dolayısıyla türbe nakli esnasında IŞİD ile bir şekilde temas kurulduğu, hadisenin seyrinden anlaşılıyor.
   <br>
    Türbe nakledildikten sonra, ‘Vatan toprağı terk edilmedi’ gerekçesiyle kabrin Türk hududuna 200 metre mesafede ama Suriye sınırları içinde yeni bir yere inşa edilmesi gereksizdi; nitekim inşaat çalışmalarının hemen yanı başında görüntülenen YPG militanlarının fotoğrafları yeni ve muhtemel bir krizin habercisi olarak okunmalıdır.
   </br>
  </br>
 </p>
 <p>
  Nakil işlemi ne yazık ki seri, sessiz ve siyasi çıkarlara alet edilmeden tamamlanmadı. Sonradan basına servis edilen mizansen fotoğraflar, konunun siyasi gösteri boyutunu vurguluyor. Başbakan’ın olay günü sabahı yaptığı TV konuşması, tamamen iç kamuoyuna yönelikti ve yıllarını diplomaside geçirmiş kıdemli bir hariciyeciye yakışmayacak kadar naif ve hamâsî idi. Aslında bir diplomatik skandal olarak değerlendirilebilecek türbe nakli, hükümetin kahramanca ve cesur bir icraatı gibi sunuldu. Bayrak dikme mizansenleriyle âdetâ bir kahramanlık hikâyesi gibi takdim edildi.
 </p>
 <p>
  Kısaca hükûmet, sessiz sedasız ama gösterişten uzak durmaya titizlenen bir yaklaşımla çözmesi gereken basit bir nakil sürecini iyi yönetemeyerek eline, yüzüne bulaştırdı. Mizah dergilerine ve sosyal medyaya bol miktarda espri konusu üretti ve ardından beklendiği gibi hemen milliyetçi oylar üzerinden yeni bir siyasi düelloya geçildi. MHP lideri genelkurmay başkanını hükümetin destekçisi olmakla itham ederken Cumhurbaşkanı Erdoğan, “Sen onun tırnağı bile olamazsın” diyerek düelloya dışarıdan müdahale etti.
 </p>
 <p>
  Diplomatik meseleleri milliyetçi bir diskurla ele almanın tehlikelerini bir kere daha yaşıyoruz. Yıllar önce Ege sularındaki ihtilâflı Kardak kayalıkları yüzünden çıkan krizde Çiller hükümetinin meseleyi savaşa kadar tırmandıracak bir karşılık vermesi daha dün gibi hâfızalarda. 1992 yılındaki ortak tatbikatta ABD gemilerinin Muavenet gemisini iki füzeyle batırması sonrasında aynı milliyetçi dilin kullanılmadığını da hatırlıyoruz. ABD’nin özrü ve tazminatı kabul edilmiş, mesele kapanmıştı. Bu gibi anlarda meseleyi, vatan-millet edebiyatıyla kamuoyuna taşımadan önce tam bir ‘devlet aklı’ ile gerekenin yapılması gerekiyor.
 </p>
 <p>
  Küçük oy hesaplarıyla türbe naklinin iç siyasete âlet edilmesi, bizde diplomatik aklın ve hikmet-i hükümetin kalmadığını gösteren endişe verici bir sinyaldir.
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/devlet-akli-ve-turbe-nakli_549168), [web.archive.org (arşiv bağlantısı)](http://web.archive.org/web/20150706055431/http://www.aksiyon.com.tr/kalem-isleri/devlet-akli-ve-turbe-nakli_549168)
