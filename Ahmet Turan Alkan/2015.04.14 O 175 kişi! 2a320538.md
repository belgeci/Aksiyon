# O 175 kişi!

*Ahmet Turan Alkan 2015.04.14*

<div class="pNewsDetailMainContent" itemprop="articleBody">
 <p>
  Aday adaylığı süreci bitti. 550 vekillik için binlerce müracaat yapıldı ve bunlardan büyük kısmı aday olmayacaklarını gayet iyi tahmin ettikleri hâlde “Ben de bu partiye gönül verenlerdenim; beni unutmayın e mi!” dercesine sahneye çıktılar, emek ve para harcadılar. Ne de olsa milletvekili aday adaylığı Türkiye’nin siyasi ikliminde ‘partililik’ sıfatı için iyi bir referans sayılıyor.
 </p>
 <p>
  Herkesin hesabı kendine. Şimdi geçen devrin küçük bir muhasebesini yapma vaktidir.
 </p>
 <p>
  AKP milletvekilleri bu dönemde bana göre iyi bir imtihan veremediler. İçlerinden 70 kişi zaten -bana göre antidemokratik ve lüzumsuz bir karar olmasına rağmen- kendi rızalarıyla aldıkları 3 dönem şartına takılıp vekilliğe veda ettiler. Vekil oldukları hâlde yeniden seçilme ümidi taşıyan 105 kişi ise listelerde yer bulamadı. Toplamda 175 kişi artık yok ve bu 175 kişi bir ülkenin kaderini değiştirebilirlerdi.
 </p>
 <p>
  Sadece onları itham etmek belki haksızlık; AKP Grubu 310 milletvekiliyle Meclis’in çoğunluğunu tek başına temsil ediyordu ve 300 küsur insan, başta yolsuzluk ithamıyla haklarında Meclis araştırması başlatılan bakan arkadaşlarını aklamak için parmak kaldırarak bir şekilde tarihe geçmiş oldular.
 </p>
 <p>
  Onların içinde tamamen aksi kanaatte olanlar vardı şüphesiz. Belki tereddüt geçirenler vardı ve belki ‘Aman istikrar bozulmasın, ağzımızın tadı kaçmasın’ endişesiyle tepkisini gizleyenler de oldu. Ne var ki yolsuzluk söylentilerine samimiyetle inananlarla ‘Yoktur öyle şey, arkadaşlarımız öyle şey yapmazlar’ diyenler de dâhil hepsi aynı karara parmak kaldırdı ve pek az fireyle yolsuzluk araştırmasının reddinde parti disiplinine uydular ve vicdanen tabelaya yazıldılar.
 </p>
 <p>
  Siyasetin ne garip cilveleri var; AKP Grubu’nun akladığı 4 eski bakan adayını parti yönetimi yeniden aday gösteremedi; belli ki parti yönetiminin Meclis’in akladığı bu dört eski bakanı yeniden siyaset sahnesine sürmeye cesaretleri yoktu. Bir manada aklayanlarla aklananlar aynı akıbete uğradılar.
 </p>
 <p>
  AKP yöneticilerinin 17-25 Aralık’ta olup bitenleri derhâl açıklığa kavuşturmak yerine, “Paraleller bize darbe yaptı” diyerek karşı atağa geçmesini, doğru bulmasam da anlıyorum fakat 17-25 Aralık haftası gerekçe gösterilerek Türkiye’de bir dizi antidemokratik kanun çıkarılmasını bugüne kadar kimse izah edemedi. AKP, çok vahim bir ‘paralel öcü’sünü bahane ederek şahsi hürriyetler ve temel haklar alanını daralttı. Artık haberleşme hürriyetimiz tahdit ve denetim altında; cayır cayır fişleniyor, artık -kanuni yoldan- çatır çatır dinleniyoruz. Sulh Ceza Mahkemeleri, hükümete muhalefet etmeyi düşünenler için neredeyse kâbus hâline geldi, bir polis ve istihbarat devleti görüntüsü vermemize sebep olan kanuni düzenlemeler hızla Meclis’ten geçirilirken AKP Grubu’nda parmaklar, yine ‘evet’ oyu için havadaydı.
 </p>
 <p>
  Ve en son iç güvenlik kanunu adı altında çıkarılan torba kanunla, o beğenmediğimiz 12 Eylül anayasasının tanıdığı şahsi ve toplu haklarımız da devletin ve emniyetin insafına terk edildi. Eğer hükümet taraftarı iseniz, itaat ve sadakat göstermek şartıyla endişelenmeniz için sebep yok ama muhalif düşünüyorsanız, belki de kendinize başka bir ülke beğenmeniz gerekebilir. Çünkü artık AKP Grubu sayesinde sıradan vatandaş, dört yıl öncesine göre temel haklar ve demokratik kriterler bakımından büyük mesafe kaybetmiş bulunuyor; geriledik. Basın hürriyetinde Kuzey Koreler civarına düştük. İktidar artık gazetecileri açıkça ikiye ayırarak bir kısmını cami avlusuna bile sokmuyor ve bunu iftiharla, sanki bir yiğitlik yaparcasına ilan ediyor.
 </p>
 <p>
  Bu tablo AKP Grubu’nun eseridir; onlar bu hak kaybına ‘dur’ diyebilirlerdi; suskun, sessiz ve itaatkâr kalmayı tercih ettiler. Eğer onlar vicdani kanaatlerini cesaretle kullanabilmiş olsalardı bugün daha ileri bir demokratik standardımız olacaktı.
 </p>
 <p>
  Yine konuşmayacaklar, yine suskun kalacaklar çünkü Türkiye’de artık bir şeyler söylemenin, homurdanmanın ve itiraz etmenin riski çok ağırlaştı. Ayrıca bilinen bir gerçeği tekrar etmenin yeridir: Vekillikten kopmak demek, eski bir AKP vekili için her şeyin sonu değil!
 </p>
 <p>
  Bu ortamı AKP Grubu hazırladı ve kendi elleriyle çıkardıkları kanunların nâhak yere otoriterleştirdiği korku odağının hışmına uğramak istemezler. Onlara bir vatandaş olarak şahsi haklarımı helâl etmiyorum.
 </p>
 <p>
  175 AKP milletvekili; korku iklimine hoş geldiniz; eserinizle övünebilirsiniz; ben ise sizleri ve verdiğim oyu hatırlamak bile istemeyeceğim.
 </p>
 <p>
  <img alt="" src="http://web.archive.org/web/20150707143626im_/http://medya.aksiyon.com.tr//aksiyon/2015/04/14/567635.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/o-175-kisi_550545), [web.archive.org (arşiv bağlantısı)](http://web.archive.org/web/20150707143626/http://www.aksiyon.com.tr/kalem-isleri/o-175-kisi_550545)
