# Başkanın bütün adamları zorda!

*Ahmet Turan Alkan 2015.03.31*

<div class="pNewsDetailMainContent" itemprop="articleBody">
 <p>
  1997’de Hollywood sinema endüstrisi, “Wag The Dog” adıyla bir film üretti. Bu film, Türkiye’de “Başkanın Adamları” ismiyle gösterime girdi. Oysa ki “Başkanın Bütün Adamları” yani, “All The President’s Men” 1976’da çekilmişti ve meşhur Watergate Skandalı’nı ortaya çıkaran iki Washington Post gazetesi muhabirinin nefes kesici hikâyesini anlatıyordu. Türkiye’de gösterime giren filmlerin orijinal isimlerini değiştirmek eski fakat zararlı bir gelenektir. Seyirci avlamak için başvurulan bu hilenin konumuz açısından büyük bir önemi yok; her iki film de aynı nükteye yaslanıyor.
 </p>
 <p>
  Wag The Dog, ilginç bir tabir, kabaca ‘köpeği salla” demekmiş. Tercümenin detayı filmin başındaki bir konuşmadan anlaşılıyor: “Köpek niçin kuyruğunu sallar?”, “Çünkü köpek kuyruktan daha akıllıdır; eğer kuyruk daha akıllı olsaydı kuyruk köpeği sallardı.” Kısaca, bir parçanın ait olduğu bütünü kontrol etmesi anlamına geliyormuş bu tabir; anlayacağınız bizimkiler tam anlaşılmaz endişesiyle uydurma bir isim tercih etmişler.
 </p>
 <p>
  Her iki filmi de yakın zamanlarda ülkemizde yaşanan olaylara, çok önceden yapılmış bir gönderme olarak da okumak mümkün. Filmde, seçimlere çok az kala başkan ve rakiplerinin birbirinin açığını kolladığı nazik günlerde Beyaz Saray’ı ziyaret eden genç kızlardan biri, başkanın kendine tacizde bulunduğunu ileri sürer. Skandal ortaya çıkınca rakipler sevinirken başkan, rezaletten sıyrılmak için ümitsizce çare düşünmektedir. Saraya tecrübeli bir danışman davet edilir. Danışman başkana hemen birkaç günlüğüne Çin’e gitmesini, orada hastalanmış numarası yaparak biraz zaman kazanmasını tavsiye eder. Bu arada danışman, kamuoyunun dikkatini başka yöne çekmek için savaş çıkarmayı planlar. Elbette gerçek değil, halkı aldatmak için düzmece bir savaş. Bunun için bir sinema yönetmeni ile anlaşır. Yönetmen güya Arnavutluk’un ABD’ye saldırdığını kurgulayarak gerekli haber videolarını stüdyoda çeker ve ABD kamuoyu bir anda savaş haberine kilitlenerek skandalı unutup başkanın arkasında yer alır. Ne var ki hile bir süre sonra CIA tarafından fark edilir. Bunun üzerine yeniden atağa geçen yönetmenimiz bu defa Arnavutların esir aldığı bir Amerikan askerinin hikâyesi üzerine yoğunlaşır ve senaryoya göre esir düşen askerin tişörtündeki ‘Dayan Anne’ yazısı öne çıkarılır. Bir süre işler iyi gider, halk bu karşı konulması imkânsız medyatik kurguya inanmıştır fakat her zaman olduğu gibi yalancının mumu...
 </p>
 <p>
  Bizim belki henüz (!) bir başkanımız yok ama başkanın bütün adamları mevcut ve halen harıl harıl çalışıp halkın dikkatini dağıtıp istedikleri konulara yönelmesini sağlayacak senaryolar üretmekle meşguller. İç kamuoyunu hedef alan bu harekât medya üzerinden yürütülüyor. Yargı cihazını büyük ölçüde denetimi altına alan iktidarın baskısı yüzünden, ‘yargı denetimi’ kavramı Türkiye’de giderek zayıflıyor fakat senaryo üreten iktidar yanlısı medya da bu arada, küçümsenmeyecek derecede cesaret bulmuş durumda. Demokratik bir ülkede kısa sürede ortaya çıkacak büyük yalanlar, gerçekmiş gibi gündemi tutabiliyor.
 </p>
 <p>
  Kurgusu ne kadar güçlü ve inandırıcı görünürse görünsün gerçeklerin günün birinde, umulmadık bir vesileyle ortaya çıkacağı tezi bir kere daha doğrulanıyor. “Ankara’yı parsel parsel sattı” cümlesiyle başlayan kriz, şimdilik yatışmış veya yatıştırılmış gibi görünse da altın yaldızlı vazo çatladı. O cümlenin ardındaki güçlü ima, yakın zaman öncesi yaşananlarla birebir örtüşüyor; yaşananların Türkiye pratiği ve gündemiyle sıkı sıkıya, neredeyse tıpatıp aynı dedirtecek ölçüde benzerliği olduğu için kimse bu krize, “Basit bir dil sürçmesidir; öyle demek istememiştir” yorumunu getiremiyor. Mızrak kılıfa sığmıyor. Başkanın bütün adamları şimdiye kadar olup biteni halka başka türlü göstermek, hatta bir meziyetmiş gibi pazarlamak için -kabul etmeli ki- bütün kabiliyetlerini kullandılar ama tükendi.
 </p>
 <p>
  Geriye ne kalıyor? “Arnavutluk ile savaş!” demeyeceksiniz herhalde; yine de ihtiyatlı olmakta fayda var; her şeyini kaybedeceğini hisseden iktidar tutkunları için senaryoların inandırıcılığı değil, halkın bu hikâyeyi ne dereceye ve hangi zamana kadar satın alacağı önemlidir.
 </p>
 <p>
  İşte o yüzden nisanda başlayacağı açıklanan Musul’dan IŞİD’i kovma harekâtına bir mim koyuyorum. Siz de öyle yapın!
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/baskanin-butun-adamlari-zorda_550328), [web.archive.org (arşiv bağlantısı)](http://web.archive.org/web/20150706171433/http://www.aksiyon.com.tr/kalem-isleri/baskanin-butun-adamlari-zorda_550328)
