# Bardak kırılmadan...

*Ahmet Turan Alkan 2015.09.07*

<div class="pNewsDetailMainContent" itemprop="articleBody">
 <p>
  Durum iyi değil. Kimse geleceğini göremiyor.
 </p>
 <p>
  Sami Selçuk, tarafsız hukukçu kimliğiyle tanınmış muteber bir isim; o bile gelişmelerden şahsi endişe duyduğunu söylüyor.
 </p>
 <p>
  Bu tedirginlik çok yaygın. İnsanlar, ‘Ben ne olacağım, istikbâlim nic’olur’ derdinden ziyade memleket hakkında kaygılanıyor. ‘Ne olacak bu memleketin hâli?’ sorusuna cevap arayarak dertlenmek bir zamanlar hepimizin -biraz da gayrıciddi!- müşterek hobisiydi; şimdi ciddiyet kazandı.
 </p>
 <p>
  Seçim yaptık, Meclis’ten bir hükümet çıkaramadık.
 </p>
 <p>
  Hükümet, Kürtler adına temsilci saydığı PKK ile pazarlık ve barış masasına oturdu, seçim sonuçlarını beğenmeyince masa devrildi. Doğu ve Güneydoğu’da birdenbire -maazallah- iç savaş görüntüsü veren çatışma ve ölüm haberleri gelmeye başladı.
 </p>
 <p>
  İş dünyası tedirgin, çünkü ekonomimiz küçülüyor; büyütmek için gerekli tasarrufumuz yok, dış kredi itibarımız da hukuksuzluk ve çatışma ortamı yüzünden dibe vurmakta. İşverenin, işçinin ekmeği küçülüyor; millî gelir dolar bazında giderek düşüyor.
 </p>
 <p>
  Daha kötüsü hukuksuzluğa bir türlü engel olunamıyor. Partizan bir yaklaşımla kuşatılan hukuk bürokrasisi partizanlaştı. Savcı ve hâkim atamalarında ‘bizden-onlardan’ kriteri ayan-âşikâre hâle geldi. Komik ve gayrıciddi iddianamelerle haysiyet cellatlığı yapılıyor.
 </p>
 <p>
  Bürokrasi, geleneksel pısırıklık tavrına gömülerek hükümetin hukuksuz uygulamalarına itaat ediyor. Eskiden siyasi kadrolaşmadan yakınmak âdetti, şimdi bir parti, devletin kendisi hâline geldi. Yeni memuriyetler için hükümete yakın güvenilir birilerinden tavsiye edilmek şart; ayrıca mahalle muhtarının bile memur adayı hakkında ‘hüsn-i hâl kâğıdı’ verdiği günlere geri döndük.
 </p>
 <p>
  Kamplara bölündük; yarımız öbür yarısını beğenmiyor, sevmiyor, nefret ediyor ve mümkünse defolup memleketten gitmesini istiyor. Tahammülsüzlük tavana çıktı. Memleket büyüklerinin yatıştırması gerekirken kamplaşma, tam aksine onlar tarafından kışkırtılıyor. ‘Eteğime sıkı yapışın, birlik olursak kurtuluruz; onları dinlerseniz helâk olursunuz’ korkusu hükümet taraftarları arasında egemen duygu hâline geldi.
 </p>
 <p>
  Şehit aileleri haklı olarak burnundan soluyor; çünkü politikacılar, onların acılarına bile saygı gösterilmeksizin ağızlarına geleni söylerken güvenlik bürokratları da “Gerekirse son damlamıza kadar çarpışacağız, dönmek yok” diye, birkaç gün sonra şartlar değiştiğinde altından kalkamayacakları iri lâflar savuruyorlar.
 </p>
 <p>
  Muhalefet darmadağın; bir blok hâlinde davranmayı nefsine zül sayan bazı partiler, kritik anlarda hükümete hayati derecede değerli yardım sunmaktan çekinmiyorlar. Hele bazıları, “Ben aradığınız alternatif iktidar adayı değilim; beni başkasıyla karıştırmayın” dercesine bütün varlık sebebini istemezükçülük üzerine kurmuş durumda. Türkiye’yi keyfî bir iktidar değil, beceriksiz bir muhalefet bloku zaafa düşürüyor.
 </p>
 <p>
  Yeni seçimler yapılacak deniliyor fakat 1 Kasım’da gerçekten seçim yapılıp yapılmayacağı konusu hâlâ belirsiz. Doğu’da büyük güvenlik açığı var; bu şartlarda seçim emniyetini sağlamak zor görünüyor. Belli ki itirazlar, usulsüzlük iddiaları ayyuka çıkacak.
 </p>
 <p>
  Bir seçim ümidi vardı, kırıp dökmeden; demokratik bir olgunluk ve terbiye çerçevesinde iktidarın el değiştirmesi veya yerinde kalması için seçimlere güvenirdik; o da heba ediliyor. Seçimler salimen yapılıp şimdikine benzer bir sonuç çıksa bile koalisyon kurma çalışmalarının yine baltalanacağından endişe duyanlar bir hayli fazla.
 </p>
 <p>
  Basının hâlini görüyorsunuz; muhalif basının akıbeti, 17-25 Aralık döneminde yıldızı parlamış silik bürokratların keyfine tabi bırakıldı.
 </p>
 <p>
  Karamsar olmak için sebep çok. İyimser olmak için daha az sebep var. Cumhurbaşkanının karıştırıcı ve engelleyici müdahaleciliği bırakarak anayasal sınırına dönmesi Türkiye’yi bir anda rahatlatacak. Sistem kendine gelecek, hatta AKP bile derin bir ‘ooh’ çekerek eksiğini-gediğini kapatmanın çarelerine bakacak.
 </p>
 <p>
  Ve herkes biliyor ki canımızı burnumuza getiren bunca olumsuzluğun kaynağında bir isim var; o isim resmî görev sınırına döndüğü gün, ülke dar ve çivili bir pabuçtan kurtulmuşçasına rahatlayacak.
 </p>
 <p>
  Çok geç olmadan en yakınları, onu ikaz etmeliler. Unutulmasın, cumhurbaşkanına kendinde büyük varlık vehmettiren telkinler en yakın çevresinden geldi; şimdi uyarmak görevleridir. Hâlâ dostu, arkadaşı, sözü indinde makbul şahıs kaldıysa ona ‘artık dur ve huzurumuzdan elini çek’ diye hatırlatmalı.
 </p>
 <p>
  Çok geç olmadan, bardak kırılmadan ama... Ve bardak sallanıyor!
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/bardak-kirilmadan_552148), [web.archive.org (arşiv bağlantısı)](http://web.archive.org/web/20150925005222/http://www.aksiyon.com.tr/yazarlar/bardak-kirilmadan_552148)
