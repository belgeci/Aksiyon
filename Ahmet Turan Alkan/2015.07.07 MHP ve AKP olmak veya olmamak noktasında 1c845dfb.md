# MHP ve AKP, olmak veya olmamak noktasında

*Ahmet Turan Alkan 2015.07.07*

<div class="pNewsDetailMainContent" itemprop="articleBody">
 <p>
  Seçimlere girilirken AKP’nin şaşırtıcı bir dönüşle barış görüşmelerinden vazgeçmesiyle beraber, resmî ideolojinin Kürt meselesine bakışında yeniden 90’ların çatışmacı paradigmasına dönüldü. Alınan onca mesafe heba edildi. Bu noktada AKP en büyük sorumluluğun vebali altında bulunuyor. Vaktiyle elini taşın altına koyup ağır risk üstlenerek PKK’yla illegal yollardan görüşmeye başladığında bile AKP’yi desteklemiş ancak üslûp konusunda tenkitlerimi belirtmekten de geri durmamıştım. Seçimler esnasında AKP, son dönemlerde sıkça tekrarladığı U dönüşlerinden birini yaparak stratejisini HDP’yi kriminal bir örgüt olarak gösterme kurnazlığı üzerine kurdu.
 </p>
 <p>
  AKP ne yazık ki artık Makyavelist bir siyaset izliyor ve reformcu, demokrasiden yana çizgisini tamamen kaybedip statüko partisi hâline gelerek devletin ruhuna büründü. Önce Ergenekon ve Balyoz davalarından politik desteğini çekerek Aydınlıkçı-Ulusalcı çizgiyle aynı paralele girdi. Ardından Hizmet Hareketi’ni, aklına gelen bütün suçlamalarla itham ederek düşman ilan etmesi bir başka riyakâr politika ürünüdür. Nihai safhaya getirdiği barış görüşmelerini masayı devirerek sona erdirmesiyle ikiyüzlü, faydacı yaklaşımı pekiştirmiş oldu. Daha iki ay önce hükümetin ilgili bakanlarıyla aynı masa etrafında görüşmelere davet edilen HDP, şimdi adı binlerce cinayete bulaşmış bir terör çetesi gibi gösteriliyor. Oysa hükümet bakanlarıyla pazarlık yapan HDP’de dünden bugüne değişen bir şey yok; değişen AKP’nin tutumu.
 </p>
 <p>
  Bu manevranın da samimi olmaktan ziyade, kısa vadeli çıkarcı bir politik yaklaşım olduğunda şüphe yoktur. Vaktiyle vesayetçi bürokrasi baş düşmandı; onları Ergenekon ve Balyoz sanıklarıyla uzlaşıp barışma dönemi takip etti. Onun ardından Hizmet Hareketi çarmıha gerildi. Bugünün suçlusu ve kurbanı HDP olarak seçildi.
 </p>
 <p>
  AKP düşmansız yapamıyor ve seçmenini ancak kendi uydurduğu öcülerle korkutarak parti şemsiyesi altında tutabiliyor.
 </p>
 <p>
  HDP seçimlerde basit ve net bir program üzerinden anlaşılır mesajlar üreterek başarılı oldu. Meşruluk açısından HDP’nin şu an itibariyle diğer partilerden, MHP ve AKP’den hiçbir farkı yoktur. HDP’nin şeytanileştirilmesi halkın serbest iradesine açık bir hakaret teşkil ediyor.
 </p>
 <p>
  Eğer AKP’nin savunduğu gibi HDP, aralarında bebek katillerinin de bulunduğu bir terör örgütü ise ta anayasa çalışmalarından başlayarak çözüm görüşmeleri esnasında HDP’yi meşrû muhatap kabul eden AKP iktidarı, terör örgütüne ve uzantılarına yardım ve yataklık etmiş olmak gibi(!) vahim bir ithamla yargılanmalıdır. Keza HDP grubuyla aynı Meclis’te yasama faaliyetlerinde bulunmaktan gocunmayan MHP de aynı derece bu fiile iştirak etmiş sayılır!
 </p>
 <p>
  Elbette bunlar geçersiz ve komik faraziyeler. Suça karışan siyasi partileri kovuşturan ve yargılayan anayasal mekanizmalar dururken savcılık ve hâkimlik görevini AKP ve MHP’nin üstlenmesi lüzumsuz bir gayretkeşlikten ibaret. Anayasa tekniği ve hukuk açısından MHP ile HDP’ye verilen oy arasında fark yoktur. HDP vaktiyle AKP ve aralarında MHP’nin de yer aldığı bütün siyasi partiler ve anayasal kuruluşların zımni onayıyla –ve bunlardan çok daha önde olmak üzere halk iradesiyle- meşru bir siyasi parti kimliğini kazandı ve bu niteliğini ancak nitelikli bir yargı kararıyla kaybedebilir.
 </p>
 <p>
  AKP ve MHP, karanlığa sövüp sayacaklarına Yargıtay Başsavcılığı’na suç ihbarında bulunarak HDP’nin kapatılması için dava açmalıdır; samimiyetlerinden ancak o zaman emin olabiliriz.
 </p>
 <p>
  Meclis Başkanlığı’nı AKP adayına hediye etmekten çekinmeyen MHP’yi güzel günler beklemiyor kanaatindeyim. Muhtemelen koalisyon ortağı seçilecek MHP, bugünkü çizgisinden çok farklı bir şekilde yakın gelecekte çözüm ve barış görüşmelerinin ‘imzacı’ ortaklarından biri hâline gelebilir. Çünkü Kürt barışının dış dinamikleri son derece güçlü. Süreci kilitleyerek birkaç puan kazanan MHP, çözüm dinamiklerinin rızası hilafına işlemesiyle birlikte Türk siyasi hayatındaki rolüne ebediyen veda edebilir. Bu pekâlâ mümkün çünkü MHP, varlık sebebini çözüme karşı çıkmak olarak belirlemişti. Çözümle birlikte MHP’nin vaktiyle ANAP ve DYP’nin akıbetine uğrayarak siyasi partiler mezarlığına doğru yola çıkması sürpriz olmaz.
 </p>
 <p>
  Çinlilerin dediği gibi tuhaf zamanlar yaşıyoruz!
 </p>
</div>


Kaynak: [www.aksiyon.com.tr](http://www.aksiyon.com.tr/kalem-isleri/mhp-ve-akp-olmak-veya-olmamk-noktasinda_551466), [web.archive.org (arşiv bağlantısı)](http://web.archive.org/web/20150728220428/http://www.aksiyon.com.tr/kalem-isleri/mhp-ve-akp-olmak-veya-olmamk-noktasinda_551466)
