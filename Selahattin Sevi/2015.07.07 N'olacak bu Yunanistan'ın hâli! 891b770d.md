# N'olacak bu Yunanistan'ın hâli!

*Selahattin Sevi 2015.07.07*

<div class="pNewsDetailMainContent" itemprop="articleBody">
 <blockquote>
  <p>
   Nefret oklarının Almanya ve Merkel başta olmak üzere Avrupa’ya yöneldiği Yunanistan’da banka önleri, sokaklar, ulaşım araçları ve kahvehanelerdeki sohbetlerde tek bir soru var: Bu durumdan nasıl kurtulacağız?
  </p>
 </blockquote>
 <p>
  ğır bir borç batağından kurtulmaya çalışan Yunanistan, Uluslararası Para Fonu’na (IMF) ödemesi gereken bir buçuk milyar Euro tutarındaki taksiti ödemeyeceğini açıklayarak referandum restini çekti. İktidardaki Syriza-Anel koalisyon hükümetinin başbakanı Alexis Tsipras’ın 5 Temmuz için aldığı referandum kararı, ülkenin zaten kaotik gündemini iyice karıştırdı. Son hafta içinde, Yunan bankalarından yurtdışı bankalara milyarlarca Euro transfer edildi. Halk şubelerin ve ATM’lerin önünde kuyruklar oluşturdu. Bankalar tatil edildi, günlük para çekme miktarı 60 Euro, emekli maaş çekimleri ise 120 Euro ile sınırlandırıldı. Panik, yerini tedirginliğe, kaygılar da gelecek korkusuna bıraktı. Artan vergiler, kırpılan maaşlar, korkutan işsizlik oranları, iyimser Yunan halkını karamsarlığa sürükledi.
 </p>
 <p>
  Özellikle Almanya ve Avrupa medyası tarafından karikatürize edilen tembel, vurdumduymaz, eğlence düşkünü Yunan profilinin alıcısı olsa da sokakta hayat farklı. Dışarıda yemek ve eğlence hayatı büyük darbe yemiş durumda. Artık dükkânlar daha erken açılıp geç kapatılıyor, mesai saatleri dışında sokaklara seyyar sergiler kuruluyor. Gece uykusunu sevmeyen Yunanlar, o meşhur öğle uykuları siestadan gelecek belirsizliğinin getirdiği korkuyla uyanıyor.
 </p>
 <p>
  Ülkede yaşlılar emekli aylığı kuyruğunda, gençler ise eylemde. Duvarlar memnuniyetsizliği ifade eden grafitilerle dolu. Nefret okları ise Almanya ve Angela Merkel başta olmak üzere Avrupa’ya yönelmiş durumda. Banka önleri, sokaklar, ulaşım araçları, kahvehaneler tek bir gündemle yatıp kalkıyor: Yunanistan bu durumdan nasıl kurtulacak? Bu sorunun cevabı keşke referandumdaki evet ya da hayır cevabı kadar kısa ve kolay olsa!
 </p>
 <p>
  Makine mühendisliği okuyan 30 yaşındaki Nikos işsiz. Tıpkı aynı bölümü bitiren binlerce öğrenci gibi… İşi olanlar da maaşlarını düşük veya kesintili olarak alıyor. Fakirlerin ve evsizlerin sayılarında gözle görülür bir artış olduğu da bir gerçek. Bu zor ve çalkantılı dönemde şanslı olanlar ise aile bağları güçlü olanlar. Okulu bitirdikten sonra psikolojik danışmanlık merkezi açan Thenia ve Dimitra kardeşler, “Aslında bizim bir psikoloğa ihtiyacımız var.” diyorlar. “Yaşanan ekonomik kriz hayatlarımızı çok etkiledi. Babamız inşaatta, annemiz de bir mağazada satıcı olarak çalışıyordu. Şu anda ikisi de işsiz. Kardeşim Avustralya’ya göç etti. Yeni kurduğumuz işimizi devam ettirebilmemiz çok zor. Avrupa Birliği’nden aldığımız mali yardım ve destek paraları da tamamen kesildi. Yaklaşık iki seneden beri hiçbir umudumuz ve olumlu beklentimiz yok.”
 </p>
 <p>
  <img alt="" src="http://web.archive.org/web/20150728234301im_/http://medya.aksiyon.com.tr//aksiyon/2015/07/07/569727.jpg "/>
 </p>
 <p>
  Referandumdan çıkacak evet de hayır da onlar için bir şey ifade etmiyor. “Bu dönemde bizi en çok sevindiren dede ve ninemiz. Yanya yakınlarındaki Agrinio’da bir köyde oturuyorlar. Emekli maaşlarını harcamayıp bize gönderiyorlar. Ondan da önemlisi, her gün telefon ederek bize moral veriyorlar. Bizim psikoloğumuz da dedemiz ve büyükannemiz. Utanarak söylüyorum Yunanistan’ın gerçeği bu.” diyen ve soyadlarını vermek istemeyen kardeşler, Yunanistan’a dair güncel birçok sorunu aynı anda yaşıyorlar.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/nolacak-bu-yunanistanin-hali_551451), [web.archive.org (arşiv bağlantısı)](http://web.archive.org/web/20150728234301/http://www.aksiyon.com.tr/ust-manset/nolacak-bu-yunanistanin-hali_551451)
