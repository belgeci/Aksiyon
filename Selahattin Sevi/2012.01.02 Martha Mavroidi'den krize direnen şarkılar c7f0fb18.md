# Martha Mavroidi’den krize direnen şarkılar

*Selahattin Sevi 2012.01.02*

<font class="agenda2NewsSpot">
 Her gün krizle, grevlerle ve protestolarla gündeme gelen Yunanistan’da yeni bir albüm yapma cesaretini gösteren Martha Mavroidi Trio, önceki hafta İstanbul’daydı.
</font>
<font class="newsDetail">
 <p class="MsoNormal">
  Dünyanın farklı ülkelerinden nitelikli grupları ağırlayan Gitar Cafe’nin ajandasında yer aldıklarını öğrendiğimde “Tamam” dedim, “Bu sefer canlı olarak dinleyebileceğiz Martha Mavroidi Trio’nun aşina şarkılarını.” Türkiye’ye hoş bir sürprizle de gelmişlerdi. ‘Portaki’, yani ‘Küçük Kapı’ adını verdikleri albüm de yanlarındaydı. Her gün krizle, grevlerle ve protestolarla gündeme gelen Yunanistan’da yeni bir albüm yapma cesaretini göstermişlerdi. Zor günlere müzikle meydan okuyorlardı âdeta.
 </p>
 <p class="MsoNormal">
  Besteleri ve sesiyle karamsarlık bulutlarını dağıtıyordu grubun solisti Martha Mavroidi. Başka bir açıdan 1920’lerin mübadele ortamında Atina’nın Pire Limanı’nda acılarına ve sahipsizliklerine karşılık ‘rembetika’ müziğine sığınan, alt kültürü temsil eden bu sıra dışı ve protest geleneğe referansta bulunuyordu.
 </p>
 <p class="MsoNormal">
  Fakat onun müziğinde ve hayatında çok güçlü olarak ‘öncesi’ de vardı. Baba, bir müzikolog. Bundan dolayı evde Anadolu, Rumeli ve Yunan halk müzikleri notaları uçuşmuş her zaman. Daha da önemlisi 10 yaşından itibaren eline diğer sazlarla birlikte Türk bağlamasını da almış. Hocası her ne kadar Periklis Papapetropoulos gibi bir usta olsa ve üzerinde büyük emeği olsa da ‘Hocaların Hocası’nı da unutmuyor. Bu efsane ise geçen yıllarda kaybettiğimiz Talip Özkan. Ondan aldığı ilhamı ve tekniği sadece Atina’da gerçekleştirdiği atölyesinde ve sohbetlerinde edinmemiş. Fakat duruşu, tavrı ve olağanüstü birikimi herkesi olduğu gibi Martha Mavrodi’yi de etkilemiş. Arif Sağ’dan Çetin Akdeniz’e, Musa Eroğlu’ndan Mehmet Erenler’e üstad belledikleri olsa da Talip Özkan’ın yeri ayrı onun gözünde: “Talip Özkan çok güçlü bir repertuvar oluşturdu. Türk halk müziğini tek düze ve sıradan seslerden kurtararak karmaşık ve güçlü bir yapıya kavuşturdu.” diyor. Şelpe gibi daha basit ve düz teknikler kullansa da sazını ustası gibi çalmaya özen gösteriyor. Demek ki Hoca’nın gönül dünyasının misafirleri ömrünü geçirdiği gurbet ellerde sadece Türk dostları olmamış. Her yaştan öğrencilerini ağırladığı Paris’teki Yörük çadırı ve otağı komşu ve dost yeteneklere de sonuna kadar açılmış.
 </p>
 <p class="MsoNormal">
  Anadolu’nun derin, karmaşık ve zengin halk müziği ile de buluşmuş Martha ve Türk müziği sevdalısı diğer dünyalılar. Sazla neden caz olmasın, yapılmasın temennisi de bir anlamda Martha’nın ve arkadaşlarının çalışmalarında başka türlü bir sonuç olarak karşımıza çıkıyor. Çünkü Martha Mavroidi Trio bir anlamda bu coğrafyanın duyguları, ezgileri, sesleri ve sazlarıyla bir tür caz yapıyor. “Müzik de hayat gibi her gün değişiyor. Hangi yoldan gideceğimize her gün yeniden karar veriyoruz.” derken nereden geldiğini ve nereye gideceğini çok iyi biliyor: “Bu grubumuzla Türk, Yunan ve Balkan müzikleri yapıyoruz. Gelenekselin dışında modern denemelerimiz de var caza uzanan. Yeni şarkılar bunlar. Besteler bana ait. Bir tane de arkadaşım Yorgo’nun.” diyor yeni çalışmalarını anlatırken. Albümün sadece bin tane kopyası üretildi. Adı, dediğimiz gibi ‘Portaki’, yani ‘Küçük Kapı’.
 </p>
 <p class="MsoNormal">
  Martha Mavroidi’ye, albümünde olduğu gibi Gitar Cafe’deki konserinde de Yiannis Angelopoulos davulda, Yorgos Venturis ise kontrbasta eşlik etti. Kendisi ise lavta, saz ve sesiyle İstanbul’da özel, bilinçli bir dinleyici grubunun karşısına çıktı.
 </p>
 <p class="MsoNormal">
  Martha Mavroidi, Yunanistan’da Türk müziğine olan ilginin her geçen gün arttığını anlatıyor. Zeki Müren’den bugünkü şarkıcılara kadar herkesin bilindiğini belirtiyor. “Sokakta bir klarnet sesi duyulsa, insanlar nereye giderse gitsin o yöne döner.” diyor. İlginin son yıllarda katbekat arttığını anlatırken memnuniyetini belirtiyor. Türkiye’deki müzik eğitiminin kalitesi konusunda ise şaşkınlığını gizlemiyor: “Türkiye’de çok güçlü bir müzik eğitimi var. Beş arkadaşımız İTÜ Devlet Konservatuvarı’nda yüksek lisans eğitimi alıyor. İlginç olan hem Batı müziği hem de geleneksel müzik aynı oranda, yüksek düzeyde ve kaliteli öğretiliyor.” diyor.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31458-martha-mavroididen-krize-direnen-sarkilar.html), [web.archive.org (arşiv bağlantısı)](http://web.archive.org/web/20120122082027/http://www.aksiyon.com.tr:80/aksiyon/haber-31458-martha-mavroididen-krize-direnen-sarkilar.html)
