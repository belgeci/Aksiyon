# En "doğru" olimpiyat

*Bilal Öğütçü 1997.08.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Matematik, bilimlerin en kapsamlısı ve en doğrusu. Bu bilim dalında yanlış sonuçlara yer yok. Evrende meydana gelen her olayın ve durumun içinde bir matematiksel fonksiyon sözkonusu.
  </font>
 </div>
 <div id="newsText">
  <font class="detail-text">
   Onun içindir ki diğer ilim dalları, kendi içlerindeki tutarlılığı sağlamanın yolunun, ancak matematikle sıkı diyalog içinde olmaktan geçtiğinin farkına erken varmışlardır. Bu durum sadece ilim dalları için değil, görece olarak sanat ve edebiyat için de geçerli... Böylesine önemli ve evrensel ehemmiyet arzeden bir ilimde ilerlemek, bu alanda söz sahibi insanlar yetiştirmek, dünya muvazenesinde iddialı olmayı güden ulusların öteden beri hayali oldu. Bu hayalin Türk insanının ufkunu daha da sarmasına bir vesile, geçtiğimiz günlerde İzmit'te yaşandı.
   <br/>
   <br/>
   Dünyada ilk kez düzenlenen "Uluslararası Matematik Proje Olimpiyatı"nı Kocaeli Özel Erkul Koleji organize etti. 17 ülkeden 1103 projenin katıldığı yarışmalarda altın madalya kazanan okullardan biri ilginçti: Irak Erbil Türk Işık Lisesi.
   <br/>
   <br/>
   Yarışmaya Türkiye, Rusya, Romanya, Gürcistan, Moldova, Kırgızistan, Arnavutluk, Ukrayna, Özbekistan, Kazakistan, Türkmenistan, Dağıstan, Tataristan, Başkurdistan, Azerbaycan, Irak ve Kırım'dan katılım oldu.
   <br/>
   <br/>
   Kocaeli Valiliği ve İzmit Büyükşehir Belediyesi'nin desteği ile gerçekleşen yarışmada uygulamalı matematik alanında 73, pür matematik alanında ise 26 proje yarıştı. Yarışmalardan önce, ülkemize gelen öğrenciler ve refakatçilerine Türkiye'yi tanıtacak çeşitli faaliyetler yapıldı.
   <br/>
   <br/>
   Uluslararası bir jürinin değerlendirmesi sonucunda, yarışmanın birincisi Romanya oldu. İkinciliği Irak, üçüncülüğü ise Türkiye'den Amerikan Koleji aldı. Projelerden ilk 10'a girenler altın, sonraki 20'ye girenler gümüş, sonraki 30 sırayı alanlar ise bronz madalya kazandı.
   <br/>
   <br/>
   Geleceğin matematik dehaları
   <br/>
   <br/>
   Irak'a ikinciliği ve altın madalyayı kazandıran Irak Erbil Işık Türk Koleji'ydi. Belki de tarihinde ilk kez bu kadar önemli bir yarışmada Irak'taki bir okul dereceye girince, yarışmacılar daha Irak'a dönmeden, haberin ulaşmasıyla birlikte ülkede şenlikler başladı. Üç yıl önce çok güç şartlar altında Türk girişimciler tarafından kurulan Erbil Türk Işık Koleji'nin öğrencileri Şikar Salam ve Senger Faruk yarışmaya iddialı hazırlanmışlardı.  'A Systematik Approach to tessellation' adlı projeleri gerçekten iddialıydı; sonunda  altını kazandılar. Otoriteler, Işık Türk Koleji'nin bu başarılı öğrencilerini geleceğin büyük matematik dehaları olarak değerlendiriyor.
   <br/>
   <br/>
   İzmit Sabancı Kültür Merkezi'nde düzenlenen ödül töreninin açılış konuşmasını yapan Erkul Koleji Müdürü Mehmet Ertekin, dünyada ilk kez böyle bir yarışma düzenliyor olmanın mutluluğu içinde olduklarını belirtiyor ve şunları söylüyordu: "Matematiğin teknoloji ve gerçek hayattaki uygulamalarına yönelik yapılan bu yarışma, genç beyinlerin uluslararası platformlara taşınmasına da öncü olmuştur. Bunun yanında  dünyanın dört bir yanından gelen farklı dil, kültür ve ırka mensup olan katılımcılar Türkiye'nin hoşgörülü ortamını teneffüs etmiş ve kardeşlik  mesajlarını dünyanın en misafirperver topluluğu olan Türk milletinden almışlardır."
   <br/>
   <br/>
   Törende bir konuşma yapan  YÖK üyesi Prof. Dr. Sabahattin Zaim de toplumu sürükleyecek insanlara ihtiyaç olduğunu belirterek "Bu kişiler inancın iyisine, ilmin iyisine, ihlasın iyisine, iş ve amelin iyisini yapabilecek vasıflara sahip olmalı ki toplumu arkalarından sürükleyebilsinler" dedi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2820-en-dogru-olimpiyat.html), [web.archive.org (arşiv bağlantısı)](http://web.archive.org/web/20130101145929/http://www.aksiyon.com.tr:80/aksiyon/haber-2820-en-dogru-olimpiyat.html)
