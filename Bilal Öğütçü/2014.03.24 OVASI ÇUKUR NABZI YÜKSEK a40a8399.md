# OVASI ÇUKUR NABZI YÜKSEK

*Bilal Öğütçü 2014.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Üç partinin güçlü olduğu Adana’da kimse seçimi ‘çantada keklik’ görmüyor. Mersin’de de durum farklı değil. Hatay’da ise CHP ile AKP arasında kıyasıya bir yarış var.
  </font>
 </div>
 <div id="newsText">
  <font class="detail-text">
   <p>
    Çukurova’da seçimin nabzı Türkiye’nin pek çok bölgesine göre daha hızlı atıyor. Üç partinin güçlü olduğu Adana’da kimse seçimi ‘çantada keklik’ görmüyor. 2009 yerel seçimlerini 1800 oy farkla MHP’den aday olan Aytaç Durak kazanmıştı. Son 2011 genel seçim sonuçlarına baktığımızda ise AKP’nin bariz üstünlüğü görünüyor. CHP hemen peşinden geliyor. MHP ise üçüncü parti çıktı. Adana’da hem MHP hem CHP hem de AKP güçlü bir tabana sahip. 2014 yerel seçimleri için bugüne kadar en iyi hazırlığı kuşkusuz MHP yaptı. Hüseyin Sözlü, üç dönemdir Adana’nın en büyük ilçesi Ceyhan’da belediye başkanlığı yapıyor. Yaklaşık iki yıldır Adana Büyükşehir Belediye Başkanlığı için ilçe ilçe, köy köy çalışmaya başladı. Diğer adaylardan bir adım önde başlamış oldu çalışmalara.
    <p>
     CHP adayı Yıldıray Arıkan ise zengin insanların yaşadığı Çukurova ilçesinin belediye başkanı. Çukurova’da seçilmesi garantiyken genel merkez tarafından büyükşehir için aday yapıldı. Seçileceği garanti olan bir ilçe dururken büyükşehire aday yapılınca bir hayli stres yaşamaya başladı.
     <p>
      Adana’da seçime en şanssız başlayan AKP oldu. Gaziantep’e Fatma Şahin, Hatay’a Sadullah Ergin’in aday yapılması, Adana’da da önemli bir ismin aday yapılacağına ilişkin beklentileri üst seviyelere çıkarmıştı. Ancak partinin eski vekillerinden Abdullah Torun’un açıklanması büyük bir hayal kırıklığı meydana getirdi. Partideki heyecan ve hava yerini inkisara bıraktı. Yine Adana’nın merkez ilçelerinden Seyhan, Yüreğir ve Sarıçam’da AKP’den seçilmiş belediye başkanlarının beklentilerin aksine yeniden aday yapılması da tam bir sürpriz oldu. Parti içindeki huzursuzluk, il başkanı ve yönetimin istifasına kadar vardı. Ayrıca Başbakan Erdoğan’ın meydanlarda Fethullah Gülen Hocaefendi ve Hizmet Hareketi’ni hedef alan hakaretleri de partide toplu istifaların yaşanmasına neden oldu. Bağımsız kuruluşlar tarafından yapılan anketlerde MHP önde çıkıyor. MHP’yi birkaç puanla CHP takip ediyor. AKP ise üçüncü parti. Bağımsız aday olan Aytaç Durak’ın MHP lehine çekilmesi, mevcut Adana Büyükşehir Belediye Başkan Vekili Zihni Aldırmaz’ın da MHP’nin yanında yer alması, MHP adayı Hüseyin Sözlü’yü daha da güçlendirdi.
      <p>
       Çukurova’nın ikinci büyük kenti Mersin’de ise CHP’li Macit Özcan üç dönemdir belediye başkanlığı yapıyor. Artık ilçe ve köylerin de etki edecek olması, Mersin’de dengeleri altüst etti. Merkezde Özcan ve partisi güçlü gibi görünse de ilçeler işin içine girdiğinde MHP ön plana çıkıyor. MHP ise dört dönemdir Tarsus’ta başarılı bir belediye başkanlığı yapan Burhanettin Kocamaz’ı aday yaptı. Yörük ağırlıklı ilçelerde MHP güçlü bir tabana sahip. Pek çok ankette MHP önde görünüyor. Hemen arkasında ise CHP geliyor. AKP ise eski Ekonomi Bakanı Zafer Çağlayan’ın yardımcısı Mustafa Sever’i aday gösterdi. Yolsuzluk iddialarına Çağlayan’ın adının karışması partiye büyük zarar verdi. AKP’nin bir varlık gösteremediği Mersin’de yarış MHP ile CHP arasında geçecek. Yüzde 12 civarında oyu olan HDP’nin büyükşehirde AKP’yi destekleyeceği konuşuluyor.
       <p>
        Hatay’da ise çok daha renkli bir yarış sahneleniyor. Hatay artık büyükşehir. AKP, eski Adalet Bakanı Sadullah Ergin’i aday göstererek atak yaptı. Ancak AKP’den seçilmiş mevcut belediye başkanı Dr. Lütfi Savaş’ı da CHP’ye kaptırarak büyük sıkıntı yaşadı. Üç semavi din mensuplarının barış içinde yaşadığı Hatay’da ibre, Lütfi Savaş’tan yana görünüyor.
        <p>
         Devlet Bahçeli’nin memleketi Osmaniye’de ise sürpriz beklenmiyor. Sıra dışı bir gelişme olmazsa MHP’li Kadir Kara’nın seçimi tekrar kazanmasına kesin gözüyle bakılıyor.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38155-ovasi-cukur-nabzi-yuksek.html), [web.archive.org (arşiv bağlantısı)](http://web.archive.org/web/20140330083956/http://www.aksiyon.com.tr:80/aksiyon/haber-38155-ovasi-cukur-nabzi-yuksek.html)
