# Think onlardan, tank devletten

*Ufuk Şanlı 2001.07.07*

<div>
 <p class="spot">
  Batı ülkelerinin gerek özel  gerekse üniversite bünyesinde  kurulan çok sayıda stratejik  araştırma merkezine sahip  olduğu bilinen bir gerçek.  Türkiye'de de sayısı bugün bir  elin parmaklarını geçmese de  gerek özel sektörün destekleri  gerekse devletin bu yöndeki  talepleri merkez sayısının  önümüzdeki günlerde artacağına işaret ediyor. Üniversite  bünyesinde kurulan stratejik  araştırma merkezleri hem  sorunlara çözüm üretmeyi, hem  de geleceğin senaryocularını  yetiştirmeyi amaçlıyor
 </p>
 <p class="metin">
 </p>
 <img border="0" src="/web/20020501064053im_/http://www.aksiyon.com.tr/2001/344/resimler/think.jpg"/>
 <p class="metin">
  Türkiye'nin, içinde bulunduğu stratejik konumuna karşın strateji üretemeyen bir ülke olduğu yolundaki tartışmalar artık sona eriyor. Çeşitli üniversitelerinde birbiri ardınca kurulan stratejik araştırma merkezleri hem Türkiye için fikir üretiyor hem de geleceğin 'senaryocuları'na imkan sağlamaya hazırlanıyor.
 </p>
 <p class="metin">
  "Gizemli bir konu değil"
 </p>
 <p class="metin">
  ABD, İngiltere, Fransa, Almanya ve İsrail'in gerek özel gerekse üniversite bünyesinde kurulan çok sayıda stratejik araştırma merkezlerine sahip olduğu bilinen bir gerçek. Türkiye'de de sayısı bugün bir elin parmaklarını geçmese de gerek özel sektörün destekleri gerekse devletin bu yöndeki talepleri merkez sayısının önümüzdeki günlerde artacağını işaret ediyor. Türkiye'nin içinde bulunduğu sorunlu coğrafya'da alternatif çözüm önerileri ve muhtemel senaryoların üretildiği bu merkezler gerek uluslararası arenada gerekse ülke içinde sürekli sorunlar yaşanmasına karşın sürekli aynı reçeteyi uygulamak isteyenlere de alternatif çözüm önerileri götürmeye hazırlanıyor.
 </p>
 <p class="metin">
  Ermeni sorunu, Kıbrıs sorunu, Ege sorunu, Kuzey Irak sorunu derken bir sürü sorunla boğuşan Türkiye'de yakın zamana kadar neden diğer ülkelerdeki gibi özerk kurumların kurulmasına destek verilmediğini Bahçeşehir Stratejik Araştırma Merkezi Müdürü Ahmet Sözen şu sözlerle açıklıyor: "Strateji kelimesi uzun bir süre gizemli ve önemli işlerde seçilmiş kişi ve kurumlar tarafından yürütülen bir çaba olarak algılandı. Çoğu zaman esrarengiz kişiler ve gizli servislerle bağlantılı gibi bir izlenim uyandıran bu merkezlerin elbetteki müşterileri arasında gizli servisler bulunuyor. Ancak ülkenin geleceğini belirleyecek konularda bazılarının da bir şeyler yapabileceğinin anlaşılması ve Türkiye'nin resmi söyleminin küreselleşen dünyanın gerçekleriyle artık bağdaşmaması bu merkezlerin ortaya çıkmasını sağladı."
 </p>
 <p class="metin">
  Türkiye'nin içinde bulunduğu sorunlu coğrafyanın dışında kendi içinde de demokratikleşme ve toplumsal değişim konularında ciddi sorunlarla karşı karşıya olduğunu anlatan Doç. Dr. Sözen bu tür merkezlerin sayısının artmasının Türkiye'nin sorunlara farklı çözümler üretmesine imkan sağlayacağını ifade ediyor. "Bugün gelişmiş ülkelere baktığımız zaman gerek özel sektörde gerekse vakıf ve araştırma merkezi olarak kurulmuş bir çok merkezin bulunduğunu görüyoruz. Bugün yıllık bütçesi milyonlarca dolara ulaşan Washington Enstitue, Randcorporation, Carniage gibi kuruluşlar ABD'nin uluslararası politikasında önemli rol oynamaktadır. Yine Batılı ülkelerde devletin ilgili birimleriyle bu kuruluşlar her zaman işbirliği içindedir. Mesela Dışişleri Bakanlığı ile bu tür merkezler birlikte çalışırlar. Yani merkezde bulunanların deneyim ve bilgileri devletin ilgili birimlerine sunulur. Bu sayede bilgilerin güncellenmesi ve çeşitlenmesi sağlanır".
 </p>
 <p class="metin">
  Stratejik unsur: Para
 </p>
 <p class="metin">
  Uluslararası ilişkiler, ekonomi, enerji ve askeri konuların yanında bir çok konunun ele alındığı stratejik araştırma merkezlerinin kurulması YÖK tarafından verilen izinle gerçekleşiyor. YÖK'e başvuran üniversiteler buradan gerekli izinleri aldıktan sonra kendi bünyelerinde bulunan akademisyenler içinden bir müdür, bir müdür yardımcısı ve yeterli sayıda akademik personel atayarak stratejik araştırma merkezi sahibi oluyorlar. Ancak iş merkez kurmakla bitmiyor. Son derece şık bir isim taşımasına karşın bu merkezlerde çalışan akademisyenlere burada görev yaptıkları için ayrıca bir ücret ödenmiyor. Üniversite bünyesinde faaliyet gösteren merkezlerin gelir kaynakları ise şimdilik rektörlük ödenekleriyle sınırlı, bunun dışında üretilen proje ve araştırmaların ilgili kurumlara pazarlamasıyla elde edilecek gelirlerden şimdilik söz etmek pek mümkün değil.
 </p>
 <p class="metin">
  Bu durum ise merkezlerin üretkenlikleri açısından ciddi sorunları da beraberinde getiriyor. Türkiye'nin başını ağrıtan sorunlara çözüm üretmesi beklenen akademisyenlerin önündeki en büyük sorun ise maddi imkanların yetersizliği.
 </p>
 <p class="metin">
  Yıldız Teknik Üniversitesi Stratejik Araştırmalar Merkezi Müdür Yardımcısı Gencer Özcan da stratejik araştırma merkezlerinin ekonomik açıdan sorunlarla karşı karşıya olduğuna dikkat çekiyor. Uluslararası üne sahip bir çok araştırma merkezinin milyon dolarlık bütçelerle faaliyet gösterdiğini hatırlatan Özcan, devlet üniversiteleri bünyesinde bulunan Stratejik Araştırma Merkezlerine yeterli bütçe ayrılması halinde çalışmaların kalitesinin artacağını ifade ediyor. "Bir kaç milyon dolarlık değil, 50 bin dolarlık bir bütçe bile bizim işimizi inanılmaz kolaylaştıracaktır. Çünkü araştırma demek para demek. Mesela Kıbrıs sorunuyla ilgili bir araştırma yapacaksınız bunun için Kıbrıs'a, Londra'ya, İsviçre'ye gitmeniz gerekecektir. Bize tanınan ekonomik imkanlarla maalesef bunu gerçekleştirmemiz neredeyse imkansız".
 </p>
 <p class="metin">
  Nabza göre rapor dönemi devam edecek mi?
 </p>
 <p class="metin">
  Kitap, dergi, gazete, konferans gibi etkinlikleri kimi zaman izleyen kimi zaman da bu tür etkinlikler düzenleyerek bir bilgi havuzu oluşturan merkezler hazırladıkları çalışmaları daha sonra rapor haline getiriyorlar.
 </p>
 <p class="metin">
  Ancak kamuoyunda büyük rahatsızlık meydana getiren ve akademisyenlerden kurulu heyetler tarafından hazırlanan bir çok raporla ilgili tartışmaların sürdüğü göz önünde bulundurulunca acaba ülke güvenliğini ilgilendiren konularda da nabza göre rapor hazırlanır mı sorusu herkesin aklına düşüyor.
 </p>
 <p class="metin">
  Ülkenin kaderinin belirlendiği konularda hazırlanacak raporların 'akademisyen ahlakına uygun olarak' hazırlanması gerektiğini vurgulayan Bahçeşehir Stratejik Araştırmalar Merkezi Müdürü Ahmet Sözen, ülkenin geleceğini etkileyecek bir konu hakkında nabza göre rapor hazırlamanın akademik ahlak ve misyonla bağdaşmayacağını belirtiyor ve şunları söylüyor: "Bugün Türkiye'nin en büyük sorunlarından birisi akademisyenlerin misyonlarını unutup, resmi söylemin savunuculuğunu yapmaya kalkışmasıdır. Halbuki akademisyen devletin yanlışlarını görüp, bunun için çözüm üretmesi gereken insandır, aksi takdirde devletin yanlışlarının bedelini millet ödeyecektir. Bizim amacımız doğruları ve yanlışları alternatifleriyle beraber devletin ve halkın hizmetine sunmaktır."
 </p>
 <p class="metin">
  "MİT'çi değiliz ama MİT'le çalışırız"
 </p>
 <p class="metin">
  Stratejik araştırma merkezleri içinde dünya çapında isim yapanlarının demokratik ülkelerde kurulu olması acaba sadece bir tesadüf mü yoksa demokrasinin sağladığı özgürlük ve katılım eşitliği ülkelerin farklı sorunlara farklı çözümler üretmesinde önemli bir etken mi? Akademisyenler ikinci şıkkın doğru olduğunu belirtirken, fikir havuzu olarak adlandırılan bu merkezlerin sayısının artmasının Türkiye'nin demokratik açılımları içinde önemli bir yere sahip olduğuna dikkat çekiyorlar.
 </p>
 <p class="metin">
  Merkezlerle ilgili bir diğer dikkat çekici konu da uluslararası anlamda üne sahip bir çok merkezin çoğu zaman bağlı bulundukları ülkenin milli güvenlik kuruluşlarıyla da sıkı ilişkiler içinde olması. ABD'nin ünlü Landcorp'un CIA ile ilişkili olduğunu herkes bilir, peki bizim ülkemizde durum nasıl? Konuyla ilgili görüşlerine başvurduğumuz akademisyenler yaptıkları akademik çalışmalar gözardı edilerek kendilerine 'MİT'çi' damgası vurulmasından son derece rahatsızlar. MİT'çi olmadıklarını ısrarla vurgulayan akademisyenler, ancak araştırmaları sırasında istenirse MİT'le çalışabileceklerini ifade ediyorlar. Bu ilişkiyi reddetmiyorlar ancak istenilen düzeyde olmadığını da söylemeden geçemiyorlar.
 </p>
 <p class="metin">
  Devlet büyük önem veriyor
 </p>
 <p class="metin">
  Türkiye için strateji üretecek bu merkezlerin sayısının artmasına devletin de destek verdiği görülüyor. Galatasaray Üniversitesi bünyesinde kurulan Stratejik Araştırma Merkezi'nin Deniz Kuvvetleri eski komutanı Güven Erkaya'nın teşviki ile açıldığı ve görev yapan bazı akademisyenlerin zaman zaman devletin güvenlik kuruluşlarında ders verdiği hatırlanınca verilen önem ortaya çıkıyor. Batı'daki örnekleri gibi daha çok uzmanlık gerektiren alanlarda uzmanlaşmaya çalışan merkezlerden şimdilik Hacettepe Üniversitesi bünyesindeki Hidrolopolitik ve Stratejik Araştırmalar Merkezi bu konuya örnek olabilecek durumda ancak otoriteler uzmanlaşmanın kısa sürede bütün merkezlerde gerçekleşeceğine işaret ediyor.
 </p>
 <p class="metin">
  Kurulması teşvik edilen ve Türkiye'nin yaşadığı fikir ve ses bunalımına cevap vermeyi amaçlayan bu merkezlerden devletin hakim unsurlarının hangi ölçüde faydalandıklarını ise zaman içinde hep birlikte göreceğiz.
 </p>
 <br/>
 <center>
  <a class="anaorta" href="http://web.archive.org/web/20020501064053/mailto:u.sanli@zaman.com.tr">
   u.sanli@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/344/haberler/8.htm), [web.archive.org (arşiv bağlantısı)](http://web.archive.org/web/20020501064053/http://www.aksiyon.com.tr:80/2001/344/haberler/8.htm)
