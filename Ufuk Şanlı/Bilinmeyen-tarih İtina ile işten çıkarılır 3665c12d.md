# İtina ile işten çıkarılır

*Ufuk Şanlı Bilinmeyen-tarih*

<div>
 <p>
  <font>
   Kim bir sabah işe gittiğinde giriş kartının geçersiz olduğunu görerek işten atıldığını ya da işin yoğun bir anında muhasebeye çağırılıp ilişkisinin kesildiğini öğrenmek ister? Patronların ifadelerine göre, işten çıkarma, bir iş yerinin ekonomik krizden sonra başına gelebilecek en kötü hadise. Her gün üç—beş kişinin muhasebeye çağırılıp iş yeri ile ilişkilerinin kesildiği dönemlerde, çalışanların evlerinde bir matem havası hâkim olur.
   <br/>
   <br/>
   Hanımları eşlerini, ‘cenazeye uğurlar’ gibi gönderirler iş yerlerine. Birkaç yıldan beri başı krizden kurtulmayan Türkiye’de bu manzaralar adi vakalardan sayılır oldu.  Ekonomik kriz, şirket evliliği ya da satın alma nedeniyle geçtiğimiz yıl Türkiye’de 450 bin çalışan işini kaybetti. İşten çıkarılanlar hem oldukça kaba ve kırıcı şekilde kovulmaları, hem de ekonomik olarak uğradıkları zararlar yüzünden hayli yıprandı.  Nitelikli elemanların işten atılmalarının personelde meydana getirdiği psikolojik sorunları aşabilmek için ABD’de geliştirilmiş bir sistem, Türkiye’ye  de getirildi.
   <br>
    <br>
     Lee Hact Harrison şirketi her yıl 100 binden fazla profesyonele, yeni kariyerlerine başarı ile geçmeleri konusunda işverenlerle birlikte yardımcı oluyor. Lee Hact Harrison Türkiye Genel Müdürü İpek Akyıldız, Türkiye’de işten çıkarılanların sadece psikolojilerinin değil, aynı zamanda ekonomik durumlarının da düzeltilmesini amaçladıklarını söylüyor. Avrupa ve ABD’de de çeşitli sebeplerle her yıl binlerce profesyonelin işten çıkarıldığını anlatan Akyıldız, kendilerinin burada devreye girdiğini anlatıyor. “Bir şirket işten çıkarma kararı verdikten sonra bu operasyon gerçekleşmeden birkaç ay önce bize haber veriyor; biz de bu işin doğru mesajlar ve uygar bir tavırla çözülmesi için iki tarafa da yardımcı oluyoruz. Global manada bizim yaptığımız tam olarak bu” diyen Akyıldız, işten çıkarmaların sadece çıkarılanları değil, kalanları da olumsuz etkilediğine dikkat çekiyor.  Türkiye’de işten çıkarmaların genelde medeni olmayan yöntemlerle gerçekleştiğini anlatan Akyıldız, ‘personelden çağırılıyorsunuz’, ya da ‘hayatınızın bundan sonraki kısmında başarılar dileriz’ şeklindeki açıklamaların, çalışanların psikolojisini gözetmeden yapılan uygulamalar olduğuna işaret ediyor. İpek Akyıldız; “Kimi iş yerlerinde sabah işe gelenler manyetik kartlarının geçersiz olduğunu görerek işten çıkarıldılar. Bu durum sadece işten çıkarılanları değil, kalanları da olumsuz etkiliyor” diyerek işten çıkarmalar sırasında yapılacak bildirimin çok önemli olduğunu kaydediyor.
     <br>
      <br>
       Kırmadan nasıl atarsınız?
       <br>
        <br>
         Türkiye’de kullanılan yöntemlerin genelde ‘kalp kırıcı’ olduğunu söyleyen Akyıldız, “İşten çıkarılan kişi tam bir psikolojik yıkım içindedir. Buna işverenin rahatsız edici tutumu da eklenmemeli. İşten çıkarmanın gerekçeleri objektif bir biçimde açıklanmalı ve bu konuda şeffaf olunmalı” diyor.
         <br/>
         <br/>
         Lee Hact Harrison olarak işten çıkarmaların kesinleşmesi üzerine devreye girdiklerini anlatan İpek Akyıldız, şirketlere personellerini kırmadan ve kalanları da etkilemeden nasıl işten çıkaracakları konusunda danışmanlık hizmeti verdiklerini anlatıyor. İpek Akyıldız, “İşten çıkarılan insanlara bunun nasıl söyleneceği çok önemlidir. İnsanlara neden işten çıkarıldıklarını anlatmak ve onlara değer verildiğini göstermek gerekiyor. Burada yöneticilerin bilinçlendirilmesi çok önemli; çünkü neden ve nasıl sorularının muhatabı onlar” diye konuşuyor.
         <br/>
         <br/>
         Akyıldız, işini kaybeden profesyonellere de etkin iş bağlantılarının kurulması, doğru özgeçmiş yazılması, iş araştırmaları ve ofis destek hizmetleri verdiklerini vurguluyor. Yaptıkları iş nedeniyle, işten çıkarmalar konusunda kendilerinin sorumlu tutulmaması gerektiğini vurgulayan Akyıldız, işten çıkarma kararının şirket tarafından verilmesinin ardından devreye girdiklerini ve kimseyi işten çıkarmadıklarını vurguluyor. Akyıldız sözlerini şöyle sürdürüyor: “İki konuda çok hassas olmamız gerekiyor. Bunlardan birincisi, biz insanları işten çıkarmıyoruz; sadece çıkarma kararının ardından bunun kuruma zarar vermeden nasıl gerçekleşeceği konusunda yardımcı oluyoruz. İkincisi de, direkt olarak işçi çıkaran işletmelerin personeline iş de bulmuyoruz. Amacımız iş arayacak kişinin donanımlarını güçlendirmek, moralini yükseltmek ve bağlantılarını arttırmak.”
         <br/>
         <br/>
         Genelde hizmet sektöründe faaliyet gösteren firmalara danışmanlık yapan Lee Hact Harrison’ın Şubat 2002’den bu yana Türkiye’de faaliyet gösterdiğini anlatan İpek Akyıldız, 28 senedir uluslararası pazarlarda edindikleri deneyimlerini öncelikle yabancı ortaklı şirketlerle paylaşacaklarını anlatıyor. Akyıldız, Türk firmalarının da kendilerine büyük ilgi gösterdiğini belirterek; işlerinin yoğun olmasının başkalarının işsiz kalmasına bağlı olduğunu, bu yüzden ‘işlerin kesat gitmesinin’ kendilerini çok da üzmediğini sözlerine ekliyor.
         <br/>
         <br/>
         Uluslararası insan kaynakları şirketi Adecco'yla birlikte faaliyetlerini sürdüren Harrison bu sayede işten çıkarılanların daha çabuk iş bulmasına yardımcı oluyor. 1974 yılında kurulan uluslararası danışmanlık şirketi Lee Hact Harrison, dünya çapındaki 160 ofisi ile 60 ülkede müşterilerine işten çıkarma ve kariyer gelişimi konularında hizmet veriyor. Hollanda kökenli uluslararası insan kaynakları şirketi Adecco ile birlikte çalışan Lee Hact Harrison, işten çıkarılanlara bu şirket aracılığıyla iş olanakları da sağlıyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 600 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1614), [web.archive.org (arşiv bağlantısı)](http://web.archive.org/web/20050224024233/http://www.aksiyon.com.tr:80/yazdir.php?id=1614)
