# Enerjide İran kâbusu

*Ufuk Şanlı 2006.05.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ABD ile İran arasındaki gerilimin savaşa dönüşmesi halinde petrol fiyatlarına ilişkin kâbus senaryosu herkesin gözünü korkutuyor.
  </font>
 </div>
 <div id="newsText">
  <font class="detail-text">
   Çok değil üç sene önce 30 dolar olan ham petrol fiyatının 75 dolara fırlaması tüm dünyada endişelerin artmasına neden oluyor. Aralarında Türkiye'nin de bulunduğu kalkınmakta olan ülkeler yaşanan fiyat artışlarını, tabir yerindeyse, nefeslerini tutarak izliyor.
   <br/>
   <br/>
   Petrol fiyatlarını bir taraftan Çin, Hindistan, Rusya ve Brezilya gibi büyüyen ekonomilerin artan talebi, diğer taraftan da başta Irak olmak üzere Venezüella ve Nijerya gibi üretici ülkelerin içinde bulunduğu belirsizlik tırmandırıyor. Üretici ülkelerin ihracatta yaşadıkları sıkıntılar Suudi Arabistan'ın devreye girmesiyle önemli ölçüde giderilmiş olsa da tırmanış devam ediyor. İTÜ Enerji Enstitüsü Direktörü Prof. Dr. Abdurrahman Satman, yılda 3,6 milyar ton olan dünya petrol tüketiminin dengeli bir seyir izlemesine rağmen fiyatların artmasının politik belirsizlik ve petrol şirketlerinin oluşturduğu karamsar havadan kaynaklandığını söylüyor. Prof. Satman'a göre ABD, İngiltere ve Rusya fiyat artışlarından pek de olumsuz etkilenmiyorlar. Zira artan petrol fiyatları bu ülkelerin kontrol ettiği petrol firmalarına yarıyor.
   <br/>
   <br/>
   İLK KRİZE HAZIRLIKSIZ YAKALANDIK
   <br/>
   <br/>
   Uluslararası kamuoyundan destek bulamayan Washington yönetiminin her şeye rağmen İran'ı cezalandırma konusundaki kararlılığı fiyatlarla birlikte tansiyonu da yükseltiyor. İran'ın petrolü silah olarak kullanabileceğini açıkça ilan etmesi bir yana, Hürmüz Boğazı'nı kapatmaya kalkışması ihtimali de dünyayı korkutuyor. Bu noktanın altını çizen İstanbul Üniversitesi Öğretim Üyesi Yrd. Doç. Dr. Şamil Şen, Hürmüz Boğazı'nın kapanması durumunda dış dünyaya yönelik 18 milyon varillik günlük petrol ihracatının kesileceği uyarısında bulunuyor. Şen'e göre böylesi bir durum 1979 yılındaki krizi aratacak neticeler doğurabilir. 1979 İran İslam Devrimi'nin doğurduğu petrol şoku, fiyatların 14 dolardan 36 dolara fırlamasına neden olmuş, bu da kendi petrol kaynakları olmayan ülkelerin ithalat maliyetlerini ciddi anlamda yükseltmişti.
   <br/>
   <br/>
   Uzun tüp gaz ve mazot kuyrukları ile hatırlanan 1979 bunalımının izlerini hâlâ hafızasında tutan Türk toplumu için İran kaynaklı ikinci petrol krizi "yeni bir büyük buhran" anlamına geliyor. O dönemde ihtiyaç duyduğu ham petrolü alabilmek için kapı kapı dolaşarak döviz bulmaya çalışan, teminat olarak verdiği Merkez Bankası çeklerinin karşılıksız çıkması yüzünden milletlerarası camiada itibarı 'sıfıra' inen Türkiye, buhran neticesinde sadece kredibilitesini değil, demokratik yapısını da kaybetmişti. Dönemin Maliye Bakanı Ziya Müezzinoğlu o günleri şu sözlerle anlatıyor: "1973'te tırmanmaya başlayan fiyatlar siyasi mülahazalarla içeriye yansıtılmamış ve ilerleyen zaman içinde fiyatların gerileyeceği düşünülerek enerji probleminin çözümü için gerekli adımlar atılmamıştı. Bu yüzden 1979'da patlayan ikinci krize de hazırlıksız yakalanmış ve tek kelimeyle şoke olmuştuk. Dünya tarihinin o zaman gördüğü en yüksek fiyatlarla enerji ihtiyacımızı karşılamaya çalışıyorduk. Durum öyle bir noktaya gelmişti ki ihracat gelirlerimizin tamamını versek yine de petrol faturasını karşılayamıyorduk. Süleyman Bey (Demirel) o dönemde '70 sente muhtaç hale geldik' demişti. Merkez Bankası rezervleriyle petrol temin etmeye çalışıyorduk ama o bile ihtiyacı karşılamakta yetersiz kalıyordu."
   <br/>
   <br/>
   FİYATLAR  VE ARZ YAKINDAN İLGİLENDİRİYOR
   <br/>
   <br/>
   Türkiye'nin kalkınma çabalarının "İran Petrol Bunalımı" ile büyük sekteye uğradığını anlatan eski bakan, enerji fiyatlarında yaşanan artışların ülkenin rekabet gücünü dolayısıyla ihracat gelirlerini de olumsuz etkilediğine işaret ediyor. "Artan petrol fiyatları girdi maliyetlerinin artmasına, bu da ürünlerinizin fiyatının yükselmesine sebep olur. Yüksek fiyatlar ise rekabet gücünüzü olumsuz etkiler." diyen Müezzinoğlu'na göre Batılı ülkeler ilk bunalımdan ciddi dersler çıkardı ve enerji kaynaklarında çeşitlendirmeye gitti. Haliyle ikinci bunalımdan sanayileşmiş ülkeler asgari zararla çıktı. Türkiye gibi kalkınmakta olan ülkeler ise ciddi zarar gördü. İhracat gelirleri azaldı, IMF ve Dünya Bankası'nın vereceği kredilere muhtaç hale geldi.
   <br/>
   <br/>
   Hâlâ hafızalarda tazeliğini koruyan bu büyük krizin tekrarlanması ihtimali bile kırılganlıktan yeni kurtulan ülke ekonomisi için büyük bir tehdit oluşturuyor. 2002 yılından bu yana sürekli büyüyen ve dünyanın en büyük 16. ekonomisi haline gelen ekonomimizin büyümeyle orantılı olarak enerji ihtiyacı artıyor. Enerji Bakanlığı'nın öngörülerine göre 2010 yılında 154 milyon tona ulaşacak olan enerji talebinin bugün olduğu gibi yüzde 72'sinin ithalatla karşılanması durumunda Türkiye çok ciddi bir maliyet yüküyle karşı karşıya kalacak.
   <br/>
   <br/>
   İran-ABD gerginliği, Çin ve Hindistan'ın artan talepleri nedeniyle enerji ve buna bağlı olarak tüm girdilerin giderek yükselmesi sanayi kesiminde ciddi bir tedirginlik meydana getiriyor. Son üç yılda başta petrol olmak üzere demir-çelik, bakır, altın, gümüş ve alüminyum gibi madenlerin fiyatlarının tarihî seviyelere ulaşması net ithalatçı Türkiye'nin kasasından daha çok para çıkması ve rekabet gücünün zayıflamasına neden oluyor. Bu da ekonomide tehlike çanlarının çalmasına neden olabilir.
   <br/>
   <br/>
   Sanayi ve Ticaret Bakanlığı Müsteşarı Dr. Adem Şahin mevcut duruma Türkiye'nin iyi ayak uydurduğu kanaatinde. Şahin'e göre Türk sanayicisi fiyatların uzun süre 30 dolar bandında kalmayacağını bildiği için kendisini 50-70 dolar seviyesine hazırlamıştı. Ama İran'a yönelik bir saldırının etkisiyle fiyatların 100 doların üzerine çıkmasının alarm zili anlamına geldiğini de kabul ediyor. Bu olumlu tabloya karşın petrol fiyatlarındaki 20 dolarlık artışın ekonomiye 4 milyar dolarlık bir ek maliyet getirdiği gerçeği değişmiyor. Aynı orandaki artışın büyümeyi ve enflasyonu yüzde 1 oranında olumsuz etkilediği de unutulmamalı.
   <br/>
   <br/>
   Vakıf Yatırım uzmanı Sedat Kemer, yüksek enerji fiyatlarının cari açığın daha da büyümesine, bunun da ülkenin kur ve faiz riskini artıracağına dikkat çekiyor. "Bu gelişme ödemeler dengesinde yaşanan sorunların daha da büyümesine neden oluyor. Bu da kur ve faiz üzerinde baskı oluşturarak enflasyonun tetiklenebileceği bir durum ortaya çıkarıyor." diyen Kemer, İran'ın Türkiye açısından özel bir önemi olduğuna dikkat çekiyor. İran'ın Türkiye'nin petrol ithalatının üçte birini sağlayan bir ülke olarak sadece fiyat artışları açısından değil, arz konusunda da çok önemli olduğunu vurgulayan Kemer'e göre ithalatta yaşanacak sıkıntılar direkt sanayi kesimini, dolayısıyla da toplumun tamamını etkileyebilecek bir kriz potansiyeline sahip.
   <br/>
   <br/>
   İran ile ABD arasındaki söz düellosunun nasıl sonuçlanacağını kestirmek çok zor. Gazeteci Cengiz Çandar Irak savaşından farklı olarak ABD'nin İsrail dışında müttefikinin olmamasının savaş ihtimalini zayıflattığını düşünüyor. " ABD, İran'a yeni bir rol ve görev vermek istiyor. Eğer iki ülke bu rol ve model konusunda uzlaşmaya varırsa savaş çıkmayacaktır."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=76278CA5133D675D12A003B727245926?newsId=11879), [web.archive.org (arşiv bağlantısı)](http://web.archive.org/web/20140519052452/http://www.aksiyon.com.tr:80/aksiyon/newsDetail_getNewsById.action;jsessionid=76278CA5133D675D12A003B727245926?newsId=11879)
