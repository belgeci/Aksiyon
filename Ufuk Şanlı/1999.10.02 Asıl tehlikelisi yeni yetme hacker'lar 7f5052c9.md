# Asıl tehlikelisi yeni yetme hacker'lar

*Ufuk Şanlı 1999.10.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bilgisayarla ilgisi olan herkes şimdilerde onlardan bahsediyor. Bankaların kasalarına girmek, casus uyduları ele geçirmek veya telefon faturalarını başkalarına ödetmek onlar için gayet sıradan şeyler.
  </font>
 </div>
 <div id="newsText">
  <font class="detail-text">
   Bilginin güç olduğu çağımızda maalesef güç artık onların, yani bilgisayar korsanı hackerlar'ın elinde.
   <br/>
   <br/>
   Bilişim suçları konusunda araştırmalar yapan gazeteci Şeref Oğuz'a göre, hackerlar yeni bin yıldaki en büyük tehdit. Ekonominin gittikçe dijitalleştiğini belirten Oğuz, bu yüzden yasadışı organizyonların da siber uzaya geçtiğinin altını çiziyor. "Bugün isterseniz Almanya'da bir Türk bankasını bilgisayarınızla manipüle edebilirsiniz. Bunun için bir bilgisayar ve bir modem yeterli. Geleceğin Al Capon'larını artık sanal ortamda göreceğiz" diyor Oğuz.
   <br/>
   <br/>
   Siber terörizmin meydana getirdiği zarar her 14 ayda bir ikiye katlanıyor. Geçen yıl Amerika ve İngiltere'de bilgisayarla işlenen suçların meydana getirdiği zararın 13.8 milyar dolar olması da tehlikenin boyutlarını gözler önüne seriyor. Ancak uzmanlara göre zararın boyutları aslında daha büyük. Amerikan Sanayi Bakanlığına göre prestij kaybına uğramaktan korktukları için firmaların ancak yüzde 15'i saldırıları yetkililere bildiriyor. Hatta bir çoğu polis veya gizli servis tarafından tutuklanan hacker'ları bünyelerinde istihdam ederek olayı örtbas etme yolunu seçiyor.
   <br/>
   <br/>
   Diğer yandan bilişim suçlarını tespit edebilmenin çok zor olması da bu suçlardan zarar görenler için en büyük handikap. Amerikan Bilimadamları Federasyonu güvenlik uzmanı John Pike bunun zorluğunu şöyle açıklıyor: "Hidrojen bombası üreten birinin kendini saklaması çok zordur. Ancak bilişim saldırısı yapan birini tespit edebilmek samanlıkta iğne aramaya benzer. Her an her yerdedir, belki de yandaki komşunuz olabilir."
   <br/>
   <br/>
   Bu yüzden mafyanın da yavaş yavaş siber uzaya yerleştiğini görüyoruz. Bugün yeryüzünde 4 büyük siber mafyanın bulunduğunu belirten FBI yetkilileri, global bazda hareket imkanı sağlamasından ötürü bir çok grubun bu alana geçeceğini iddia ediyorlar. Yine iddialara göre siber mafyanın tahsil ettiği yılık haraç miktarı 700 milyon dolar. Bu da işin sadece basit bir merak ve kural ihlali olmadığını gözler önüne seriyor.
   <br/>
   <br/>
   Peki kim bu hacker'lar? Neden hackerlık yapıyorlar? AGİS bilgisayar güvenlik yazılımından Korhan Kaya, beyaz hacker olarak tanımlanan, güvenlik sistemi geliştiren uzmanlardan birisi. Çocukluğundan beri bilgisayarla uğraşan Korhan Kaya'ya "Hacker kimdir?" diye sorduğumuzda ilginç yanıtlar aldık. Kaya'ya göre bilgisayarla uğraşanların çok azı gerçek hacker ve bunlarla mücadele etmek gerçekten çok zor. Ancak şu an için esas tehlike "çaylak" diye tabir ettiği meraklılar: "Adam yeni ve meraklı. Bu yüzden ne yapacağını bilmiyor. Yeni öğrendiklerini uygulamak için tutuyor Tarım Bakanlığı'nın sayfasına saldırıyor. Ya da balinalarla ilgili bir enstitünün sitesini çökertiyor. Serseri mayın gibiler."
   <br/>
   <br/>
   Siyah hacker olarak adlandırılan ve bu şekilde sistemlere zarar veren hacker'lar peki neden böyle davranıyorlar? Korhan Kaya'ya göre bunun temelinde yatan neden kişisel tatmin. Kaya, "Adam ben güvenliği aştım ve sonunda yasak olanı başardım demek için yapıyor. Ya da makinayı aştım demek için yapıyor. Zaten bu insanların çoğunun sağlıklı bir ruh hali olduğunu söyleyemeyiz" şeklinde konuşuyor.
   <br/>
   <br/>
   Kilit ve anahtarın mücadelesi
   <br/>
   <br/>
   Hacker profillerinin çıkarıldığı araştırmalar da bu noktada Kaya'yı destekliyor. Bu konuda en çok çalışmanın yapıldığı ülke olan Amerika'da bir çeşit hacker profili çıkarılmış bile. Buna göre bizim siyah hacker olarak bahsettiğimiz bilişim suçlularının büyük kısmı bilgisayar uzmanı yani bu alanda eğitim görmüş veya çalışan kişilerden oluşuyor. Son dönemlerin meşhur filmi Matrix'te olduğu gibi bu kişiler genelde çift kişilikli, gündüz bir işte çalışıyorlar gecelerini de bilgisayarın başında geçiyorlar. Ancak hackerların en büyük vasfı sabırlı olmaları. Bir sisteme girebilmek için günler hatta haftalar boyunca bıkmadan uğraşabiliyorlar.
   <br/>
   <br/>
   Peki bilgisayarınızı ya da şirketinizi bu sabırlı kara korsanlardan korumanız mümkün mü? Türkiye'nin sayılı güvenlik yazılım şirketlerinden biri olan AGİS'ten Mustafa Tanyeli'ye göre, öncelikle şirketlerin bir güvenlik politikası oluşturmaları gerekiyor. Bunu bir gereklilik olarak görmedikleri sürece şirketlerin sürekli tehdit altında olacağını ifade eden Tanyeli, siber güvenliğin öneminin facialardan sonra anlaşılmasının çok acı sonuçlar doğurabileceğini sözlerine ekliyor.
   <br/>
   <br/>
   Hacker'lardan korunmanın en kolay yolu, bir güvenlik yazılımı satın almanız. Programların fiyatları ise, şirketin sisteminin büyüklüğüne ve önemine göre değişiklik arz ediyor. Güvenlik yazılımlarının fiyatları 5 bin dolarla 100 bin dolar arasında değişiyor. Ancak ilginç olan, güvenlik şirketleri bile hacker'lara karşı müşterilerine tam güvence veremiyorlar. "Siz istediğiniz kadar güçlü kilitler yapın mutlaka birileri onu açacak anahtarlar üretecektir. Bu yüzden hiçkimse benim programım kırılamaz diye iddia edemez" diyor Mustafa Tanyeli.
   <br/>
   <br/>
   Hackerların genelde bilgisayar uzmanı olması, gözlerin biraz da eğitimcilere çevrilmesine neden oluyor. Eğitimciler ise öğrencilerinin potansiyel suçlular olarak görülmesinden son derece rahatsızlar. Bu konuda görüşlerini aldığımız Boğaziçi Üniversitesi Bilgisayar Mühendisliği Bölüm Başkanı Prof. Dr. Salahattin Kuru; "Bilgisayar bölümlerinde mutlaka etik değerler ders olarak işlenmeli. Ayrıca bilgisayar suçları konusunda uzmanların yardımlarıyla gerekli yasal düzenlemeler yapılmalıdır" diyor. Fatih Üniversitesi Bilgisayar Mühendisliği Bölümü'nden Yrd. Doç. Dr. Atakan Kurt ise, bu konudaki eğitimin erken yaşlarda aile ortamında verilmesi gerektiğini söylüyor. "Bilgisayar kullanma yaşı gitikçe düşüyor ve ben bunun üniversitelerden önce aile ortamında verilmesi gerektiğini düşünüyorum. Tıpkı hırsızlığın veya ahlâksızlığın kötü olduğunu yasalardan önce aile ortamında öğrendiğimiz gibi" diyor Kurt.
   <br/>
   <br/>
   Yasal düzenlemeler yolda
   <br/>
   <br/>
   Hacker'ların sayılarının ve tehdit boyutlarının artmasında, yakalanmaları ve ceza görmelerinin zor olması büyük rol oynuyor. Çünkü hacker'lar uluslararası çalışıyor. Mesela sizin sisteminiz ya da finans kurumunuz İrlanda'da yaşayan biri tarafından zarara uğratılırsa ne yapacaksınız? Şu an için maalesef hiçbir şey yapamazsınız. Çünkü mevcut uluslararası ve yerel yasalar bu konularda büyük boşluklar ihtiva ediyor. Uluslararası yasalar olmamasına rağmen mevcut yasalardan gayet caydırıcı olanlar da var. ABD bu konuda da başı çeken ülke konumunda. 1986 yılında çıkarılan Bilgisayar Dolandırıcılığı ve İstismarı Yasası'ndan sonra federal araştırma bürosu FBI ve CIA tarafından siber teröristlerle mücadele için özel birimler, hatta özel jüri ve savcılık büroları bile oluşturuldu.
   <br/>
   <br/>
   Ülkemizde bilişim suçlarıyla ilgili olarak Türk Ceza Kanunu'nda 525a, 525b, 525c, 525d ve Fikir ve Sanat Eserleri Kanunu'nda bilgisayar eserlerinin (yazılım, program ve diğer ürünleri ) korunmasıyla ilgili hükümler de bulunmakta. Ancak bunların yetersizliğini farkeden Adalet Bakanlığı bilişim suçlarını belirlemek ve ilgili yasal düzenlemelerin yapılması için, "bilişim suçları çalışma grubunu" oluşturdu. Bu sayede ilgili birimlerin ve daire başkanlıklarının kurularak, bilişim suçlarının engellenmesi hedefleniyor.
   <br/>
   <br/>
   Emniyet Genel Müdürlüğü bünyesinde bilişim suçlarıyla ilgilenen özel bir birim henüz yok. Ancak görüştüğümüz Emniyet yetkilileri, suçluların siber uzaya geçmesi karşısında emniyetin de gerekli çalışmaları yaptığını belirtiyorlar. Mali Şube ve Bilgi İşlem Daire başkanlıkları şu anda bilişim suçlarını takip eden birimler olarak gözüküyor. Ancak gelişen teknoloji ve artan suçlara karşı daha güçlü ve uzman birimlerin şart olduğunun da altını çiziyorlar.
   <br/>
   <br/>
   Yasal düzenlemelerin çok dikkatli yapılması gerektiğini söyleyen Şeref Oğuz, aksi takdirde bunun çok büyük sakıncalar doğuracağına dikkatleri çekiyor. Telekulak skandalında olduğu gibi devlet görevlilerinin özel hayata ve kişilik haklarına tecavüzünün engellenmesi gerektiğini söyleyen Oğuz'a göre, aslında teknoloji insanların kapsama alanlarını daraltıyor.
   <br/>
   <br/>
   Bilgisayar ve hacker'lar şu günlerde ve gelecekte çok konuşulacak gibi. Yaşamımızın her gün kolaylaştığına sevinirken, aslında her gün yeni tehditlerle karşılaşıyoruz. Üstelik bu yeni tehdit bizim o kadar yakınımızda ki. Yaşamımızdaki bu yeni teknolojinin bir Truva atı mı yoksa bir fırsatlar dünyası mı olduğunu ise zaman gösterecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5420-39-asil-tehlikelisi-yeni-yetme-hackerlar.html), [web.archive.org (arşiv bağlantısı)](http://web.archive.org/web/20140506072703/http://www.aksiyon.com.tr:80/aksiyon/haber-5420-39-asil-tehlikelisi-yeni-yetme-hackerlar.html)
