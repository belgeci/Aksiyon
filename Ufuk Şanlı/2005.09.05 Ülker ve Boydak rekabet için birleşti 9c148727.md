# Ülker ve Boydak rekabet için birleşti

*Ufuk Şanlı 2005.09.05*

<div>
 <p>
  <font>
   Finans sektöründe esen ‘yabancı’ rüzgârına kendilerini kaptırmayan Boydak ve Ülker Grupları bir ilke imza atarak güçlerini tek çatı altında birleştirdi. Aynı kulvarda bilek güreşi yapan iki finans kurumunun ortaklık için el sıkışmasının perde arkasını, Genel Müdür Yunus Nacar, Aksiyon’a anlattı.
   <br/>
   <br/>
   Bankacılık Düzenleme ve Denetleme Kurumu (BDDK) 19 Ağustos’ta bankacılık tarihine geçecek bir karara imza atarak ülke tarihinin ilk özel finans kurumu (ÖFK) evliliğine ‘olur’ verdi. Bir ilke imza atarak güçlerini birleştirme kararı alan Kayserili Boydak ailesinin kontrolündeki Anadolu Finans Kurumu ile Ülker Grubu şirketlerinden Family Finans bu açıklamayla tek çatı altında toplanmış oldu. Finans camiasında, uzun süredir Family Finans Kurumu’nun yabancı bir sermaye grubuna satılacağı ve Ülker Grubu’nun finans alanından çekileceği konuşuluyordu. Geçtiğimiz aylarda Türkiye’de bir temsilcilik açan Dubai İslam Bankası’nın ciddi anlamda talip olduğu Family’ye Amerikalı bir grubun da ilgi gösterdiği ileri sürülüyordu. Kulislerde konuşulan bu dedikodular geçtiğimiz mayıs ayında iki grubun birleşme kararı almasıyla sona erdi. Ancak tartışmalar ve fısıltılar azalmadı. Ülkenin iki önemli sermaye grubunu güçlerini birleştirmeye iten sebep neydi? Yeni yapılanmadan iki grup neler hedefliyordu? Ülker ve Boydak grupları neyin peşindeydi? Bütün bu soruları birleşme sonrasında Anadolu-Family Finans Kurumu’nun genel müdürlüğüne atanan Yunus Nacar’a sorduk.
   <br>
    <br>
     -Faaliyet gösterdikleri işkollarında iddialı iki grubun ortak banka sahibi olma düşüncesi nasıl ortaya çıktı?
     <br>
      <br>
       Her patron için sahip olduğu varlıklar kıymetlidir. Dolayısıyla “küçük olsun ama benim olsun” mantığının hâkim olduğu ülkemizde bu birleşme önemli bir anlam taşıyor. İki ayrı grup hiçbir baskı altında kalmadan kendi mülkiyet haklarını daha iyi bir yapının teşekkül edebilmesi için terk etti. Bu ülkemiz bankacılık tarihinde ilk kez yaşanan bir olaydır. Burada iki grubun aynı hassasiyet ve vizyona sahip olmaları kadar, dünyadaki gelişmeleri doğru okumalarının da önemi ortaya çıkıyor. İki kurum, finans alanında da iddialı olmak ve rekabet güçlerini artırmak için bu kararı aldı.
       <br>
        <br>
         -Süreç nasıl başladı?
         <br/>
         <br/>
         15 Mayıs’ta iki şirketin hâkim ortakları bir araya geldi. Yapılan iki toplantının sonrasında birleşme kararı alındı. Yönetimde iki grubun da eşit temsil edileceği yeni bir yapılanma için taraflar el sıkıştı. 1 Haziran’da da BDDK’ya başvurduk. Sonrasında teknik süreç başladı. Birleşme için bir yol haritası ve takvimi hazırlandı. İşin en zor kısmı, yani patronların el sıkışması gerçekleştikten sonra teknolojik altyapının, mevduatın, insan kaynaklarının birleştirilmesi için harekete geçtik. ATM, kredi kartları, internet bankacılığı gibi teknolojik altyapı yatırımlarının uyumu için özellikle çok ciddi bir çaba gösterdik. 19 Ağustos’ta düzenleyici otoritenin onay vermesinin ardından 22 Ağustos’ta ilk genel kurulumuzu topladık. Övünerek söylemeliyim ki, birleşme görünürde değil gerçek anlamda bir birleşme oldu. Hem bir sermaye ortaklığı hem de iki şirketin güçlü yönlerini yeni yapı altında birleştirerek yeni bir organizasyon kurmaya başladık. Bu merkezîleştirme operasyonuyla güçlü ve daha büyük bir finansal yapının oluşmasını hedefliyoruz.
         <br/>
         <br/>
         -Birleşen şirketin genel müdürlüğüne sizin getirilmeniz Family’nin birçok açıdan Anadolu Finans’tan geride olduğu izlenimini uyandırdı.
         <br/>
         <br/>
         Birleşmelerde 1 artı 1 ya 1,5 olur ya da 3 eder. Biz üç edecek bir ortaklık kurduk. Her iki kurumun da çok fazla artısı vardı. Ancak anlaşmaya göre Family bizim kurumumuza devredildi. Burada isimlere değil, yapılmak istenen şeye odaklanmak gerektiğini düşünüyorum.
         <br/>
         <br/>
         -İki grup bu birleşme ile gerçekte neyi hedefliyor?
         <br/>
         <br/>
         Yabancı bankaların sektördeki paylarının giderek büyümesiyle bir takım tartışmaların başladığına şahit olduk. Bazı uzmanlar yabancılara sınırsız bir özgürlük verilmesinden yanayken, bazıları da İtalya, Fransa, İngiltere ve Almanya’daki gibi sınırlama olması gerektiğini belirtiyor. Bugün iki yaklaşımın da dünya ve ülke gerçekleriyle çeliştiği görülüyor. Burada Boydak ve Ülker, sermayelerini birleştirerek yerli bankacılığın korunması için ne yapılması gerektiğini göstermiş oluyorlar. Daha büyük hacme ve daha güçlü mali bünyeye sahip olarak, küreselleşmenin yıkıcı rekabet şartlarında ayakta kalmanız mümkün oluyor. Bugün devasa ölçekteki Japon ve Amerikan bankaları ayakta kalmak için birleşiyor. Biz neden yapmayalım?
         <br/>
         <br/>
         -Birleşmelerin faturası genelde çalışanlara çıkartılır. Sizin merkezîleştirme operasyonunuzla kaç kişi işini kaybedecek?
         <br/>
         <br/>
         İki kurumun birleşmesiyle toplam 110 şubeli bir banka olacağız. Ticari bankacılık açısından meseleye yaklaştığımızda bu sayının yeterli olmadığını düşünüyoruz. Dolayısıyla biz şube kapatmayacağız. Şube kapatmadığımız için şubelerde çalışan personelin endişe etmesine gerek yok.
         <br/>
         <br/>
         -Aynı cadde üzerinde yan yana şubeleriniz var. Bunlarda mı kapatılmayacak?
         <br/>
         <br/>
         Birbirine çok yakın şubelerden birisi aktif ve pasifleriyle daha güçlü olana devredilecek. Kapanan şubedeki arkadaşlarımız yeni açılacak şubelerde çalışmalarını sürdürecek. Dolayısıyla şube kapatma ve personel çıkarma söz konusu olmayacak.
         <br/>
         <br/>
         -Şube çalışanları için sevindirici bir haber verdiniz. Ya Genel Müdürlük çalışanları ne olacak?
         <br/>
         <br/>
         İki kurumun birleşmesiyle genel müdürlüklerde görev yapan personel konusunda bazı sıkıntılar ortaya çıktı. Birleşme ile kadro fazlası idarî personel oluştu. Bu personeli ya şubelerde çeşitli görevlerde ya da müdür yardımcısı olarak istihdam edeceğiz. Bu kişilerin özlük haklarını aynen koruyarak yine bizimle çalışmalarını sağlayacağız.
         <br/>
         <br/>
         -Bir tek personelin bile işine son vermeden maliyetleri nasıl düşüreceksiniz? Personel çıkarılmıyorsa o zaman bu maliyeti müşterilere mi fatura edeceksiniz?
         <br/>
         <br/>
         İşletmeler maliyetlerini asgari düzeye indirmek ve verimliliği hedefleyerek birleşirler, bu doğru. Ancak şunu unutmamak gerekiyor. Son iki senedir özel finans kurumları ciddi bir büyüme hızı yakaladı. Aktif büyüklükleri giderek artan bu kurumlar zaten sınırlı şube ve personel ile hizmet veriyordu. Ancak yakalanan bu büyümeyle orantılı olarak yeni yatırım ve personele ihtiyaç var. Bu birleşmeyle iki kurum önümüzdeki yıl gerçekleştirmeleri gereken personel alımlarından vazgeçerek gerçekçi bir büyümeye imza attı. Maliyetlerimizi sabitleyerek, büyümeyi asgari maliyetle gerçekleştirmiş dik. Bu birleşmenin faturası olmayacak; bilakis herkese katkısı olacak. -Yeni Bankalar Kanunu ile “Katılım Bankası” adını alacak olan kurumunuz yeni düzenlemelerden nasıl etkilenecek?
         <br/>
         <br/>
         1985 yılında özel finans kurumları faaliyet göstermeye başladı. 1999 yılına kadar yasal düzenlemesi bile olmayan enteresan bir mevzuatla faaliyet gösteren bu kurumlar 2001 yılındaki düzenlemelerin ardından banka statüsüne yakın hâle getirildi. Yeni düzenlemeyle bankalar kanununa tâbi ‘ticari’ ve ‘yatırım’ kategorilerinin dışında üçüncü bir alanda faaliyet gösteren banka olarak ‘Katılım Bankası’ adını alacağız. Biz yıllardır özellikle yabancılara kendimizi anlatamıyorduk sonunda bu sorunun da aşılması sektörün önünü açacaktır.
         <br/>
         <br/>
         ÜLKER FAİSAL FİNANS’I KOMBASSAN’DAN ALDI
         <br/>
         <br/>
         Türkiye’de kurulan ilk özel finans kurumu Faisal Finans’tır. Körfez sermayeli Dar Al-Maal Al Islami SA tarafından kurulan Faisal Finans 1998 yılında Kombassan Holding tarafından satın alındı. 2001 yılında şirketin yönetimi gıda devi Ülker Grubu’na geçti. Kurumun tabelasını Family Finans diye değiştiren Ülker Grubu böylece finans sektöründe de boy göstermeye başladı. 2002 yılından itibaren hızlı bir şubeleşme hamlesi başlatan kurum, özellikle tasfiye edilen Toprakbank’ın şubelerini satın alarak hizmet ağını genişletmeyi başardı. TMSF tarafından tasfiye edilen fon bankalarının otomatik para çekme makinelerini (ATM) satın alarak bu anlamda da ciddi bir büyüklüğe erişen Family yıl sonu itibarıyla 950 milyon dolar aktif büyüklüğe sahipti. Anadolu Finans, 1991 yılında Ankara’da Kayseri menşeli HES grubu tarafından kuruldu. Yerli sermayenin kurduğu ilk ÖFK olan Anadolu Finans, 1999 yılında mobilya, ev tekstili ve kablo sanayiinde faaliyet gösteren Boydak Grubu tarafından satın alındı. Ankara’daki genel müdürlüğünü 1998’de İstanbul’a taşıyan şirket son yıllarda ciddi bir büyüme gösterdi. 2004 sonu itibarıyla 500 milyon dolarlık bir aktif büyüklüğe sahipti.
         <br/>
         <br/>
         ÖFK SAYISI DÖRDE DÜŞTÜ
         <br/>
         <br/>
         2001 yılına kadar toplam 6 özel finans kurumu sektörde boy gösteriyordu. 2001 Şubat’ında İhlas Finans Kurumu’nun kötü yönetim nedeniyle batmasıyla sonuçlanan süreç bütün ÖFK’larda “tsunami” etkisi meydana getirdi. Ayakta kalan beş kurum (Al Baraka, Anadolu, Asya, Family ve Kuveyt Türk) binlerce mudinin paralarını çekmek için şubelere yığılmasıyla zor günler yaşadı. Sıkıntılı günlerin ardından 2002 yılından itibaren yeniden atağa kalkan ÖFK’lar Temmuz 2005 itibarıyla 5,5 milyar dolar aktif büyüklüğe ulaştı. Toplam 209 şube ve 5 bin 323 personelle hizmet veren ÖFK’lar bankacılık sistemi içinde yüzde 1,8’lik bir paya sahip.
         <br/>
         <br/>
         <img src="/web/20070808013305im_/http://www.aksiyon.com.tr/resim/561/54a.jpg"/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 6610 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22444), [web.archive.org (arşiv bağlantısı)](http://web.archive.org/web/20070808013305/http://www.aksiyon.com.tr:80/yazdir.php?id=22444)
