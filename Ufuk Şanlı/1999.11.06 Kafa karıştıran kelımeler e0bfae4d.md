# Kafa karıştıran kelımeler

*Ufuk Şanlı 1999.11.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bilimsel ve teknolojik gelişmeler beraberlerinde yeni buluşları ve sosyal tanımlamaları da getiriyor. Küreselleşen günümüz dünyasında bu tanımlamalar ister istemez her tarafa yayılıyor.
  </font>
 </div>
 <div id="newsText">
  <font class="detail-text">
   Ancak seküler, radikal, postmodern, paradigma, fenomen, jakoben.. gibi yeni terim ve kelimeler, Türkçe karşılıkları olmadığı için ister istemez yanlış kullanılmaya başlıyor.
   <br/>
   <br/>
   Aslında bu kelimelerin hepsinin, kullanıldığı bir bilim dalı ve buna bağlı bilimsel açıklamaları var. Çoğu zaman ilk kez ortaya çıktığı ülkenin vatandaşları tarafından bile anlamı bilinmeyen bu kelimelerin, yazarlarımız ve aydınlarımız tarafından artık günlük hayatta da yoğun olarak kullanıldığını görüyoruz. Yazar Etyen Mahçupyan bunun en önemli nedeninin küreselleşme olduğunu belirtiyor. Küreseleşmenin getirdiği tek taraflı ve yoğun bilgi akışı sonucunda, ortak bir dil oluştuğunu söylüyor Mahçupyan.
   <br/>
   <br/>
   Ancak pek çok aydın Mahçupyan'la aynı fikirde değil. Gazeteci Hakkı Devrim Türkçe'yi iyi bilmeyen insanların bilgisizliklerini yabancı kelimelerle kapatma yoluna gittiklerini iddia ediyor. Bu konuda görüşlerini aldığımız akademisyenler de yazarlarla aynı görüşleri paylaşıyorlar. Sosyolog Prof. Dr. Nur Vergin de ortodoks, sekülerizm ve radikalin sadece batılıların dünya görüşleri doğrultusunda kullanılmasının doğru ve objektif olmayacağını söylüyor.
   <br/>
   <br/>
   Zaten kavram kargaşasının temel nedeni de bu kelimelerin iki biçimde kullanılması. Aydınlarımızın bir kısmı kelimeleri doğduğu dildeki (İngilizce, Fransızca) anlamıyla, bir kısmı da Türkçe sözlükteki anlamıyla kullanıyor. Bu durumda hangi yazarın kelimeyi hangi anlamda kullandığını anlamak yine okura düşüyor. İşte yanlış kullanıma örnek olabilecek 11 kafa karıştıran kelime ve  uzmanlarına göre anlamları:
   <br/>
   <br/>
   Jakoben: 18. yüzyılda Fransız ihtilalinde etkin olan bir siyasi grubun ismi. Devrimin önde gelenlerinden Rospier ve taraftarlarınca savunulan bu görüşe göre; savunulan devrim ve Fransa için herşeyi yapmak mubahtı. "Halk için, halka rağmen" sloganını benimseyen jakobenler, uzlaşmaz ve koyu tavırlarıyla ünlendiler. Dayatmacı ve halkın görüşlerini önemsemeyen yöneticileri ifade etmek için kullanılan jakoben kelimesi, ülkemiz siyasi yapısı göz önünde bulundurulunca çok da uzak bir kavram gibi gözükmüyor. Sosyolog Prof. Dr. Nur Vergin, jakobenizmin devletimizin yapısında bulunduğunu, bunun en iyi örneğinin de cumhuriyetin temel ilkelerinden olan devletçilik ilkesinin olduğunu belirtiyor.
   <br/>
   <br/>
   Bu tanımın açıklığına rağmen bazı aydınlarımızın kelimeyi olduğundan farklı algıladığına da şahit oluyoruz. Anayasa Profösörü Mümtaz Soysal bile "hem jakoben hem de demokrat" olduğunu söyleyerek ilginç bir ikilem sergiliyor.
   <br/>
   <br/>
   Anglo-Sakson: Türk Dil Kurumu sözlüğünde, "5. ve 6. yüzyılda İngiltere'yi işgal eden Germen ırkı" olarak tanımlanan kelime aydınlarımız tarafından değişik biçimlerde kullanılıyor. İngiliz kültürünü ve onun ürünlerini ifade etmek için kullanılan AngloSakson kelimesi, bugün daha çok anadili İngilizce olan toplumları (İngiltere, Avustralya, Kanada ve Amerika) belirtmek için kullanılıyor.
   <br/>
   <br/>
   Konsept: Her ne kadar sözlükte anlamı 'kavram, mefhum' olarak verilse de, bu gerçek anlamını tam olarak karşılamıyor. Çünkü Batılılar tarafından, konsept kelimesi üzerinde uzlaşılmış temel esasları ifade temek için kullanılıyor. Ülkemizde de konsept kelimesinin Türk Dil Kurumu'nun değil, batılıların tanımına uygun olarak kullanıldığına şahit oluyoruz. "Türkiye'nin 2000 Yılı Stratejisi Konsepti" gibi.
   <br/>
   <br/>
   Radikal: Türk Dil Kurumu sözlüğünde 'köktenci' olarak tanımlanan radikaller, aslında sosyolojik bir tavrı ortaya koyuyor. Düzen değişikliği isteğinde bulunan radikaller, bir sistemi tamamen değiştirip yerine yenisini koymaya çalışan kişiler olarak biliniyor. Bu durumda Lenin, Atatürk ve Castro birer radikal olarak tarih sahnesindeki yerini alıyor.
   <br/>
   <br/>
   Bugün ise aşırı grupları ifade etmek için kullanılan "radikal dinci", "radikal İslamcı" gibi tabirlerin gerçeği yansıtmadığını söyleyen Dokuz Eylül Üniversitesi İlahiyat Fakültesi Dekanı Prof. Dr. Mehmet Aydın, bu tür tabirlerin batıdan alınmasından dolayı tam anlamını bulamadığına dikkat çekiyor. Prof. Dr. Nur Vergin ise, radikalin bir işin ya da görüşün sıkı ve ödünsüz takipçisi anlamında da kullanılabileceğini söyleyerek, bu yüzden ülkemizde sadece "radikal İslamcılar"ın değil "radikal Atatürkçüler"in de bulunduğunu söylüyor.
   <br/>
   <br/>
   Fundamentalist: 1917 yılında Amerika'da ortaya çıkan ve kutsal kitap dışında hiçbir kaynağı kabul etmeyen tutucu bir protestan grup kendilerine "fundamentalistler" adını verdi. Kutsal kitap dışında hiçbir kaynağı kabul etmeyen bu grup, bilim ve teknolojiyi kesinlikle kabul edip uygulamıyor.
   <br/>
   <br/>
   Ancak, "fundamentalizm" Batı'da bugün daha çok siyasi anlamda, iktidarı ele geçirmeyi hedefleyen gruplar için kullanılıyor. Bir çok dindar insan da bu sebeple kendilerini rahatlıkla fundamentalist olarak tanımlayabiliyor. Buna karşılık Prof. Dr. Mehmet Aydın, medya organlarında halen "fundamentalizm" kelimesinin ilk ortaya çıktığı şekliyle kulanıldığını ve bunun da olumsuz bir hava oluşturduğunu sözlerine ekliyor.
   <br/>
   <br/>
   "Aşırı tutuculuk veya aşırı mutaassıplık" olarak tanımlayabileceğimiz fundamentalizmin, artık dini anlamdan çıkarak "her türlü tutuculuğu" ifade ettiğini söylüyor Prof. Dr. Nur Vergin.
   <br/>
   <br/>
   Sekülerizm: Son zamanlarda düzenlenen toplantı ve sempozyumların başlıca tartışma konularından birisi olarak dikkat çekiyor. Her ne kadar sözlüklerde "laiklik" olarak geçse de, Mahçupyan bunun daha geniş bir anlamı olduğunu söylüyor. Dinin devlet yaşamından tamamen çıkarılmasını içeren ve aklı ön planda tutan bir düşüncenin ürünü olan sekülerizmin anavatanı yine Fransa. "Türkiye Cumhuriyeti laik, demokrat ve seküler bir devlettir" diyen cumhurbaşkanımız Süleyman Demirel de yasaların ve yönetimin ilahi bir kaynaktan değil de bireyler tarafından oluşturulmuş olduğuna dikkat çekiyordu. Sosyolog Prof. Dr. Mustafa Erkal da sekülerizmin, devletin ve bireylerin yaşamlarını dini kurallar yerine dünyevi kurallara terk etmesinden dolayı laikliğe göre daha geniş bir alanı kapsadığını belirtti.
   <br/>
   <br/>
   Ortodoks: Yukarıda saydığımız kelimelerden oldukça farklı bir durum arz ediyor. Bugüne kadar defalarca duyduğumuz aşina olduğumuz bir kelime ortodoks. Prof. Dr. Nur Vergin, ortodoksluğu dini kuran peygamber tarafından oluşturulmuş kurallar bütünü olarak tanımlıyor. Bu kavramın kişi ve gruplara göre değişkenlik arz ettiğini söyleyen Vergin'i, Prof. Dr. Mehmet Aydın da destekliyor. Bugüne kadar ortodoks kabul edilmeyen Şiiler'in de artık bilimsel çalışmalarda ortodoks olarak kabul edilmesinin bunun en önemli göstergesi olduğunu belirtiyor.
   <br/>
   <br/>
   Post-modern: Hatırlanacağı gibi "28 Şubat süreci" bazı yazarlar tarafından "postmodern darbe" olarak nitelendi; Türkçe'ye çevirirsek "modern ötesi" darbe. Oysa, sosyolojik ve felsefi bir akım olan postmodernite toplumda merkeziyetçilik yerine çoğulculuğu, bireyin önemini ve üretim şekillerinin yeniden yapılanmasını öngörüyor. Tanımdan yola çıkarak Türkiye'nin değil postmodern, modern bir darbe bile yaşamadığını söylemek sanırız yanlış olmaz. Modern denilerek kastedilen şeyin toplumun tamamında yaşanan bir sosyal değişim olduğunu söyleyen Prof. Dr. Nur Vergin, darbelerimizin hâlâ eskisi gibi olduğunu söyleyerek gönlümüze su serpiyor.!
   <br/>
   <br/>
   Oportünist: Politikacılarımızın artık oportünist politikalardan vazgeçip toplum için çalışmaları gerektiğini söyleyen yazarlarımıza doğrusu hak vermemek mümkün değil. Doç. Dr Emin Köktaş oportünizmin, aslında çıkarcılık olduğunu söylüyor. Duruma göre davranan, içinde bulunduğu şartlardan maksimum fayda elde etmeyi hedefleyen oportünistleri, ülkemizin pek çok sahasında rahatlıkla görebilirsiniz.
   <br/>
   <br/>
   Opsiyon: "Bana biraz daha opsiyon tanıyabilir misiniz?" İş dünyasının bu yaygın cümlesini artık herkesin ağzında duyabiliyoruz. Peki opsiyon ne demek? İktisadî bir terim olan opsiyon bir alışverişte satıcının alıcıya tanıdığı süre olarak biliniyor. Bir diğer anlamı da belli bir tarih çin önceden ödeme yapmadan şarta bağlı yer ayırtma. Opsiyon, İngilizce de "tercih" anlamında da kullanılıyor, bu açıdan Türkiye'deki kullanımı çoğu zaman uyumlu olabiliyor.
   <br/>
   <br/>
   Paradigma: Çok kullanılan ancak tanımı yapılırken çok zorlanılan bir kelime. Sözlükte kısaca 'dizi' karşılığı verilen sözcüğün gerçek anlamı çok derin! Sosyolog Prof. Dr. Mustafa Erkal, paradigmanın bir anlam çerçevesi olduğunu söylüyor. Yani tersi ispatlanıncaya kadar geçerli olan savların tamamına paradigma adını veriyoruz. Etyen Mahçupyan, Newton fiziğinin ya da Kopernik'in Güneş eksenli hareket eden Dünya savının buna örnek olarak verilebileceğini söylüyor.
   <br/>
   <br/>
   Fenomen: Kelimenin kendisi de başlı başına bir "fenomen" olarak karşımıza çıkıyor. Genel olarak olay, olgu manasında kullanılan kelimenin sıkça karşımıza çıktığına şahit oluyoruz. Ancak sosyolojideki olgu veya olay kelimeleri dururken, aydınlarımızın fenomen kelimesini kullanmasının nedeni insanların kafalarında büyük bir soru işareti.
   <br/>
   <br/>
   Yukarıdaki kelimelere daha bir çoklarını eklemek mümkün. Ancak biz bu kadarını verebildik. Bu tartışmaların çözümü ise, son derece kolay; Türkçe'nin bir bilim dili haline gelmesi ve en az İngilizce kadar popüler olması.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5521-34-kafa-karistiran-kelimeler.html), [web.archive.org (arşiv bağlantısı)](http://web.archive.org/web/20131105012751/http://www.aksiyon.com.tr:80/aksiyon/haber-5521-34-kafa-karistiran-kelimeler.html)
