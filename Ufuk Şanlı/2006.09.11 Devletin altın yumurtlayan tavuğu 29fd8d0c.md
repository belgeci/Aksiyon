# Devletin altın yumurtlayan tavuğu

*Ufuk Şanlı 2006.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Petkim özel sektör mantığıyla yönetilince sınıf atladı. Yeniden yapılanma sürecine giren kurum petro-kimya alanında bölgesel güç olacak.
  </font>
 </div>
 <div id="newsText">
  <font class="detail-text">
   Türkiye'nin petro-kimya alanındaki dev kuruluşu Petkim, artan petrol fiyatlarının getirdiği yüksek maliyete rağmen sergilediği yüksek performansla herkesi şaşırtıyor. Borsada işlem gören kamu şirketlerinin en değerlisi olan Petkim, 850 milyon dolara ulaşan piyasa değeri ile özelleştirme öncesinde muhtemel alıcılarına göz kırpıyor. Şirketin sergilediği bu şaşırtıcı performansın baş mimarı ise genel müdürlük koltuğuna iki yıl önce oturan Kenan Yavuz. Personel sayısını yüzde 20 azaltmasına karşın üretimi iki katına çıkarmayı başaran Yavuz, şirketin tarihindeki en büyük ciro ve ihracat rakamına ulaşmasını sağladı. Özel sektör kökenli Yavuz'un gelişiyle adeta yeniden hayata dönen şirketin sergilediği bu performans giderek kızışan petro-kimyadaki küresel savaşta Türkiye açısından da büyük önem taşıyor. "Türkiye'nin petro-kimya alanında tek üreticisiyiz ancak tekel değiliz; çünkü dünya üzerinde bizim ürettiğimiz malları satan birçok şirket var ve bir telefonla bunları temin edebiliyorsunuz. Bu yüzden biz iç pazara yönelik değil, küresel rekabet odaklı bir iş modeli kurmalıyız. Bunun için de bugünden geleceğin altyapısını kurmalıyız." diyen Yavuz ile şirketin hedeflerini konuştuk.
   <br/>
   <br/>
   -Sizin temel hammaddeniz, ham petrolün bir türevi olan nafta. Dolayısıyla petrol fiyatlarının 30 dolardan 75 dolar seviyesine çıkması sizi de olumsuz etkiliyor. Bu artışı siz neye bağlıyorsunuz?
   <br/>
   <br/>
   Tabloya makro açıdan bakarsak, yapılan bilimsel çalışmalar petrolün ömrünün giderek azaldığını ve yakın bir gelecekte mevcut petrolün dünya talebini karşılayamayacağını ortaya koyuyor. Azalan bir ürünün fiyatının da giderek artması kaçınılmaz olduğundan petrol fiyatlarının ilerleyen dönemlerde daha da yükseleceğini söylemek sanırım çok da karamsar bir yaklaşım olmayacaktır. Son üç yılda yaşanan fiyat artışlarının arz-talep dengesizliğinden değil, petrol şirketleri ile büyük fonların spekülatif hareketleri neticesinde meydana geldiği görülüyor. Siyasi krizler ve terörist saldırıları spekülasyon unsuru olarak kullanan bu büyük sermaye grupları fiyatları belirli bir aralığa oturttu. Bu fiyatlar aşağıya inebilir veya 100 dolara çıkabilir ancak görülen o ki asla 18-20 dolar seviyesine gerilemeyecek.
   <br/>
   <br/>
   -Fiyatlarda yaşanan dalgalanmalar dünya petro-kimya sektörünü nasıl etkiliyor?
   <br/>
   <br/>
   Petrol ithalatçısı ülkeler açısından fiyatlarda meydana gelen her bir dolarlık artış kasadan daha çok para çıkması demek. Dolayısıyla sanayileşmiş ülkeler petrol ithalatından uğradıkları zararı kurdukları güçlü petro-kimya endüstrisi ile telafi etmeye çalışıyor. G.Kore ve Japonya gibi ihtiyacının yüzde 90'dan fazlasını ithalat yoluyla karşılayan iki ülkeye baktığımız zaman bu alanda en çok yatırım yapan ülkeler olduklarını görüyoruz. Hakeza Fransa, Almanya, İtalya, Avusturya gibi ülkelerde de benzer bir tablo ile karşılaşıyoruz.
   <br/>
   <br/>
   -Türkiye bu artıştan nasıl etkileniyor?
   <br/>
   <br/>
   Petrol fiyatlarında yaşanan dalgalanmalar ülkemizi iki türlü etkiliyor: İlk olarak petrol talebinin sadece yüzde 7'sini yerli kaynaklardan karşılayabildiğimiz için ithalata ciddi bir para ödüyoruz. İkinci olarak da diğer ithalatçı ülkelerden farklı olarak petro-kimya üretim kapasitemiz istenilen seviyede olmadığı için iç talebin tamamını karşılayamıyor ve bu nedenle petrol ürünlerini de ithal ediyoruz. Dolayısıyla fiyatlarda yaşanan dalgalanmaların faturası bizim açımızdan çok daha ağır oluyor. Örnek vermek gerekirse bu yılın ilk yedi ayında petrol ve petrol ürünleri için ödediğimiz rakam 9 milyar 419 milyon dolar. Bu rakam geçen yılın aynı dönemine göre ithalata yüzde 45 fazla para harcadığımızı gösteriyor.
   <br/>
   <br/>
   RAKİBİMİZ TÜM DÜNYADAN ÜRETİCİLER
   <br/>
   <br/>
   -Petkim petrol fiyatlarının fırlamasından nasıl etkileniyor?
   <br/>
   <br/>
   Petro-Kimya Holding A.Ş (PETKİM) tonu yaklaşık 500 dolar olan ham petrolü işleyerek 1500-2000 dolarlık katma değeri yüksek ürünlere dönüştüren ve her yıl ortalama 600 milyon dolarlık dövizin ülkemizde kalmasını sağlayan son derece stratejik bir kuruluş. Petrol fiyatlarında yaşanan dalgalanmalar hammaddemiz petrol olduğundan bizim açımızdan maliyet artışını da beraberinde getiriyor. Buna rağmen 2006 yılında tarihimizin en büyük satış -1,5 milyar dolar- ve en büyük ihracat rakamına -260 milyon dolar-  ulaşmayı başardık. Buna rağmen ülke genelindeki talebin sadece yüzde 33'ünü karşılayabildik. Bundan daha iyisini yapabilir miyiz? Elbette yapabiliriz ancak bunun için üretim kapasitemizi arttırmamız ve teknoloji parkurumuzu yenilememiz gerekiyor.
   <br/>
   <br/>
   -Sektördeki en büyük rakibiniz kim?
   <br/>
   <br/>
   Tüm dünyadaki üreticiler! Oyunun kuralları artık eskisi gibi değil! Eskiden kapalı bir ekonomik modelde kapının önünde bekleyen müşterilere mal satıyordunuz, şimdi durum değişti. Evet, biz hâlâ tek üreticiyiz ancak bu tekel olduğumuz anlamına gelmiyor. Bugün benim rakiplerim sıfır gümrükle pazarda boy gösterebiliyor. İnsanlar bir tuşa basarak dünyadaki diğer üreticilerin fiyatlarını görüp, bir telefonla onu getirme imkânına sahipler. Hal böyle olunca biz çok iyi ürün imal edip, onu en uygun fiyatla müşteriye sunmak zorundayım eğer ben bu değişimi görüp ona göre davranmazsam kaybetmeye mahkûmum!
   <br/>
   <br/>
   -Rekabetin bu kadar öldürücü olduğu bir ortamda bir kamu kuruluşu olarak nasıl ayakta kalmayı başarıyorsunuz?
   <br/>
   <br/>
   Yeniden yapılanma süreci başlattık. Bu anlamda artan ihtiyaçlara cevap verebilmek için bir taraftan üretim kapasitemizi artırırken diğer taraftan da kamuda çok da önemsenmeyen verimlilik kavramını zihinlere yerleştirmeye çalıştık. Bunun için yüzde 20'lik bir kapasite artışına giderken çalışan sayısında da ciddi bir azaltmaya gittik. 2004'te 4 bin 200 olan personel sayımızı 3 bin 700'lere indirdik. Üretimi artırıp, personeli azaltarak verimlilikte yüzde 40 gibi ciddi bir orana ulaştık. Bu sayede hem şirketin gelirleri arttı hem de verimsiz KİT imajı zihinlerden silinmeye başladı!
   <br/>
   <br/>
   -Türk petro-kimya sektörünün talep ortalaması her yıl dünya ölçeğinin üzerinde büyüyor. Mevcut kapasitenizle artan talebi ne ölçüde karşılayabileceksiniz?
   <br/>
   <br/>
   Talebe ilişkin projeksiyonlarımız 2015 yılında bugünkü pazar payımızı koruyabilmemiz için bugün yaptığımız üretimin 2 katı üretim yapmamız gerektiğini ortaya koyuyor. Yani 2015'teki talebi karşılayabilmek için bir Petkim daha kurulması gerekiyor. Bunu yapamayacağımıza göre geriye tek yol kalıyor o da ek yatırımlarla mevcut kapasitenin artırılması! Türkiye pazarı dünya ortalamasının üzerinde büyüyor ve artan bu talebi karşılayamazsak birileri muhakkak karşılayacaktır! Burada küçük bir parantez açarak önemli bir örnek vermek istiyorum. Çevremizdeki petrol ve doğalgaz zengini ülkelerin 10 yıllık dönem zarfında bitirmeyi planladıkları petro-kimya yatırımlarının tutarı ne kadar biliyor musunuz? Tam 300 milyar dolar. Bu ülkeleri bu sektöre bu kadar büyük paralar yatırmaya sevk eden başlıca saik sektörün sağladığı büyük katma değer. 500 dolarlık petrolü 2 bin 500 hatta 3 bin dolarlık mamul ürün haline dönüştürdüğünüz zaman ülkenizin elde edeceği katma değer 6 kat artıyor. Bunu gören her devlet de bu alana büyük paralar harcıyor. Biz kapasite artırımına gidemezsek 2015 yılında bu sektör ihtiyaçlarını karşılamak için yılda 10 milyar dolar harcayacak!
   <br/>
   <br/>
   -Petkim'in sağladığı katma değerin arttırılması için neler yapılması gerekiyor?
   <br/>
   <br/>
   Bugün Petkim olmasaydı 1990 yılından bu yana ithalat için 6 milyar dolar ödeyecektik. Petkim her yıl cirosunun üçte biri net katma değeri ülkemiz ekonomisine kazandırıyor ve bu sayede ülke ekonomisine çok ciddi bir katkı sağlıyor. Dünyanın en hızlı büyüyen pazarlarından birisi olan Türkiye pazarı yabancılar açısından da giderek cazip hale geliyor. Çin ve İtalya'nın ardından ithalatın en yoğun olduğu üçüncü pazar olmaktan rahatsız oluyorsak üretim kapasitesinin artırılması ve katma değeri daha yüksek olan ürünlerin üretilmesi için harekete geçmemiz gerekiyor. Bugün tonu 500 dolar olan hampetrolden bin 500-2 bin dolarlık ürün elde ediyoruz; bunun 5-6 bin dolara çıkarılabilmesi için teknoloji yatırımları ve ek üretim tesislerine ihtiyacımız var.
   <br/>
   <br/>
   Bu kapsamda 2000 yılında başlatılan birinci etap yatırımlarını geçen yıl tamamladık. Toplam 500 milyon dolara mal olan bu yatırımlarla kapasitemizi yüzde 20 oranında artırmış olduk. İkinci etap yatırımlar kapsamında daha önce fuel oil ile çalışan enerji santralimizin doğalgaz dönüşümünü sağlayacak bir yatırım gerçekleştiriyoruz. Bu dönüşümle yılda yaklaşık 70 milyon dolarlık tasarruf sağlayacağız.
   <br/>
   <br/>
   -Petkim ihracat açısından hangi seviyede?
   <br/>
   <br/>
   2004 yılında 182, bir sonraki yıl da 217 milyon dolarlık ihracat gerçekleştirerek kurum açısından büyük bir başarıya imza attık. Hedefimiz bu yılsonuna kadar 260 dolarlık ihracat gerçekleştirerek bir ilki gerçekleştirmek. Bizim açımızdan ihracat kadar önem taşıyan bir diğer husus da ihraç edilen ürünlerin tamamına yakınının içi pazarda tüketilmesi mümkün olmayan ürünlerden olması. Yani bizim sanayimiz henüz bu ürünleri tüketecek seviyede değil iken Petkim bunların üretimini gerçekleştirmektedir. Bu da üretimde ne kadar iyi olduğumuzu ortaya koymaktadır.
   <br/>
   <br/>
   -Döviz kurunda yaşanan dalgalanmalar sizi nasıl etkiliyor?
   <br/>
   <br/>
   Bizim açık pozisyonumuz olmadığı için bu anlamda bir sıkıntı yaşamadık. Dolayısıyla yaşanan dalgalanmalar bizi çok etkilemedi.
   <br/>
   <br/>
   -Petkim'in en önemli hammadde tedarikçisi Tüpraş geçen yıl özelleştirildi. Bu durum sizi nasıl etkiledi?
   <br/>
   <br/>
   Dünyada enerji sektöründe neler yaşanıyor diye baktığımızda önemli bir hususu görmekteyiz. Tüm dünyada rafineri ve petro-kimya tesisleri entegre yapılar olarak faaliyet göstermekte, bu durumda olmayan ülkelerde ise bu birlikteliğin sağlanmasına yönelik adımlar atılmaktadır Bir bütünün birbirini tamamlayan parçaları olan rafinaj ve petro-kimya endüstrileri maalesef bizim ülkemizde parçalanmıştır. Bu özelleştirme öncesinde alınan kararların sonucudur ve bu durum sadece bizim açımızdan değil, ülkemiz açısından büyük bir sorundur. Bugün gelinen nokta itibarıyla durumun biraz daha iyi olduğunu söyleyebilirim.
   <br/>
   <br/>
   -Yani Tüpraş'ın özelleştirilmesi bu sorunu çözmedi, öyle mi?
   <br/>
   <br/>
   Özelleştirme aşamasında olan bir kurumun yöneticisi olarak bu süreçlerle alakalı değerlendirme yapmam hoş olmayacaktır. Bu konuyu daha fazla konuşmayalım
   <br/>
   <br/>
   <br/>
   RAKAMLARLA PETKİM
   <br/>
   <br/>
   Sermaye: 204,75 milyon YTL
   <br/>
   Ciro: 1,5 milyar YTL
   <br/>
   İhracat: 380 milyon YTL
   <br/>
   Personel: 3 bin 859
   <br/>
   <br/>
   Sermaye dağılımı  (%)
   <br/>
   ÖİB %54
   <br/>
   Emekli Sandığı %7
   <br/>
   İMKB %39
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=20366), [web.archive.org (arşiv bağlantısı)](http://web.archive.org/web/20130803110013/http://www.aksiyon.com.tr:80/aksiyon/newsDetail_getNewsById.action?newsId=20366)
