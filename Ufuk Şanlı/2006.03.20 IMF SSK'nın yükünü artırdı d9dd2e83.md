# IMF, SSK’nın yükünü artırdı

*Ufuk Şanlı 2006.03.20*

<div>
 <p>
  <font>
   IMF, bir taraftan sosyal güvenlik açıklarının kapatılmasını isterken, diğer taraftan 150 bin kişiyi SSK'lı yaparak sistemin borç yükünü artırdı.
   <br/>
   <br/>
   AK Parti hükümeti Türk ekonomisinin son yıllardaki en büyük sorunlarından biri olan sosyal güvenlik açıklarının kapatılması için ciddi çaba harcıyor. Geçen yıl 23,2 milyar YTL (17,5 milyar dolar) açık veren sistemin yeniden yapılandırılması için çalışmalarını sürdüren hükümetin bu anlamdaki en büyük destekçisi hiç şüphesiz IMF. Sosyal Sigortalar Kurumu (SSK), Bağ-Kur, Emekli Sandığı (ES) ile çeşitli sigorta sandıklarından oluşan sosyal güvenlik sistemindeki açıkların ekonomik programı olumsuz etkileyeceğinden endişelenen IMF yetkilileri sık sık, 'Sosyal Güvenlik Reformu'nun bir an önce hayata geçirilmesi için ikazda bulunuyor. Reformların hataya geçirilmesi noktasında Ekonomiden Sorumlu Devlet Bakanı Ali Babacan ile Çalışma Bakanı Murat Başesgioğlu'nu karşı karşıya getiren düzenleme ile yılların birikmiş sorunlarının ekonominin hassas dengelerini bozmadan çözülmesi hedefleniyor. Son derece uyumlu çalışan iki bakanın arasını açan ‘Sosyal Güvenlik Reformu’nun mimarı IMF burada son derece ilginç bir tutum sergiliyor. Para Fonu yöneticileri bir taraftan sosyal güvenlik kurumlarının harcamalarının azaltılmasını tavsiye ederken, diğer taraftan piyasa ekonomisinin büyük oyuncularını gözetmeye çalışması dengeleri  alt üst ediyor.
   <br>
    <br>
     Bu durumun son örneği Bankacılık Düzenleme ve Denetleme Kurumu (BDDK) tarafından hazırlanan bankalar kanunu görüşmelerinde yaşandı. BBDK tarafından TBBM'ye gönderilen taslağa hükümet eliyle bir madde ekleyen  IMF, SSK'ya  tek kalemde 150 bin yeni müşteri ve yılda 600 trilyonluk ek yük getirdi. IMF'nin eklediği Bankalar Kanunu'nun Geçici 23. Maddesi'yle bankaların, sigorta şirketlerinin ve odaların çalışanları için kurulan özel sağlık ve emeklilik sandıklarının SSK'ya devredilmesi sağlandı.
     <br>
      <br>
       YAPI KREDİ'YE ÖZEL KANUN
       <br>
        <br>
         Bankalar Kanunu'nun Cumhurbaşkanı Ahmet Necdet Sezer tarafından veto edilmesinin gerekçesini oluşturan bu yasal düzenleme büyük çabalardan sonra kabul edildi. IMF yetkililerinin hem sosyal güvenlik açıklarının kapatılması hem de munzam sandıkların SSK'ya devri konusundaki ısrarının büyük bir çelişki olduğunu söyleyen bankacılık uzmanı Dr. Öztin Akgüç, "Bu düzenleme yabancı bankaların Türk bankalarını daha düşük maliyetle satın almasını sağlıyor. Yapı Kredi Bankası'nın (YKB) Koç-İtalyan ortak girişimi tarafından satın alınmasının maliyetini neden SSK ödüyor?" diyor. Akgüç'ün açıklamasında vurguladığı gibi Yapı Kredi Bankası'nın satış sürecine damgasını vuran bu madde kamu yararından ziyade bir takım sermaye gruplarına avanataj sağlıyor. Koç-Unicredito ortaklığındaki Koç Finansal Hizmetler, YKB'nin satış sürecinde banka çalışanlarının ve emeklilerinin üyesi olduğu sandığın 500 milyon ile 800 milyon avro arasında açığı olduğunu gerekçe göstererek, "Bir kanun çıkarılarak bu açık SSK'ya devredilmez ise biz bankayı almayız." açıklamasında bulunmuş ve bankayı satın almak için bu sorunun çözümünü şart koymuştu.
         <br/>
         <br/>
         Özel sektörden satın aldıkları bir bankanın yükümlülüklerinin kamunun sırtına yüklenmesini isteyen Koç ve İtalyan ortak girişiminin bu açıklamalarına IMF'den de onay gelince hükümet 5411 sayılı yeni Bankalar Kanunu'na bir madde ekleyerek bankalar ve odaların çalışanlarına hizmet veren sandıkların 2008 yılına kadar SSK'ya devredilmesini karara bağladı. Düzenlemenin yabancı bankaların Türk bankalarına ilgisini artırdığını söyleyen bir banka genel müdürü, sandıkların çoğunun gelir/gider dengesinin son beş yılda gider lehine açılmaya başladığını, sandıkların bankalar açısından bir yük haline gelmeye başladığını söylüyor. Son 6 yılda yaşanan finansal krizlerle emekli sayısındaki artış, işten çıkartmaların meydana getirdiği prim ödemelerindeki düşüş ve boşalan kadroların yerine yeni eleman alımı yapılmamasının sandıkların mali yapılarını zayıflattığını anlatan deneyimli bankacı, yabancı bankaların yük olarak gördükleri sandıkların getireceği maliyeti üstlenmek istemediklerinin altını çiziyor.
         <br/>
         <br/>
         ZARAR EDEN DE ETMEYEN DE FONA ALINIYOR
         <br/>
         <br/>
         40 milyon kişiye hizmet veren SSK açısından 151 bin 538 yeni katılımcı iş yoğunluğu noktasında fazla bir külfet yüklemeyecek. Ama 2001'den bu yana rekor seviyede açık veren ve bu yıl 9,5 milyar dolarlık zarar açıklayacağı öngörülen kurumun maddi yapısını oldukça olumsuz etkileyecek. Aralarında İş Bankası, Akbank, Ziraat, Halkbank, Emekli Sandığı, Dışbank, Şekerbank, Garanti, Sanayi Kalkınma Bankası, Vakıfbank ve Yapı Kredi gibi büyük kurumların olduğu 17 sandığın kamunun sırtına ne kadar yük getireceğine ilişkin hükümet yetkilileri iyimser tahminlerde bulunsa da sadece YKB Munzam Sandığı'nın 500 ila 800 milyon avroluk bir yük getirecek olması maliyetlerin hafife alınmayacak kadar büyük olduğunu gözler önüne seriyor.
         <br/>
         <br/>
         Giderlerini azaltmak için büyük çaba harcayan SSK yönetiminin hükümet eliyle IMF tarafından verilen bu acı ilacı içmekten başka çaresi yok. Kurum uzmanlarının hesaplamalarına göre 2006'da 25 milyar 317,7 milyon YTL geliri, 37 milyar 826,5 milyon YTL de gideri olan SSK'nın 12 milyar 508,8 milyon YTL (9 milyar 477,1 milyon dolar) gibi rekor sayılabilecek bir açık vermesi bekleniyor. Bir önceki yıl ile mukayese edildiğinde yüzde 68,8'lik bir artış anlamına gelen bu rakamın kabul edilemez olduğunu söyleyenlerin başında IMF'nin geldiğini hatırlatan SSK yetkilileri, bu çelişkili durumu kabul etmiş durumda. Önceki yıllarda Türk Ticaret Bankası, Esbank, Pamukbank, İmar Bankası dışında Türkiye Öğretmenler Bankası, Yaşarbank, Türkiye Kredi Bankası, İstanbul Bankası, Tam Sigorta, Ankara Anonim Türk Sigorta Vakfı gibi sadece tasfiye edilen banka ve sigorta şirketlerine sağlanan bu ayrıcalığın faaliyette olan bankaların sandıklarına da tanınması SSK yönetimi kadar banka çalışanlarını da rahatsız ediyor. Çalışanların maaşlarından yapılan kesintiler ve bankaların aktardığı kaynaklarla mensuplarına özel sağlık ve sosyal yardımlar sunan sandıklar, düşük ücretlerle çalışan bankacıların yegâne lüksüydü. Özellikle emeklilikte ciddi ödemeler yapan sandıklar bu yönüyle çalışanların geleceğe dönük planlarında önemli bir yere sahipti.
         <br/>
         <br/>
         Bu düzenlemeden memnun olanlar da var. Özellikle bankalarına yabancı ortak veya müşteri arayan banka patronları açısından büyük bir nimet olan yeni düzenlemenin sektöre yabancı sermaye girişini artırması bekleniyor. Yapı Kredi Bankası'nın eski Yönetim Kurulu Başkanı Mehmet Çekinmez, yabancıların bankaların yönetiminde söz sahibi olan ve çalışanların haklarını gözeten sandıkların varlığından rahatsız olduğunu anlatıyor: "Yabancı geliyor, bankayı almak istiyor ama karşısında iki tane muhatap var. Birisi banka patronu diğeri de çalışanların ortağı olduğu munzam sandık. Bu durumda iki kişiyle pazarlık yapmak zorunda. Son düzenlemeyle pazarlık masasında sadece patronlar kaldı. Bu da yakın bir gelecekte sektördeki büyük milli bankaların bile yabancı ortaklık yapmasına imkan sağladı."
         <br/>
         SANDIKLAR 2008 YILINA KADAR SSK’YA DEVREDİLECEK
         <br/>
         <br/>
         5411 sayılı yeni Bankalar Kanunu’nun “Sandık ve Vakıflara İlişkin İşlemler” başlıklı 58’inci maddesine göre, “Bankalarca münhasıran çalışanlarına ait olmak üzere sağlık ve sosyal yardım, emeklilik, ihtiyat ve tasarruf sağlama amaçlarıyla kurulan sandık ve vakıflara açıklarının kapatılması için kaynak aktarılamaz.” deniliyor. Yasanın Geçici 7’nci maddesinde ise “506 sayılı Sosyal Sigortalar Kanununun geçici 20’nci maddesi kapsamında sandık ve vakıfları bulunan bankalar durumlarını 31.12.2007 tarihine kadar 58’inci madde hükmüne uygun hale getirmek zorundadırlar.” denilerek bankalara 2,5 yıllık bir opsiyon tanınıyor. SSK’ya devir ise geçici 23’üncü maddede şöyle tanımlanıyor:  “506 sayılı Kanunun geçici 20 nci maddesi kapsamındaki bankalar, sigorta ve reasürans şirketleri, ticaret odaları, sanayi odaları, borsalar veya bunların teşkil ettikleri birlikler personeli için kurulmuş bulunan sandıkların iştirakçileri ile malûllük, yaşlılık ve ölüm sigortasından aylık veya gelir bağlanmış olanlar ile bunların hak sahipleri herhangi  bir işleme gerek kalmaksızın bu maddenin yayımı tarihinden itibaren üç yıl içinde Sosyal Sigortalar Kurumuna  devredilerek 506 sayılı Kanun  kapsamına alınır. Devir tarihi itibarıyla sandık iştirakçileri 506 sayılı Kanun kapsamında sigortalı sayılırlar.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 698 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23628), [web.archive.org (arşiv bağlantısı)](http://web.archive.org/web/20060422131548/http://www.aksiyon.com.tr:80/yazdir.php?id=23628)
