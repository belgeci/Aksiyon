# Koç gibi GSM İhalesi

*Ufuk Şanlı 2000.03.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Günlük yaşamın değişmez aksesuarlarından birisi haline gelen cep telefonu piyasasında son günlerde 'sıcak saatler' yaşanıyor.
  </font>
 </div>
 <div id="newsText">
  <font class="detail-text">
   Halihazırda hizmet veren Telsim ve Turkcell'in yanısıra üç yeni firmanın GSM adı verilen cep telefonu sektöründe operatör olarak hizmet vermesine imkan sağlayan GSM 1800 ihalesinin şartlarının geçtiğimiz günlerde açıklanmasının ardından, gözler ihaleye katılacak firmaların üzerine çevrildi. 648.9 milyon dolar lisans bedeli belirlenen GSM ihalesine katılacak firmaların büyüklüğü ve telaffuz edilen meblağlar düşünülünce ihaleye girecek firmalar arasında nasıl bir rekabet yaşandığı iyice netlik kazanıyor.
   <br/>
   <br/>
   İlk kez 1993 Temmuz'unda Turkcell ve Telsim firmaları ile Türk Telekom arasında imzalanan GSM 900 anlaşmasıyla Türkiye'de cep telefonu devri açılmış oldu. 24 Şubat 1994 'te ise cepten ilk kez alo demeye başlayan Türk halkı aradan geçen 6 sene içinde cep telefonunu çok benimsedi. Her yıl yüzde yüz büyüme kaydeden bu pazarın ilk hakimleri olan Telsim ve Turkcell ise aradan geçen süre zarfında abone sayılarını en üst düzeye çıkardılar. 1998 yılında yapılan yeni bir anlaşma ile GSM 900 şebekesinin lisans hakkı 500 milyon dolar karşılığında Telsim ve Turkcell firmalarına satılmış oldu.
   <br/>
   <br/>
   Yapılan bu lisans devri anlaşmasının ardından yeni bir ihalenin yapılması gerekirken aradan iki yıl geçmesine karşın yeni bir ihale bir türlü gerçekleşmedi. Bu dönem zarfında ise Telsim ve Turkcell abone sayılarını tam ikiye katladı.
   <br/>
   <br/>
   Deprem cep telefonunu fena vurdu!
   <br/>
   <br/>
   17 Ağustos sabahı yaşanan büyük depremin ardından binlerce insan yakınlarına ulaşabilmek için cep telefonuna sarıldı. Ancak 5 milyon abonenin bir anda yüklenmesini şebeke kaldıramadı ve insanlar deprem sonrasında diledikleri kadar özgür olmadıklarını acı bir şekilde anlamış oldular. 17 Ağustos'ta yaşanan bu büyük felakette kötü bir tablo çizen GSM operatörlerinin bu durumu kamuoyunda büyük tepki meydana getirdi. Özellikle 400 bin abone ile sınırlandırılmış olan Telsim ve Turkcell'in abone sayılarını sürekli artırmalarına karşın gerekli teknik altyapıyı oluşturmadıkları, bunun yanında rekabet kuruluna aykırı olarak kendi aralarında fiyat karteli oluşturdukları ve kullanıcılardan talep ettikleri sabit hat ücreti kamuoyunda uzun zamandır ertelenen cep telefonu ihalesinin yeniden gündeme gelmesine neden oldu. Başbakanlık Teftiş Kurulu raporları ve sivil toplum örgütlerinin protesto eylemleri sonucu ertelenen ihaleyle ilgili kararlar hızla alındı ve 1 Mart tarihinde GSM 1800 adı verilen yeni cep ihalesinin koşulları açıklandı.
   <br/>
   <br/>
   Şu anda 8.5 milyon kullanıcının olduğu GSM pazarında 2000 yılı sonunda ulaşılacak olan rakam tam 14 milyon. 2005 yılı içinde ise toplam kullanıcı sayısının 30 milyonu geçmesi bekleniyor. Bu kadar büyük bir pastadan üç tanesi yeni toplam beş firmanın yararlanacak olması mücadelenin esas kısmını oluşturuyor.
   <br/>
   <br/>
   Koç: "Aynı hatayı bir daha yapmayacağız!"
   <br/>
   <br/>
   GSM 1800 frekansında ikisi özel sektöre bir tanesi de Türk Telekom'a ait olmak üzere üç yeni firmanın hizmet vermesi öngörülüyor. Buna göre 648.9 milyon dolar fiyat biçilen lisanslardan bir tanesi Türk Telekom'a, diğer iki tanesi de özel sektöre devredilecek.
   <br/>
   <br/>
   Halen 15 milyon civarında kullanıcıya sabit hat üzerinden hizmet veren Türk Telekom, cep telefonu kullanıcılarının sayısının yıl sonunda 14 milyona ulaşacak olması ve mobil telefon operatörlerinin piyasa değerlerinin uluslararası piyasalarda gün geçtikçe artmasını öne sürerek  GSM hatlarından bir tanesinin hizmet veren kuruluş olarak kendisine ayrılmasını sağladı. Önümüzdeki 2 yıl içinde cep telefonu kullanıcı sayısının sabit kullanıcıları aşacağı düşünülünce Türk Telekom'un GSM hattı almak istemesinin nedeni daha iyi anlaşılıyor.
   <br/>
   <br/>
   Uzmanlar bunun uzun dönemde bazı sorunları beraberinde getireceğini savunuyorlar. Baskın hat operatörü olarak adlandırılan Türk Telekom'un mevcut altyapının kurucusu konumunda olması sebebiyle haksız rekabete yol açabileceğine dikkat çeken uzmanlar bu sorunun ancak özelleştirme ile çözülebileceğini savunuyorlar. Özel şirketlerin yanında kaliteli ve ucuz hizmet veren bir kamu kuruluşunun da bulunmasının dengeleme açısından bazı avantajları da beraberinde getirebileceği belirtiliyor.
   <br/>
   <br/>
   3 Nisan'da yapılacak ihaleye özel sektörden katılacak firmalar arasında pek çok tanıdık isim yer alıyor. Basın sektöründe faaliyet gösteren Doğan, Doğuş, İhlas ve Medya holdingin de ihalede yer alacak olması dikkatlerden kaçmazken, Türk ekonomisinin amiral gemisi olan Koç ve Sabancı Grubunun yanısıra Süzer, Fiba, Enka ve Vestel grubunun da ihaleye katılacak olması rekabeti iyice artırıyor. Özellikle Koç Grubu Başkanı Rahmi Koç'un "Geçen sefer yaptığımız hatayı tekrarlamayacağız" şeklindeki biraz da rakiplerine gözdağı anlamına gelen sözleri kulislerde ilginç yankılar buldu. Son POAŞ ihalesini Doğanİş Bankası ortaklığına 10 milyon dolar gibi yüksek olmayan bir meblağa kaptıran Koç Grubu'nun bunu GSM ihalesini almak koşuluna bağladığı dedikodusu kulislerde dolaşıyor.
   <br/>
   <br/>
   İhalenin dikkat çeken bir diğer yönü de yabancı ortaklık şartının aranması. Uzun zamandır Türkiye'de cep telefonunda yaşanan patlamayı yakından izleyen bir çok firmanın ortaklık yoluyla piyasaya girmesine olanak verilmesi yabancı yatırımcıların da iştahını kabartıyor. İspanyol devi Telefonica, İtalyan Telekom İtalia, Hollandalı KPN ve Amerikalı SBC gibi ünlü firmaların ihaleye katılacak olması yabancıların da Türkiye pazarına ne kadar önem verdiğini göstermesi açısından oldukça anlamlı bulunuyor.
   <br/>
   <br/>
   GSM  ihalesine katılacak firmaların büyük bir kısmının medya gruplarına sahip olmaları birtakım soruları da beraberinde getiriyor. Geçen hafta Petrol Ofisi A.Ş'yi alan İş Bankası ile Doğan Grubunun, yapılacak GSM ihalesine de katılacağını açıklaması RTÜK yasasının ne kadar geçerli olduğu sorusunu yeniden gündeme getiriyor. Yine çeşitli sektörlerde hizmet veren İhlas, Medya ve Doğuş Grubunun ihalenin taraflarından olması kamuoyunda büyük rahatsızlık meydana getiriyor.
   <br/>
   <br/>
   Yeni ihaleden en çok etkilenecekler şüphesiz şu andaki hat operatörleri Telsim ve Turkcell. Piyasaya ilk giren olmanın avantajını uzun zamandır kullanan Telsim veTurkcell yapılacak GSM ihalesinden fazla etkilenmemek için şimdiden çalışmalara başladılar. Turkcell firmasının hat tahsis ücretini bundan sonra almayacağını açıklamasının ardından Telsim'den de benzeri bir açıklama yapılması bekleniyor.
   <br/>
   <br/>
   Piyasaya yeni firmaların girmesi öncelikle tüketiciyi yakından etkileyecek bir gelişme. Bu konuda etkin çalışmaları bulunan ve Türkiye'nin ilk cep mitingini gerçekleştiren Müstakil Tüketiciler Birliği Başkanı Bülent Deniz yeni şirketlerin tüketici açısından büyük faydalar getireceğini söyledi. Özellikle tekel durumunda bulunan iki firmanın yeni rakiplerin ortaya çıkmasıyla birlikte daha kaliteli ve daha ucuz hizmet vermek zorunda kalacağına dikkat çeken Deniz, bunun ise kısa ve uzun dönemde her zaman tüketicinin yararına bir durum olduğunu sözlerine ekledi.
   <br/>
   <br/>
   Geleceğin sektörleri arasında gösterilen haberleşme sektörünün son yıllardaki bu en büyük ihalesini kim kazanırsa kazansın. Herkesin ortak temennisi bu sefer halkın kazanması.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BA22FD694CDF87323E72CE7979CE67E0?newsId=5958), [web.archive.org (arşiv bağlantısı)](http://web.archive.org/web/20141019102825/http://www.aksiyon.com.tr:80/aksiyon/newsDetail_getNewsById.action;jsessionid=BA22FD694CDF87323E72CE7979CE67E0?newsId=5958)
