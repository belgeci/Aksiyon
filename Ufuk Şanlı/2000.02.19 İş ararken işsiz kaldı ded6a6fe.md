# İş ararken işsiz kaldı

*Ufuk Şanlı 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Genç adam, 1972 yılının soğuk bir sonbahar akşamında, büyük bir ümitle sıranın kendisine gelmesini bekliyordu. Evraklarını görevli memura doğru uzattı ve talihin kendisine gülmesi için son kez dua etti.
  </font>
 </div>
 <div id="newsText">
  <font class="detail-text">
   Almanya ve Avrupa'nın dört bir yanına ekmek uğruna binlerce Türk işçisinin gittiği bir dönemdi; binlerce insan davullar ve zurnalar eşliğinde bilmedikleri bir dünyaya yola çıkıyor ve bu bizzat devlet tarafından İş ve İşçi Bulma Kurumu aracılığıyla organize ediliyordu. Genç adam da bu kafilelerden birisiyle yurtdışına gitmek için başvuruyordu. Başvurunun üzerinden seneler geçti ve bir gün İş ve İşçi Bulma Kurumu'ndan genç adama başvurusunun kabul edildiğini belirten bir kağıt geldi. Adam elinde olmadan gülümsedi; çünkü artık o 22 yaşındaki heyecanlı genç değil; 45 yaşında iki çocuklu bir aile reisiydi.
   <br/>
   <br/>
   Yaşanan olay ne kadar ilginç ve güzel bir karamizah örneği olsa da hikayenin kahramanlarından birinin yakında yaşamının sona erecek olması hikayeye hüzünlü bir boyut kazandırıyor! Çünkü yıllardır binlerce insanın yurtdışı hayalini gerçekleştiren ve yine binlerce insanın ekmek ve aş için kapısında beklediği İş ve İşçi Bulma Kurumu artık son günlerini yaşıyor.
   <br/>
   <br/>
   1946 yılında Türkiye'de istihdam sorununa çözüm bulabilmek, devlet ve özel sektörün ihtiyacı olan insan gücünü temin etmek için kurulan İş ve İşçi Bulma Kurumu 1960'larda Almanya ve Avrupa'ya binlerce işçimizin gitmesini sağlamıştı. Ancak 1980'lerden itibaren Türkiye'yi etkisi altına alan liberalizm rüzgarının ortaya koyduğu yeni sonuçlar ve izlenen yanlış politikalar kurumun kapatılmasına doğru giden bir sürecin başlamasına neden oldu.
   <br/>
   <br/>
   İş ve İşçi Bulma Kurumu'nun neden kapanma aşamasına geldiğini Genel Müdür Necdet Kenar'a sorduğumuzda oldukça ilginç yanıtlar aldık. 1946 yılındaki yasalarla bugünkü rekabet ortamında hizmet vermenin imkansız olduğunu söyleyen Necdet Kenar, İş ve İşçi Bulma Kurumu'nun yetersiz bütçe ve imkanlar ile bugün her biri ayrı bir uzmanlık sahası olan konularda yıllardır hizmet vermeye çalıştığına dikkat çekti. 1970'lerde Almanya'ya binlerce işçinin gönderilmesini sağlayan ve her yıl 200 bin kişiye iş imkanı sağlayan bir kurumun yeni bin yıla eski ve hantal bir yapıyla girmesinin üzücü olduğunu söyleyen Kenar, tasarı halindeki kanunun kabulünün kuruma yepyeni bir çehre kazandıracağını sözlerine ekledi.
   <br/>
   <br/>
   Aslında Devlet İstatistik Enstitüsü ve İş ve İşçi Bulma Kurumu'nun hazırladığı raporlar kurumun son 5 yıla kadar başvuranları büyük oranda başarıyla istihdam ettiğini gösteriyor. Ancak gerek talepteki artış, gerekse kurumun kendini çağa uyduramaması ve aşırı bürokrasi bir kurumun daha tarih olmasına neden oldu.
   <br/>
   <br/>
   Çalışma ve Sosyal Güvenlik Bakanlığı'nın hazırladığı ve önümüzdeki günlerde Meclis'e gelecek olan yeni yasa tasarısına göre İş ve İşçi Bulma Kurumu kapatılıp yerine daha modern ve etkin bir yapı olması planlanan TürkİşKur kurulacak. İşçi temini konusundaki kurumun tekelinin kaldırılıp rekabet edebilen ve daha etkin bir kurum kimliğinin hedeflendiği TürkİşKur ayrıca 1 Haziran' da resmiyet kazanacak 2 trilyonluk işsizlik fonunun yönetimini üstlenecek.
   <br/>
   <br/>
   Herşey 1980'lerde başladı
   <br/>
   <br/>
   Ancak 1980'den itibaren uluslararası pazarlara açılmak ve pazar paylarını artırmak isteyen bir çok şirket bunun yegane yolunun kaliteli iş gücünden geçtiğini kısa sürede anladı. Kaliteli iş gücünün istihdamı için gazetelere iş ilanları veren şirketler bir süre sonra bunun yeterli olmadığını anladılar. Büyük şirketler bu amaçla kendi bünyelerinde insan kaynakları departmanları oluştururken orta ve küçük çaptaki işletmeler bu konuda tek yetkili olan İş ve İşçi Bulma Kurumu'na yöneldiler. Ancak eksik istihdamın en yoğun yaşandığı bir kurumun şirketlerin ihtiyaçlarına istenilen çabukluk ve kalitede cevap vermesi mümkün değildi. Bu durumda oluşan boşluk ise yeni bir sektörün doğmasına neden oldu: Özel istihdam büroları.
   <br/>
   <br/>
   1994 yılından itibaren ortaya çıkmaya başlayan ve kısa sürede sayıları 100'lerle ifade edilen bu kurumlar; modern ofisleri, uzman yöneticileri ve profesyonel çalışma metodlarıyla kısa sürede şirketlerin ilgisini çekti ve insan kaynakları alanında ciddi bir pazarın oluşmasını sağladı. Ancak insan kaynakları alanında İş ve İşçi Bulma Kurumu'nun boşluğunu dolduran bu kurumlar lüks ofislere ve piyasadaki itibarlarına karşın kanun önünde illegal birer kurum olarak değerlendiriliyordu; çünkü Türkiye'de istihdam konusunda resmi olarak çalışma yetkisini elinde tutan yegane kuruluş İş ve İşçi Bulma Kurumu'ydu.
   <br/>
   <br/>
   Büyük kısmı son 5 sene içinde kurulan ve bugün sayıları 100'lerle ifade edilen özel istihdam büroları yeni yasa tasarısıyla bu alanda daha rahat çalışma olanağına kavuşuyorlar. İş arayanlar ve işverenler arasında bir köprü vazifesi gören ve bu yolla para kazanan özel şirketler  teknolojik ve yönetim anlayışı olarak her türlü donanıma sahip görünüyorlar. İş arayanların özgeçmişlerinden bir havuz oluşturan şirketler işverenlerden talep gelmesi halinde uygun adayları tespit ediyorlar. Ayrıca şirketler için birebir mülakat veya test gibi daha farklı metodlarla da eleman seçimine yardımcı oluyorlar.
   <br/>
   <br/>
   Özel istihdam bürolarının yasallaşmasıyla birlikte insan kaynakları alanındaki şirketlerin sayısının artması, beraberinde ne gibi sonuçlar doğuracaktır? Bu konuda görüşlerini aldığımız AC Danışmanlık yöneticisi Ayşe Demirol daha çok insanın iş bulmasının istihdam konusunda özel şirketlerin de uzmanlaşmasına neden olacağını savunuyor.
   <br/>
   <br/>
   Özel istihdam bürolarının genelde yönetici düzeyinde elemanlar istihdam etmeleri ve bu amaçla kurulmuş olmaları eğitim düzeyi düşük ve bu tür işleri yapamayacak durumda olan insanların durumunu gündeme getiriyor. Akla 10 milyon işsizin olduğu bir ülkede yılda 10 bin kişiye iş olanağı sağlayan özel şirketlerin bu büyük talebi nasıl karşılayacağı sorusu geliyor. Alanyali&amp;Alanyali Danışmanlık'tan Melih Alanyalı'ya göre oluşacak yeni talep kendi arzını da beraberinde getirecek. Oluşacak bu talebin  sadece daha düşük kalitede iş olanakları sağlayan şirketlerin ortaya çıkmasına da yol açacağını söyleyen Melih Alanyalı'ya göre en büyük problem şirketlerin düzenli olarak kontrolü... Vasıflı elemanlara iş bulmaya yardımcı olacak danışman firmalarından bazıları şöyle: Adecco, NMT Danışmanlık, Denge Danışmanlık, KRM Danışmanlık, Kampus A.Ş, Profil Danışmanlık, Kariyer Danışmanlık, Rota Yönetim, EPS Danışmanlık, Pusula Danışmanlık, Alanyali &amp; Alanyali.
   <br/>
   <br/>
   Sendikalar ne düşünüyor?
   <br/>
   <br/>
   İşçi ve Bulma Kurumu'nun kapatılmasını bir de konunun direkt muhatapları olan işçi ve işveren sendikalarına sorduğumuzda iki farklı görüşle karşılaştık. İşveren Sendikaları Konfederasyonu TİSK özel istihdam kurumlarının devreye girmesinin kaliteyi ve rekabeti artıracağından emin görünüyor. İşçi sendikaları ise yeni yasa tasarısıyla işçi temininin ticarileşmesinin işçilerin aleyhinde sonuçlar doğuracağını iddia ediyorlar. Özellikle sendikalaşma ve işçi güvenliğinin teminatı konusunda sıkıntılar yaşanabileceğine dikkat çeken HAKİŞ yöneticileri, yeni kurulacak TürkİşKur'un, İş ve Bulma Kurumu gibi Çalışma Bakanlığı'na bağlı olmasının ileride sakıncılar doğuracağının altını çiziyorlar.
   <br/>
   <br/>
   Yeni yapılanmanın ne gibi sonuçlar doğuracağıyla ilgili en iyi gösterge yine zaman olacak. Ancak görünen o ki ekmek bundan sonra aslanın değil TürkİşKur, özel şirketler, ya da internetin ağzında olacak. Ama şunu da unutmamakta sanırım büyük fayda var: Burası Türkiye!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6F13EBAD4376BEFF5212E2EB1B635CF9?newsId=5876), [web.archive.org (arşiv bağlantısı)](http://web.archive.org/web/20120925074422/http://www.aksiyon.com.tr:80/aksiyon/newsDetail_getNewsById.action;jsessionid=6F13EBAD4376BEFF5212E2EB1B635CF9?newsId=5876)
