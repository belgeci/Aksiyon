# Faizsiz finansın yeni rotası borsa

*Ufuk Şanlı 2005.02.07*

<div>
 <p>
  <font>
   2004 yılılnda 4,2 milyar dolarlık bir fon büyüklüğüne ulaşan özel finans kurumları (ÖFK) hedef büyüttü. Otomatik para çekme makinalarında ortak nokta uygulamasına geçmeye hazırlanan ÖFK’lar 2006’da borsaya adım atmayı planlıyor.
   <br/>
   <br/>
   Tabelalarını ilk kez 1985’te görmeye başladığımız özel finans kurumları (ÖFK) yastık altındaki paraların ekonomiye kazandırılması konusunda önemli görevler üstlendi. Faize hassas fonları faizsiz bir modelle ekonomiye kaynak olarak aktaran ÖFK’lar, topladıkları döviz cinsinden mevduatları yine döviz cinsinden faizsiz bir modelle şirketlere kullandırarak kur riskine girmeden sanayi kesiminin ihtiyaç duyduğu ucuz ve uzun vadeli finansmanı sağladı. Kur ve faiz riski minimize edilmiş ÖFK’ların ilk sınavı 28 Şubat 1997 tarihli Milli Güvenlik Kurulu (MGK) kararlarıyla başlayan “Şubat Süreci” oldu. Bu dönemde mali izlemeye alınan ÖFK’lar ekonomik ve politik baskılara karşın 10 Şubat 2001 tarihine kadar ciddi bir sıkıntıyla karşılaşmadı.
   <br>
    <br>
     Bu tarihte sektör lideri İhlas Finans Kurumu’nun fona devredilmesiyle birlikte paniğe kapılan mevduat sahipleri şubelere akın ederek, her gün milyonlarca doları çekip ya yastık altında saklamaya ya da diğer bankalara götürmeye başladı. Şubat-Mayıs 2001 döneminde 700 milyon dolarlık mevduat sistemden çıkmıştı ve çok ciddi bir nakit sıkıntısı yaşanıyordu. Panik dönemini atlatarak ayakta kalmayı başaran ve rüştünü ispatlayan Al Baraka Türk, Asya Finans, Anadolu Finans,  Family Finans ve Kuveyt Türk bugün 4,5 milyar dolarlık aktif büyüklüğe ve 247 şubeden oluşan bir ağa ulaştı.
     <br>
      <br>
       Yıl sonu itibarıyla konsolide bilanço büyüklüklerini, ilk kez tüm bankacılık sektörünün yüzde 3,5’ine çıkarmayı başaran ÖFK’lar Bankalar Kanunu’nda yapılan düzenlemeler sonrasında sistem içine dahil edilmelerinin ardından arkalarına aldıkları olumlu rüzgarın da etkisiyle 2005 sonu itibariyle toplam aktiflerini 6 milyar dolara, şube sayılarını ise 260’a çıkarmayı hedefliyor. Son iki yılda dolar bazında yüzde 50 gibi inanılmaz bir büyümeye imza atan finans kurumları, uygulanan istikrar programı neticesinde ekonomide sağlanan göreli istikrar ve kurumların şube sayılarındaki artışa bağlı olarak ciddi atılım gerçekleştirdi.
       <br>
        <br>
         Vizyonlarını genişleten ÖFK’ların yeni hedefi ise İstanbul Menkul Kıymetler Borsası’nda (İMKB) işlem görmek. Özel finans kurumlarının geldiği noktayı ve kurumların geleceğe ilişkin vizyonlarını Özel Finans Kurumları Birliği (ÖFKBİR) Başkanı ve Kuveyt Türk Genel Müdürü Ufuk Uyan’la konuştuk.
         <br/>
         <br/>
         -Geçen yıl üyeleriniz açısından nasıl bir yıl oldu?
         <br/>
         <br/>
         2004 gayet olumlu bir yıl oldu. ÖFK’lar toplam fonlarda dolar bazında yüzde 52, TL bazında ise yüzde 46’lık bir büyümeye imza attı. Şube sayılarını 180’lerden 260’lara çıkarmayı başardılar. Burada özellikle Türk Lirası mevduatta yakalanan yüzde 100’lük bir artış söz konusu ki bu da tasarruf sahiplerinin katılma hesabında kurumlara duydukları güvenin bir göstergesi. Bunun dışında yeni mali ürünlere imza attılar. Ayrıca uluslararası murabaha (üretim desteği sağlanması) sendikasyonları yaptılar. Ortak bir takım hizmetlerin kullanılmasına yönelik özellikle otomatik para çekme makinaları (ATM) gibi çalışmalara imza atıldı. Genel olarak 2004 yılı çok olumlu ve umut verici geçti.
         <br/>
         <br/>
         -Bu noktada özel finans kurumlarının 2005’te daha önemli adımlar atması mı bekleniyor?
         <br/>
         <br/>
         2005 yılında bu büyüme eğiliminin sürmesini bekliyoruz. 2004 yıl sonu itibarıyla özel finans kurumları 4,5 milyar dolarlık bir aktif büyüklüğe ulaştı. Geçen yıl yakalanan başarılı ve sağlıklı büyümenin bu yılda süreceğini ve 2005 sonunda 5 özel finans kurumunun toplam aktiflerinin 6 milyar dolara ulaşacağını öngörüyoruz. Bankacılık sektörü içindeki konsolide bilanço büyüklüğümüz yüzde 3,30 seviyelerinde iken yıl sonu itibarıyla bu büyüklüğün yüzde 4’lere çıkacağını hesaplıyoruz. Bu tarihi bir nokta; çünkü Şubat 2001’de İhlas Finans’ın piyasadan çekilmesinden önce ÖFK’ların sistem içindeki payları yüzde 3 seviyesinde iken 2002’de önce bu psikolojik sınırı aştık, ardında da kendi rekorumuza imza attık.
         <br/>
         <br/>
         Yaptığımız projeksiyonlara göre 10 yıllık süreç sonunda sektör içindeki genel payımızın yüzde 10’lar seviyesine çıkmasını öngörüyoruz. Bugünkü rakamlarla bu da yaklaşık 25-26 milyar dolarlık bir toplam fon büyüklüğüne tekabül ediyor ki bu önemli bir rakam. Bu dönem tüm özel finans kurumlarının 100-150 şubeli birer orta ölçekli banka olması hedefleniyor.
         <br/>
         <br/>
         -Bankacılık risk yönetimi olduğuna göre bankacılık sektörü için Türkiye riskinin artık ortadan kalktığını mı düşünüyorsunuz?
         <br/>
         <br/>
         Bunu ben değil uluslararası kredi derecelendirme kuruluşlarının raporları söylüyor. Türkiye’nin kredi notu sürekli yükseliyor. Bu durum elbette insanların geleceğe dair daha olumlu beklentiler içine girmesine imkan tanıyor. Borç yükü çok yüksek olan bir ülke Türkiye. Bunu gözardı edemeyiz; fakat gerçekçi planlarla ve ülkeye katkı sağlayarak büyümeyi gaye edindik. Gerçekçi yani fiktif olmayan, hormonsuz sektörden kaynaklanan bir büyüme için bizler hazırız.
         <br/>
         <br/>
         -Şubat 2001’de İhlas Finans’ın batmasıyla sonuçlanan süreç sonrasında binlerce mevduat sahibi, paniğe kapılarak, paralarını çekmek için şubelere akın etti. O günlerden bugün yakalanan hızlı büyümeye nasıl ulaştınız?
         <br/>
         <br/>
         Bu süreçte özel finans kurumlarının plasmanlarını ne kadar iyi yaptıkları görüldü. Bir tane finans kurumu bile verdiği krediyi sanayiciden geri istemedi. Ancak bu tür krizlerden etkilenen tasarruf sahipleri paralarını geri isteyince ellerindeki likiditeden bunu karşıladılar. Bu da ÖFK’ların güvenirliğini kanıtladı. Bu olaydan sonra BDDKtarafından, uluslararası standartlarda ve sistemin güçlenmesini ön planda tutan bir anlayışla sık sık denetlendik. Günlük, haftalık ve aylık denetimler sonrasında geçer not aldık ve geleceği daha rahat şekilde planlama imkanına kavuştuk.
         <br/>
         <br/>
         -Özel finans kurumlarına yatırılan mevduatların da güvence kapsamına alınması bu bilanço büyüklüğüde önemli bir paya sahip mi?
         <br/>
         <br/>
         ÖFK’lar İhlas Finans olayı sonrasında iki önemli kuruma kavuştu ve yapılarını daha güçlü hale getirdi. İlk olarak güvence fonunun oluşturulması ve 50 milyar liraya kadar olan mevduatın güvence altına alınması... İkinci olarak da, kurumlar arasındaki rekabeti düzenleyen ve kurumların sağlıklı gelişmesini planlayan  Özel Finans Kurumları Birliği gibi önemli bir yapı tesis edildi. Haziran ayında malumunuz BDDK bankaların daha önce sınırsız olan güvence fonunu bizim gibi 50 milyar sınırına indirdi.
         <br/>
         <br/>
         Bütün bu düzenlemeler tasarruf sahiplerinin kurumlarımıza duydukları güvene katkı ve mali yapıların da büyümeye odaklanmasına imkan sağladı. BDDK’nın düzenlemeleriyle de 2005’ten itibaren şeffaf ve objektif bir yapıya kavuşmaları mümkün oldu. Buna bağlı olarak uzun zamandır halka açılma planları yaran ÖFK’lar sağlam adımlar atmaya karar verdi. Önümüzde   1999 ve 2000 yıllarında halka açık bankaların Tasarruf Mevduatı Sigorta Fonu’na (TMSF) devredilmeleriyle sonuçlanan tecrübeler vardı. Bu yüzden bazı endişelerimiz vardı. Ancak geçen yıl Denizbank’ın halka arzı sırasında yakalanan olumlu hava ve BDDK’nın bu konudaki teşvik edici mesajları bu konunun yeniden gündeme gelmesini sağladı. 2006’dan itibaren borsada işlem tahtası olan finans kurumlarının olmasını arzu ediyoruz. Bu konuda SPK’nın ve bizim yasal konumumuzun da birtakım sorunlar doğurduğunu kabul etmemiz lazım; ama banka dışı mali kuruluş statüsünden katılım bankası statüsüne geçmek bizim halka arz konusundaki niyetimizi somutlaştırmamıza imkan sağlayacak.
         <br/>
         <br/>
         -ÖFK’ların yurtiçi ve yurtdışında 2005 için hayata geçirmeyi düşündüğü yeni yatırım ürünleri var mı?
         <br/>
         <br/>
         Bugüne kadar güvence fonu oluşturulmadığı için ciddi bir likiditeyi hazır tutmak zorunda kalan ve bu yüzden beklenen atılımları gerçekleştiremeyen özel finans kurumlarının bu yıldan itibaren murabahaya (üretim desteği sağlanması) yönelik Körfez kaynaklı yeni sendikasyon imkanları arttı. 2004 içinde 500 milyon dolarlık murabaha gerçekleştirildi ve bunun önemli bir bölümü ÖFK’lar üzerinden yapıldı. 2005’te bu rakam hem artacak hem de ürün olarak farklı yöntemler izlenecek. Bu piyasanın derinliğinin artması tabii ki, sanayi kesimi için de ciddi bir kazanım olacaktır.
         <br/>
         <br/>
         Burada dikkat çekmek istediğimiz bir başka husus ise yurtdışından kaynak transferine ilişkin yeni beklentilerin ortaya çıkması. Geçmişte yaşanan birtakım sıkıntılardan ötürü hükümetler, “Off-shore şubelerinde toplanan mevduat, banka aktiflerinin yüzde 10’unu aşmamalı.” şeklinde bir düzenlemeye imza attı. Bunun kaldırılması gerektiğine inanıyorum. Geçmişte munzamlardan kaçmak için ülke içinden ciddi kaynak transferi olmuştu yurtdışındaki off-shore şubelerine; ancak bunun bir de tersini düşünün. Ben Türkiye’de bir şube açmışım, yabancılar Türkiye’de mevduat yatırmak istediğinde bir engel yok; ama yurtdışından insanların ayağına giderek açtığım şubenin alanı kısıtlı, bu bence tartışılması gereken bir konu.
         <br/>
         <br/>
         -Yakın bir tarihe kadar finans kurumları bireysel bankacılık konusunda ciddi bir zafiyet yaşıyordu. Bireysel bankacılığın en temel unsurları olan kredi kartı, otomatik para çekme makinesi ve çağrı merkezleri bile olmayan kurumlar bugün bu alanda ciddi bir rekabete girişmiş görünüyor. Bu alanda kaynakları bankalara göre daha kısıtlı olan ÖFK’lar ne yapabilir?
         <br/>
         <br/>
         Aktif-pasif dengesini bozan bir uygulama olan bireysel bankacılık çok daha kârlı olmasına karşın çok uzun süre tercih edilmedi. Kısa vadeli topladığınız mevduatı uzun vadeli olarak tüketicilere kullandırmayı gerektiren bir hizmet olan bireysel bankacılık üyelerimiz arasında çok ciddi şekilde ilgi görmedi. Güven ortamının gelmesiyle birlikte ÖFK’ların yıllık mevduat toplama imkanları ortaya çıktı, yeni sendikasyon imkanları oluştu. Bu gelişmelerin ışığında bizim de yeni büyüme alanlarımız bireysel bankacılık ve mortage oldu. Bu konuda içinde bulunduğumuz yıl için ciddi yatırım kararı aldık ve bu konuda artık biz de iddialıyız.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3112 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19497), [web.archive.org (arşiv bağlantısı)](http://web.archive.org/web/20060225083506/http://www.aksiyon.com.tr:80/yazdir.php?id=19497)
