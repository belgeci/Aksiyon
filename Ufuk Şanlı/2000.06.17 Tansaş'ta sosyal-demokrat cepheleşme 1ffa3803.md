# Tansaş'ta sosyal-demokrat cepheleşme

*Ufuk Şanlı 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Marketler herkesin alışveriş yapabildiği ve nakit girişinin en yoğun olduğu yerler olarak perakendecilikte önemli bir yere sahip.
  </font>
 </div>
 <div id="newsText">
  <font class="detail-text">
   Koç Grubu'nun Migros, Sabancı Grubu'nun Carefour, Süzer Grubu'nun Gima marketler zinciriyle mücadele verdiği ve yılda ortalama 70 ila 80 milyar dolar civarında bir cironun olduğu sektörde devlerden birisi de Ayhan Şahenk'in sahibi olduğu Doğuş Grubu. 22 Aralık 1998 tarihinde İzmir ve Ege'nin en büyük mağazalar zinciri TANSAŞ'ı satın alarak marketçiliğe 'merhaba' diyen Doğuş Grubu, son dönemde TANSAŞ yüzünden ciddi sıkıntılar yaşıyor.
   <br/>
   <br/>
   1986 yılında halka ucuz mal satışı yapmak ve belediyeye sürekli bir gelir kaynağı oluşturmak için 12 mağaza ile hizmet vermeye başlayan TANSAŞ, belediye ve diğer kamu kurumlarının desteği ve başarılı çalışmaları sonucu birbiri ardınca İzmir'in çeşitli semtlerinde yerini almaya başladı. Gördüğü büyük ilgi ve başarılı çalışmalar sonucunda bir İzmir markası olarak ortaya çıkan TANSAŞ yavaş yavaş İzmir dışına çıkmaya başladı ve sonunda Ege'nin en büyük mağazalar zinciri haline geldi. Aydın, Manisa, Balıkesir, Muğla gibi çevre illerin tamamına yayılan TANSAŞ küçük marketlerin yanısıra İzmir Çiğli de büyük bir grossmarket kurarak perakende sektörünün Ege'deki kalesi haline geldi. Ancak belediye imkanları ile gittikçe büyümeye başlayan TANSAŞ bir süre sonra belediyeye büyük gelmeye başladı. Sahip olduğu mağazaların çokluğu ve personel konusundaki sıkıntılar belediyeyi zor duruma düşürmeye başladı. Bunun sonucunda TANSAŞ'ın özelleştirilmesi fikri önce büyükşehir belediyesinin koridorlarında ardından da belediye meclisinde konuşulmaya başlandı.
   <br/>
   <br/>
   Uzun bir süredir ayakları yere basan bir marketler zinciri için araştırmalar yapan Doğuş Grubu, İzmir Büyükşehir Belediyesi'nin sıkıntılı günler geçirdiği haberi üzerine TANSAŞ'ı almak için harekete geçti. Uzun süren pazarlıkların ardından 22 Aralık 1998 tarihinde toplanan belediye meclisinde TANSAŞ'ın A grubu hisselerinin Doğuş Grubu'na satılması kararlaştırıldı.
   <br/>
   <br/>
   Şimdilik muhalif grup kazandı
   <br/>
   <br/>
   TANSAŞ'ın belediyeye ait yüzde 29'luk A grubu hissesinin Doğuş Grubu'na ait Garanti Bankası'na 64 milyon 100 bin dolar karşılığında satılması bazı tepkileri de beraberinde getirdi. İzmir eski Büyükşehir Belediye Başkanı Yüksel Çakmur'un da aralarında bulunduğu muhaliflerin yoğun çabaları sonucunda satışın karara bağlandığı meclis toplantısının olağanüstü olduğu gerekçesiyle satışın iptali için İzmir 4. İdare Mahkemesine dava açıldı. Dava sonunda bölge mahkemesinin satışın geçirsiz olduğu yönünde karar almasının ardından Garanti Bankası, Danıştay'a itirazda bulundu, ancak Danıştay'da görülen davada da satışın iptali yönünde karar çıkması üzerine gözler Doğuş Grubu'na ve TANSAŞ'ın satışını gerçekleştiren eski Büyükşehir Belediye Başkanı Burhan Özfatura'ya çevrildi.
   <br/>
   <br/>
   Doğuş beklemede
   <br/>
   <br/>
   Danıştay'ın satışın iptaline yönelik kararının ardından görüştüğümüz Doğuş yetkilileri açıklama yapmaktan kaçınırken, bundan sonraki aşamanın A grubu hisselerin mahkeme yoluyla geri alınması olduğuna dikkat çekerek, sonraki aşamanın daha çetin geçeceğinin sinyallerini verdiler. Danıştay'ın kararına saygılı olduklarını söyleyen yöneticiler buna karşın TANSAŞ gibi büyük bir potansiyelden vazgeçmemekte kararlı görünüyorlar.
   <br/>
   <br/>
   Ege'nin en büyük perakendecisi TANSAŞ'ı Doğuş Grubu'na sattığı için eleştiri oklarını üzerine çeken eski Büyükşehir Belediye Başkanı Burhan Özfatura yaptıklarının arkasında olduğunu söyledi. TANSAŞ'ın Garanti Bankası'na satılmasıyla belediyenin bir çok projesini gerçekleştirmek için önemli bir kaynağa kavuştuğunu ifade eden Özfatura, buna karşın bazı çevrelerin bunu görmezden gelerek olayı politikleştirmeye çalıştığını ileri sürdü: "TANSAŞ gibi her gün büyüyen bir kuruluşu kendi kıt olanaklarımızla nasıl yürütebilirdik? Üstelik halk için gerçekleştirmek zorunda olduğumuz milyon dolarlık projelerimiz vardı. Bunun için satışı gerçekleştirdik. Ancak Türkiye'de belirli bir kesim devletleştirme ve kamu hizmeti diyerek büyük bir rant alanı oluşturdukları için özelleştirmeyi kabul edemiyorlar. Ben mahkeme kararlarının politik olduğunu düşünüyorum." diyerek mahkeme kararlarına karşın satışın yasal olduğunu ve bundan Türk ekonomisinin ve İzmirlilerin kazançlı çıkacağını savundu.
   <br/>
   <br/>
   Çakmur: Amacından saptırılmamalı
   <br/>
   <br/>
   İzmir'in bir diğer eski Büyükşehir Belediye Başkanı Yüksel Çakmur ise satışa başından beri karşı çıkan bir isim olarak dikkat çekiyor. TANSAŞ'ın kamu teşekkülü olarak ortaya çıktığına değinen Çakmur, bunun getirdiği avantajların bedelinin bir holding veya şirket tarafından ödenmesinin mümkün olmadığı görüşünde. "Bugün TANSAŞ'ın fuar alanı içinde veya Göztepe sahilinde bulunan tesislerini hangi şirket para vererek satın alabilir? Büyük bedeller verilse bile alınamayacak bir çok arazi ve kurum kamu hizmeti yapan ve bir belediye kuruluşu olan TANSAŞ'a tahsil edilmiştir. Bunun temel nedeni ise TANSAŞ'ın bir belediye kuruluşu olarak kurulması ve halkın çıkarları için kâr amacını minimum tutarak hizmet vermesidir." diyerek TANSAŞ'ı TANSAŞ yapan en büyük özelliğin kamu desteği olduğunu ve bu yüzden kurumun kamu kuruluşu olarak hizmetine devam etmesi gerektiğini ileri sürüyor.
   <br/>
   <br/>
   Priştina kara kara düşünüyor
   <br/>
   <br/>
   Danıştay'ın iptal kararının ardından gözlerin çevrildiği bir diğer kişi ise İzmir'in yeni Belediye Başkanı Ahmet Priştina. Danıştay'ın aldığı karar sonucunda Doğuş Grubu'ndan TANSAŞ'ı geri alma yetkisini kazanan Priştina, bu konuda oldukça zorlanacak gibi görünüyor. Doğuş Grubu'na 64 milyon dolar gibi yüksek bir fiyata satılan TANSAŞ'ın yeni şubeler ve yatırımlarla güçlendirilmesi sonucu değerinin 100 milyon dolar civarına yükselmesi başkanı kara kara düşündürüyor. Bunun yanısıra Danıştay'ın iptal kararına karşın hisselerin belediye encümeninin ortak kararıyla satılması ve bunun hukuki olarak bağlayıcı olması bir diğer sorun olarak göze çarpıyor. TANSAŞ gibi artık Türkiye'ye yayılmış bir kuruluşun belediye kaynaklarıyla nasıl yürütüleceği sorusu ise zihinleri kurcalıyor.
   <br/>
   <br/>
   Hissedarlar zarar gördü
   <br/>
   <br/>
   Büyükşehir Belediyesi ile Garanti Bankası arasındaki kavgadan en çok zarar görenler ise şüphesiz TANSAŞ hissedarları oldu. Hisselerinin yüzde 38'i halka açık olan TANSAŞ'ın Garanti Bankası'na geçmesinin ardından büyük bir atılım içine gireceğini düşünen hissedarlar TANSAŞ hisselerine hücum ettiler. Bu sayede hisselerinin değeri büyük artış gösteren TANSAŞ, kısa bir süre içinde 100 binden 187 bin seviyesine kadar yükseldi. Ancak Belediye ile Doğuş Grubu arasındaki belirsiz mücadele kısa sürede hisselere de olumsuz yansıdı ve TANSAŞ tekrar 100 binler seviyesine geriledi.
   <br/>
   <br/>
   Şu anda 156 mağaza ve 4000 çalışanı ile Türkiye'nin büyük mağazalar zincirlerinden birisi olan TANSAŞ yıl sonunda mağaza sayısını 200'e çıkartmayı planlıyor. Ege Bölgesi dışında İstanbul, Ankara gibi metropollerde de örgütlenmeye çalışan TANSAŞ herkesin pay almak istediği çok büyük bir pasta...
   <br/>
   <br/>
   Geçtiğimiz yıl yaklaşık 350 milyon dolar gibi yüksek bir ciroya sahip olan TANSAŞ hedeflediği 200 mağaza ile cirosunu 900 milyon dolara çıkartmanın hesaplarını yapıyor.
   <br/>
   <br/>
   Türkiye'nin en büyük marketler zincirlerinden biri olan TANSAŞ için mücadele dozunu daha artırarak devam edecek gibi gözüküyor. Kimilerine göre belediyenin, kimilerine göre ise Doğuş Grubu'nun haklı olduğu böyle bir durumda mücadeleyi kazanmak için iki taraf bütün hünerlerini sergiliyor. Ancak son olarak İzmirliler TANSAŞ'ın kalitesiyle birlikte fiyatlarının da arttığına dikkat çekiyorlar ama sanırım kazanan kim olursa olsun bu konuda çok bir şey yapamayacak çünkü TANSAŞ bundan sonra asla eskisi gibi olmayacak !
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6277-35-tansasta-sosyal-demokrat-cephelesme.html), [web.archive.org (arşiv bağlantısı)](http://web.archive.org/web/20131005233800/http://www.aksiyon.com.tr:80/aksiyon/haber-6277-35-tansasta-sosyal-demokrat-cephelesme.html)
