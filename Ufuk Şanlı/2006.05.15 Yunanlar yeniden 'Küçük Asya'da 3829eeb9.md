# Yunanlar yeniden 'Küçük Asya'da

*Ufuk Şanlı 2006.05.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yunanistan'ın en büyük bankası NBG, Finansbank'ı aldı. Yunan EFG de Tekfenbank'a ortak oldu. Sektörde Yunanların payı %3,2'ye ulaştı.
  </font>
 </div>
 <div id="newsText">
  <font class="detail-text">
   Yunanistan'ın en büyük özel bankası National Bank of Greece'in (NBG) Finansbank'ın yüzde 46'sına 2,3 milyar ödemek için banka yönetimiyle el sıkışması Ege'nin iki yakasında da heyecan uyandırdı. Son 10 yılda iki defa sıcak çatışmanın eşiğinden dönen, Ege Denizi ve Kıbrıs konusunda hâlâ çatışma riski taşıyan iki ülkenin ticari alanda bu ölçekte bir anlaşmaya imza atması herkesi şaşırttı.
   <br/>
   <br/>
   Son dönemde özellikle Balkanlar'da ciddi bir satınalma hamlesi başlatan Yunan bankalarının Bulgaristan, Romanya, Makedonya ve Sırbistan Karadağ gibi tarihî ve kültürel açıdan yakın bölgelerde yaptıkları bu hamleleri Türkiye'ye de taşıyacaklarını doğrusu kimse beklemiyordu. Bir bankanın üst düzey yöneticisi şaşkınlığını şu sözlerle ifade ediyor: "Yunan bankalarının Balkanlar veya Güney Akdeniz'de ciddi bir hamle yaptığını görüyorduk ama buraya gelmelerini doğrusu beklemiyorduk. Rusya ve Ukrayna'ya açılacaklarını düşünürken, Türkiye'ye bu kadar ciddi yatırım yapmaları sektördeki herkesi şaşırttı. Yunanların bu kadar cesur bir adım atmaları son derece dikkat çekici."
   <br/>
   <br/>
   NBG'nin tarihinin en büyük satın alma anlaşmasına imza atmasının arkasında iktisadi sebeplerden ziyade jeopolitik gerekçelerin yattığını düşünenler bir hayli fazla. Yunan Kathimerini gazetesi satışın Yunan bankacılık sisteminde büyük bir dönüşüm başlatacağı yorumunu yaparken bunun siyasi açıdan da son derece büyük öneme sahip olduğuna dikkat çekiyor. Alıcı taraf olan NBG'nin sürecin başından sonuna kadar Yunan hükümetine bilgi verdiğini aktaran gazete burada en büyük sorunu Türk tarafının yaşadığını ileri sürüyor: "Yunan hükümetinin yeşil ışık yakması NBG Başkanı Takis Arapoglou açısından nispeten kolay olsa da, Türk girişimci Hüsnü Özyeğin için aynı şey geçerli değil. Özyeğin, söylendiğine göre, Türkiye'nin güçlü ordusu dâhil olmak üzere anlaşmaya onay almak için çok daha karmaşık bir süreçten geçmek zorunda kaldı. Bu açıdan iki hükümetin de onay vermesi, ticari işbirliğini artırmak ve iki toplum arasındaki anlayışı güçlendirmek için istekli olunduğu sinyalini verdi."
   <br/>
   <br/>
   Bu anlaşmayla ilgili tartışmalar sona ermeden bir başka Yunan bankası EFG'nin Tekfenbank için el sıkıştığı haberi geldi. Bankanın çoğunluk hisseleri için 182 milyon dolar ödemeyi kabul eden Yunan EFG bu sayede Türkiye'de banka sahibi olan ikinci Yunan grup oldu. Gelişmeleri değerlendiren Tekfenbank Genel Müdürü Mehmet Erten, Balkanlar'da büyüme stratejisi izleyen Yunan bankalarının uzun süredir Türk bankalarıyla ilgilendiğini anlatıyor. Erten, Finansbank ve Tekfenbank'ın satışının sürpriz olmadığını, başka Yunan bankalarının da Türkiye'de banka alabileceğini ifade ediyor.
   <br/>
   <br/>
   44,5 milyar avro aktif büyüklüğü, 16 bin çalışanı, 300'ü aşkın şubesiyle bölgesel bir banka olan EFG Eurobank'ın Türk bankacılık sektöründe yüzde 0,2 gibi oldukça küçük bir paya sahip Tekfenbank'ı satın alması herkesin dikkatini çekti. Hazine eski Müsteşarı Mahfi Eğilmez, Radikal gazetesindeki köşe yazısında bu duruma şu sözlerle dikkat çekiyordu: "Tekfenbank 30 şubeli bir banka. Türkiye'nin giderek çok şubeli bankaların egemen olacağı bir piyasaya dönüşmek üzere olduğu dikkate alınırsa 30 şubeli bir bankayı almanın doğru bir yatırım olarak addedilmesi mümkün değil. Öte yandan 30 şubeli bir bankayı alıp hızla büyütmek de çok kolay bir iş değil. Olsa zaten Tekfenbank yapardı bunu. Öyleyse Yunan bankası niçin Tekfenbank'ı alıyor? Bu sorunun tek yanıtı var sanıyorum: Balkanlar'da niçin banka satın alıyorlarsa onun için. Yani stratejik yerleşim yapmak için. Biraz kazısak altından devlet desteği çıkabilir bu yaklaşımın."
   <br/>
   <br/>
   Eğilmez'in "Devlet desteği" vurgusu burada büyük önem taşıyor. Yunan devleti bankacılık sektörünü ülkenin milli güvenliği açısından öncelik taşıyan alanlardan biri olarak kabul ediyor. Bu nedenle sektörü son derece aktif şekilde izleyen devlet, küreselleşmenin gerekleri ile milli menfaatleri dengeleyen bir finans politikası izliyor. 1990'ların ortasından itibaren bankacılık sektöründeki belirleyici rolünü özel sektöre devreden devlet, buna karşın ülke içindeki birleşme ve satın almaları destekleyerek, birlikten kaynaklanan riskleri azalttı. Bu yolla milli bankacılık sistemini muhafaza etmeyi başaran Atina yönetimi İngiliz ve Amerikan bankalarına sınırlı bir hareket alanı tanıdı. Yunanistan, bu sayede, ülkesindeki yabancı banka payı ortalamasını AB ortalamasının (Yüzde 22) oldukça altında, yüzde 10,8 seviyesinde tutmayı başardı.
   <br/>
   <br/>
   YUNAN BANKALARI BÖLGESEL GÜÇ OLUYOR
   <br/>
   <br/>
   Devletin bu konudaki başarısında hiç şüphesiz en büyük rolü kamu kaynaklı özel emeklilik fonları ve Yunan Ortadoks Kilisesi üstlendi. Bu durumun en somut örneği NBG'nin hissedarları arasında Yunan Ortodoks Kilisesi'nin bulunması gösterilebilir. Bankanın sermaye dağılımına bakıldığı zaman yaklaşık 10 milyon avroluk bir payı elinde bulunduran Kilise'nin sahip olduğu küçük paya  karşın yönetim kurulundaki temsil gücü dikkat çekiyor.
   <br/>
   <br/>
   Kilise'nin dışında özel emeklilik fonları ve sigorta şirketleri aracılığıyla Yunan devleti finans sektörüne ciddi anlamda nüfuz etmiş durumda.
   <br/>
   <br/>
   Avrupa Bankalar Birliği (EBF) verilerine göre 2005 sonu itibariyle 227 milyar 670 milyon avro aktif büyüklüğe sahip Yunan bankacılık sektörü aktifler açısından Türk bankacılık sektörünün gerisinde kalıyor. Buna karşın sektörün yüzde 60'ının devletin dolaylı olarak ortak olduğu 5 büyük banka tarafından kontrol edilmesi bilanço anlamında Yunan bankalarına büyük oynama olanağı sağlıyor. Bulgaristan, Sırbistan, Romanya, Makedonya ve Arnavutluk'ta ciddi yatırımlar yapan Yunan bankaları kurdukları geniş ağ ile Balkanlar'da ciddi bir güç haline geldi. Slav-Ortadoks ülkelerde kurulan bu bankacılık ağıyla bölgede iktisadi güç haline gelen Yunanistan bu hamlesiyle bölge ülkeleri üzerindeki nüfuzunu artırma imkânına kavuştu.
   <br/>
   <br/>
   Atina'nın finans kapitali stratejik enstrüman olarak kullanmasına verilebilecek bir diğer iyi örnek de Türkiye'nin liderliğini yaptığı Karadeniz Ekonomik İşbirliği Teşkilatı (KEİ) Ticaret ve Kalkınma Bankası'nın Yunanistan'a taşınması oldu. Karadeniz çevresindeki ülkeler arasındaki işbirliğini artırmak için kurulan KEİ'nin en önemli organlarından biri olan Karadeniz Ticaret ve Kalkınma Bankası'nın Selanik'e kurulmasını sağlayan Yunanistan, bu sayede organizasyonun kilit ülkesi haline geldi. 1,49 milyar dolar sermayeye sahip olan banka ortak bölgesel projelerin finansmanı için gereken parasal kaynakları sağlayan ana mekanizma fonksiyonunu yerine getiren son derece önemli bir kuruluş. Bu banka sayesinde Yunanistan, Karadeniz'de kıyısı bulunan Ukrayna, Gürcistan ve Rusya Federasyonu'yla finansal alanda da yakınlaşma ve işbirliği imkânına kavuştu.
   <br/>
   <br/>
   NEDEN TÜRKİYE?
   <br/>
   <br/>
   "Temelde diğer bankalar neden Türkiye'ye geliyorsa Yunan bankaları da onun için geliyor? Yani para kazanmak için." diyor bir NBG yetkilisi; "Yabancı bankalar açısından Türkiye çok ciddi bir pazar oluşturuyor. Henüz yasalaşmayan ipotekli konut finansmanı (mortage), tüketici kredileri, kobi kredileri ve fon yönetimi açısından Türkiye çok büyük bir potansiyele sahip. 70 milyonluk nüfusu, büyüyen ekonomisi ile Türkiye herkesin pay almak istediği bir pasta. İngiliz, Amerikan, Arap ve İsrailli yatırımcılarla ilgili çok fazla tartışma olmadı. Bu da bizi cesaretlendirdi."
   <br/>
   <br/>
   Yunan bankacının da vurguladığı gibi son dönemde yabancı bankalar Türk bankalarına ciddi ilgi gösteriyor. 2002 yılında HSBC'nin fon bünyesindeki Demirbank'ı satın almasıyla esmeye başlayan yabancı rüzgârı Portekizli BCP Group'un bir diğer fon bankası Sitebank'ı almasıyla hız kazandı. Türkiye'nin makro ekonomik dengelerinde sağlanan istikrar ve AB konusunda atılan kararlı adımlar ülkeyi yabancılar açısından daha cazip hale getirdi. Esen bu yabancı rüzgârının son halkası olan Yunanları bu noktada diğer yabancılardan ayıran bir husus var. İki ülke arasında tarihten gelen nüfuz çatışması bu süreci sadece ekonomik bir gelişme olarak değerlendirmeyi imkansız kılıyor. Mahfi Eğilmez bu konudaki endişelerini şu sözlerle paylaşıyor: "Balkanlar'da Yunanistan'a kaptırdığımız sermaye sahipliğini Türkiye'de de kaptırmak üzereyiz. Yunan sermayesi bilinçli bir biçimde Türkiye'ye giriyor. Ve dikkat ederseniz reel sektöre değil mali sektöre giriyor. Çünkü ekonominin temel taşının reel sektör değil finans kapital olduğunu biliyorlar. 11 milyon nüfuslu Yunanistan'ın finans kapitali 72 milyon nüfuslu Türkiye'nin mali sektörünü ele geçiriyor. Son pişmanlık fayda etmez. Bankaların yabancı sermayeye satılmasına sınır koymak gerek."
   <br/>
   <br/>
   Sermaye Piyasası Kurulu (SPK) Başkanı Doğan Cansızlar da bankacılık sektöründe yabancı sermayeye sınırlama getirilmesi gerektiğini düşünüyor. Cansızlar, 'stratejik' sektör olan finans sektöründe yazılı olmayan sınırlamalar getirilmesini isterken Yunanistan, İspanya, Almanya, İtalya örneklerini hatırlatıyor. "Devletlerin yazılı olmayan kuralları vardır ve bu kurallar çerçevesinde bazı önlemler alınabilir. Biz SPK olarak görüşümüz sorulduğu zaman bunu açıkça ifade ediyoruz. Artık bu işin adı konulsa iyi olur, aksi takdirde konuşacak bir bankacılık sektörümüz kalmayacak."
   <br/>
   <br/>
   GENELKURMAY YUNAN BANKASINA ONAY VERDİ Mİ?
   <br/>
   <br/>
   7 Nisan tarihli Referans gazetesinin haberine göre Finansbank'ın satışından önce bankanın sahibi Hüsnü Özyeğin ile Genelkurmay Başkanı Orgeneral Hilmi Özkök bir araya geldi. Görüşme sonunda askerler bankanın satışı için 'yeşil ışık' yaktı ve satış gerçekleşti. Banka yetkilileri tarafından sızdırılan bu habere Genelkurmay Başkanlığı son derece sert tepki gösterdi. Aynı gün yapılan açıklamada böyle bir görüşme yapılmadığı vurgulanırken, Genelkurmay Başkanlığının bankaların satışı ile ilgili olarak herhangi bir sorumluluğunun bulunmadığı hatırlatıldı. Genelkurmay'a yakın kaynaklara göre özel kuruluşların satışında askerler müdahil olmama yönünde bir tavır sergiliyor. Bu konuda Dışişleri Bakanlığı ve Hazine Müsteşarlığı'nın yetkili olduğuna dikkat çeken kaynaklar, son sözün siyasi iradeye ait olduğunu ifade ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=76278CA5133D675D12A003B727245926?newsId=11801), [web.archive.org (arşiv bağlantısı)](http://web.archive.org/web/20140519052446/http://www.aksiyon.com.tr:80/aksiyon/newsDetail_getNewsById.action;jsessionid=76278CA5133D675D12A003B727245926?newsId=11801)
