# Kod Adı: Milli Sifre

*Ufuk Şanlı 2000.01.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Buraya girebilmek için özel izin almanız gerekir" diyor Marmara Araştırma Merkezi yetkilileri. Bir kaç adım uzakta duran enstitünün girişinde özel bir turnike var.
  </font>
 </div>
 <div id="newsText">
  <font class="detail-text">
   Koskoca araştırma merkezinde çalışan bin 200 personelden bile çok azının buraya giriş yetkisine sahip olduğunu öğrenmemiz merakımızı artırıyor. Amerikan fimlerindeki gibi özel turnikelerin, iri kıyım koruma görevlilerinin olduğu ve hakkında çok şey konuşulan ancak hiç bilinmeyen bir enstitü olması olayı daha esrarengiz kılıyor. 75 yıldır yaptığı bütün yazışmaları dinlenen Türkiye'nin burada yapılan gizli çalışmalar sayesinde kendi gizli haberleşme sistemini ve bunun gerektirdiği elektronik sistemleri kurmayı başardığı düşünülünce sıkı güvenliğin nedeni daha iyi anlaşılıyor.
   <br/>
   <br/>
   1919 yılından 1950'lerin ortasına kadar Türkiye'nin diplomatik ve askeri önem içeren gizli yazışmaları batılı devletler, özellikle de İngiltere tarafından düzenli olarak takip ediliyordu. 1950'den itibaren kriptolu yazışma adı verilen özel makinalarla karşılıklı şifreli haberleşme sistemine geçen Türkiye kripto makinası üretemediği için bu özel cihazları İsveç'ten ithal etmeye başladı. İthal makinalarla yapılan iletişimin ne kadar güvenli olduğu uzun zamandır tartışma konusuydu. Özellikle NATO'da müttefikimiz olan bazı ülkelerin Türk gizli haberleşmesini dikkatle izledikleri ve buradan elde ettikleri bilgileri çoğu zaman Türkiye'nin aleyhine kullandıkları yıllardır kamuoyunda konuşuldu durdu.
   <br/>
   <br/>
   Soğuk Savaş'ın sona ermesiyle birlikte ortaya çıkan yeni konsept Türkiye'nin önemini artırırken güvenlik, özellikle uluslararası güvenlik ön plana çıktı. Yıllardır iletişim güvenliği konusunda sorunlar yaşayan Türkiye, bu sorunu aşmak için TÜBİTAK bünyesinde 1995 yılında Ulusal Elektronik ve Kriptoloji Araştırma Enstitüsü'nü (UEKAE) kurdu. Öncelikle Türk Silahlı Kuvvetleri ve diğer kamu kuruluşlarının haberleşmelerinin güvenliğini sağlamak için kripto algoritmaları üretmek, bunların güvenirliliğini sağlamaya yönelik testleri uygulamak ve uygun cihazların üretimini yapmak amacıyla kurulan enstitünün aynı zamanda sivil kuruluşlar için de çalışmalar yapmasına karar verildi.
   <br/>
   <br/>
   Aralarında askerlerin de bulunduğu ve Türkiye'nin seçkin matematikçilerini biraraya getiren enstitü 1997 yılında ilk milli algoritma sistemini oluşturdu. 1997'de ilk milli şifreyi üretmeyi başaran UEKAE, yapılan çeşitli denemelerden sonra sistemi teslim etti. Milli şifreleme sistemi önce NATO tatbikatlarında, ardından da diğer uluslararası manevralarda olumlu sonuçlar verdi. Milli kriptoç sisteminin başarısı üzerine Genelkurmay Başkanlığı, MGK ve MİT tarafından kullanılmaya başlayan sistemin Dışişleri ve diğer kamu kuruluşlarında kullanılması içinse Başbakanlık genelgesinin yayınlanması gerekiyor. İlgili genelgenin yayınlanmasının ardından gizli yazışmaların en sık yapıldığı Dışişleri ve Emniyet teşkilatı da milli şifreleme sistemini kullanmaya başlayacak.
   <br/>
   <br/>
   Bu konuda görüşlerini aldığımız eski bir istihbarat mensubu, Türkiye'nin kripto konusunda oldukça geç kaldığını ancak yine de lüzumlu bir birimin kurulduğunu söylüyor: "Haberleşme, özellikle askeri ve diplomatik gizlilik gerektiren haberleşme çok hassas bir konu. Ülkenizin iç ve dış güvenliğiyle ilgili önemli haberleşmeleri yaptığınız bir sistemin kripto makinalarının dışarıdan ithal edilmesi bir skandaldır ve sizi yapmak istediğiniz şeyler konusunda zor duruma düşürür. Ancak Türkiye milli kripto ve algoritma sistemine geçerek geç de olsa gereken önlemleri almıştır."
   <br/>
   <br/>
   Emekli büyükelçi İsmail Berduk Olgaçay ise, batılı servislerin ve Rusların bugüne kadar gizli metinlerimizi tamamen olmasa bile büyük oranda direkt olarak okumuş olabileceğini ancak mesajlarımızın tamamen deşifresinin pek mümkün olmadığını ileri sürerek bugüne kadar böyle bir sistem olmadığı için dış politikada önemli sorunların yaşandığını belirtiyor.
   <br/>
   <br/>
   Eski MİT'çi Mahir Kaynak ise Türkiye'nin yıllardır askeri ve diplomatik haberleşmesini sadece Ruslardan ya da diğer Doğu Bloku ülkelerinden saklamaya çalıştığını iddia etti. Mahir Kaynak'a göre Türkiye Batı Blokuna mensup ülkeler tarafından dinleniyordu. Bu yüzden gerek iç gerekse dış politakada sürpriz hamleler yapamadığımızı söyleyen Kaynak, milli kripto sisteminin gerçekleşmesi halinde Türkiye'nin özellikle Batı'ya karşı daha sağlam adımlar atabileceğini söyledi.
   <br/>
   <br/>
   Gelişen teknoloji karşısında elbette hiç kimse benim sistemim en güvenli veya kırılamaz diyemiyor. Özellikle şifre kırma konusunda bünyelerinde yüzlerce kişiyi istihdam eden istihbarat servisleri, kurulan sistemler için en büyük tehdit durumunda. Ancak daha düne kadar kırılabilecek bir sistemi bile olmayan Türkiye elbette bir sistemi kurmaktan çok korumanın zor olduğunun da farkında. Bu konuda sürdürülen çalışmaların ne seviyede olduğu net değil. Marmara Araştırma Merkezi'ne girerken kafamda bir sürü soru işareti vardı, çıkarken de öyle...
   <br/>
   <br/>
   email: sanliufuk@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5684-kod-adi-milli-sifre.html), [web.archive.org (arşiv bağlantısı)](http://web.archive.org/web/20131220103957/http://www.aksiyon.com.tr:80/aksiyon/haber-5684-kod-adi-milli-sifre.html)
