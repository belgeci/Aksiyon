# Andersen bıze de çok masal anlatmişti ufuk şanli

*Ufuk Şanlı Bilinmeyen-tarih*

<div>
 <p>
  <font>
   11 Eylül saldırısıyla psikolojik olarak sarsılan ABD’de iktidardaki Cumhuriyetçi Parti’nin üst düzey yöneticilerinin de adının karıştığı Enron skandalı kapitalist ekonomik sistemin yeniden gözden geçirilmesine sebep olacak bir domino etkisi yaptı.
   <br/>
   <br/>
   2000 yılı cirosu 101 milyar dolar, piyasa değeri 70 milyar dolar olan enerji devi Enron şirketinin mali denetimini gerçekleştiren Arthur Andersen denetim şirketinin Enron’un hileli muhasebe işlemlerini gizlemesine yardımcı olduğunun anlaşılması denetim şirketlerinin sistem içindeki rolünü tartışmalı hale getirdi. Andersen yaptığı bu iyilik yüzünden büyük prestij kaybına ve maddi zarara uğrarken, Enron’un ardında milyarlarca dolar borç bırakarak batmasından en büyük zararı gören ABD’li borsa yatırımcıları ise şirketin denetimini gerçekleştiren ve sağlam bilanço veren Arthur Andersen hakkında birbiri ardınca davalar açmaya başladı. Davalar ve soruşturmalar yüzünden bunalan Andersen son olarak davacılarla uzlaşmak için 750 milyon dolar ödemeyi önerdi. Uluslararası alanda söz sahibi 5 denetim şirketinden birisi olan Arthur Andersen 5 kıtada, 84 ülkede, 385 ofiste, 72 bini aşkın profesyonel kadrosuyla mali danışmanlık ve denetim, vergi danışmanlığı, yönetim danışmanlığı, kurumsal finansman, insan kaynakları hizmetleri, risk danışmanlığı, e—ticaret ve outsourcing alanlarında hizmet veriyor. Peki, bağımsız denetleme ve danışmanlık konusunda marka isimlerden birisi olan Andersen nasıl olmuştu da bu kadar zor duruma düşmüştü?
   <br>
    <br>
     Enron-gate Andersen’i vuruyor
     <br>
      <br>
       Her şey Amerikan ‘Time’ dergisinin web sitesinde yer alan bir haberle başladı. Habere göre, Andersen’den üst düzey bir yönetici, Enron’un defterlerini denetlemek için sürekli olarak Enron’un Houston’daki genel merkezinde çalışan yaklaşık 100 Andersen elemanına birer elektronik posta attı. Yönetici, Enron’un iflasından sadece 4 gün önce, 12 Aralık’ta çalışanlara gönderdiği e—postada, şirketin denetlenmesi sırasında kullanılan basit çalışma kağıtları hariç tüm evrakların yok edilmesini istedi. Derginin isim vermeden dayandığı Kongre müfettişlerine göre, kayıp binlerce e—posta ve evrak, sadece üçüncü mali çeyrekte 618 milyon dolar zarar açıklayan Enron’un nasıl iflasa sürüklendiğini aydınlatabilecek.
       <br>
        <br>
         Ortaya çıkan skandal üzerine Andersen tarafından yapılan ilk yazılı açıklamada, ‘kafa karıştıran iç yazışmalar’ olduğu doğrulanırken, ‘olay hakkında daha fazla bilgi sahibi olmadan  yorum yapmanın uygun olmayacağı’ ifade edildi. Mali müşavirlik şirketleri arasında “big five—büyük beş” içinde yer alan Arthur Andersen iflas eden Enron şirketinin mali teftiş belgelerinin bazılarının imha edildiğini kısa bir süre doğrulamak zorunda kalırken, bu gelişme şirketin güvenirliliğine ve imajına büyük bir darbe vurdu. Dünyadaki ‘en büyük beş’ denetim firması olarak bilinen Pricewaterhouse Coopers, KPMG, Andersen, Ernst &amp; Young ve Deloitte Touche arasında üçüncü en büyük şirket olarak parlayan Andersen bir anda ABD gündemine yolsuzluk olayının örtbas edilmesinden sorumlu olarak getiriliyordu.
         <br/>
         <br/>
         ABD Kongresi’nin Demokrat Partili senatörü Joseph Lieberman, CBS’in “Face the Nation” programında, Time Dergisi’ndeki habere atfen, bağımsız olduğu varsayılan Arthur Andersen’in Enron’un durumuyla çok alakalı gerçekleri bildiğinin anlaşıldığına dikkat çekiyordu. Lieberman derginin haberinin çok ciddi sonuçlar doğuracağı uyarısında bulunurken şunları söylüyordu: “Enron şirketinin mali denetçisi Arthur Andersen, personeline 12 Ekim’deki talimatla, en temel “çalışma belgeleri” haricinde Enron şirketi hakkındaki mali teftiş materyallerinin tümünü imha etmelerini istemiş. Bu durum doğrulanırsa ABD borsasında kağıtları işlem gören Enron’un hissedarları şirket aleyhinde tarihi davalar açabilirler”.
         <br/>
         <br/>
         Başkan George W. Bush’un emriyle Enron olayını soruşturmakla görevlendirilen Menkul Kıymetler ve Kambiyo Komisyonu’nun araştırmaları ise Lieberman’ın sözlerini haklı çıkarıyordu. Kısa süre sonra Enron’un denetlenmesine ait bazı evrakların yok edildiğini doğrulayan Andersen, ABD Kongresi’ne bağlı müfettişler tarafından incelemeye alındı. Sermaye Piyasası Komisyonu’nun (SEC) kayıtları inceleme talebinde bulunmasının ardından Andersen şirketi Enron’la ilgili binlerce belge ve elektronik posta mesajının silinmesi talimatını veren David Duncan ve kendisiyle çalışan 7 kişinin işine son verildiğini açıkladı. SEC yetkililerine ifade veren Duncan’ın Kongre Araştırma Komisyonu’nun da Enron şirketinin 1997 ile 2001 arasında çeşitli muhasebe oyunlarıyla zararının gizlendiği ve denetim şirketi Arthur Andersen’in de bunları görmezden geldiği iddialarını doğrulaması ise sonun başlangıcı oldu. David Duncan’ın Enron’a ait mali kayıtların imhası için eylül ayından kasım sonuna kadar Chicago’daki ofis yetkilileriyle görüştüğünü açıklaması ise Arthur Andersen’in birkaç kişiyi işten atarak kurtulma çabalarını boşa çıkarttı.
         <br/>
         <br/>
         Andersen, Enron’un iflasından sonra artık ayakta kalmaya çalışıyor. Enron ve Andersen hakkında ABD Kongresi’nde bir düzineden fazla soruşturma açılırken, şirketlerin büyük müşterilerinden ilaç devi Merck ve Delta Havayolları’nın artık şirketle çalışmayacaklarını açıklamaları Andersen üzerinde tam bir şok etkisi yaptı. 53 yıldır Andersen ile çalışan Delta Havayolları ile yine şirketin 31 yıllık müşterisi Merck’in ayrılmasının ardından şirketin satışa çıkarılması gündeme geliyordu. Andersen’e ilk olarak sistemin bir diğer önemli aktörü Deloitte&amp;Touche talip oldu ancak kısa bir süre sonra bu birliktelik gerçekleşemedi.
         <br/>
         <br/>
         Bunun üzerine şirket ABD dışındaki iştiraklerini denetim alanındaki rakibi KPMG ile birleştireceğini açıkladı. 13 Asya ülkesi ve İngiltere’deki iştiraklerin KPMG ile birleşmesi konusunda ön anlaşma imzalanmasına karşın iki şirket son anda çıkan bir sorun yüzünden bundan vazgeçmek zorunda kaldı.
         <br/>
         <br/>
         15 Mart 2002’de ABD Adalet Bakanlığı, hakkındaki suçlamaları kabul etmeyen Andersen aleyhine dava açtı. Davalar, kamuoyunun sürekli olayı gündeme getirmesi ve ekonomik sıkıntılar yüzünden sonunda beklenen oldu ve Arthur Andersen’in Yönetim Kurulu Başkanı Joseph Berardino istifa ettiğini açıkladı. Berardino’nun istifası,  ABD Merkez Bankası eski Başkanı Paul Volcker’ın Andersen’i kurtarmak üzere eski yönetimin en kısa sürede görevinden ayrılması gerektiği sözlerinden sadece 4 gün sonra 27 Mart’ta gerçekleşti. İstifasını açıklayan Berardino, görevinde kalmasının “Volcker’in ve diğer pek çok kişinin şirketi kurtarma çabalarına engel teşkil edebileceği sonucuna vardığını” kaydederek şöyle konuşuyordu: “Enron belgelerinin benim gözetimimde uygunsuz biçimde imha edildiği gerçektir. Şu anda ayrılmamın, şirketin çıkarına olduğuna inanıyorum.” ABD basınında yer alan haberlere göre şirket yönetim kurulunda yer alan Volcker ise yeni bir yönetim kurulu oluşturarak, ABD Adalet Bakanlığı’nın başlattığı soruşturmayı karşılamayı hedefliyor. Bu arada gelen haberlere göre Andersen’in yurtdışı şubeleri, kendi başlarına hareket ederek başka firmalarla görüşmeye başladı. Şirketin Hong Kong ve Çin ortakları Pricewaterhouse coopers ile, Rusya ve Yeni Zelanda Şubesi de Ernst&amp;Young ile birleşmeye karar verdi. Andersen’den yaşanan bu kopmalar ise krizin boyutlarının sınırlarının sadece ABD ile sınırlı olmadığını gözler önüne seriyor.
         <br/>
         <br/>
         Kriz Türk Andersen’i de zora soktu
         <br/>
         <br/>
         Enron’un batışında yaşanan muhasebe skandalları ise Türkiye’deki skandalları gündeme getirdi. “Hazineye yaklaşık 30 milyon dolarlık bir yük getiren batan bankalar hakkında denetim şirketlerinin hazırladıkları raporlar gelmekte olan çöküşü haber veriyor muydu? Raporlar gerçeklere mi dayanıyordu yoksa, denetim şirketleri, bankalardan aldıkları yüksek ücretleri kaçırmamak için işlerini hafife mi almışlardı? Denetim şirketleri hem resmi makamları hem de batan bankaların hissedarlarını kandırmış sayılabilir mi?” soruları gündeme gelirken, Aksiyon’un sorularını yanıtlayan bankacılar Türkiye’deki bankaların çoğunun “Beş Büyükler” diye bilinen Arthur Andersen, Deloitte&amp;Touche, Ernst&amp;Young, Pricewaterhouse Coopers ve KPMG şirketleri tarafından denetlediğini açıklıyorlardı.
         <br/>
         <br/>
         Fona devredilen Toprakbank, Sümerbank ve Demirbank’ın da denetimini gerçekleştiren Arthur Andersen’in denetlediği bankaların tamamının fona devredildiğini söyleyen Devlet Denetleme Elemanları Derneği (DENET—DER) Başkanı Atılay Ergüven bu durumun da Enron skandalı kadar önemli olduğunu savunuyor. Hakkında soruşturma başlatılan Arthur Andersen’in Türkiye’de batık bankalara sağlam bilançolar verdiğini söyleyen Ergüven, serbest denetim firmalarının iş alabilmek için çoğu zaman şirketler hakkında olumsuz rapor hazırlamamaya gayret ettiğini ileri sürüyor. Ergüven, bu şirketlerin etik ve cezai olarak yeniden yapılandırılmasının şart olduğunu savunurken, Arthur Andersen Türkiye Genel Müdürü Şaban Erdikler suçlamaları reddediyor. Enron’un iflasıyla ilgili gelişmelerden olumsuz etkilenmediklerini savunan Erdikler, ABD’de firmaların konsolide bazda mali tablo düzenlemeleriyle ilgili kurallarda bazı yetersizlikler bulunduğuna dikkat çekiyor. Şaban Erdikler, Andersen Türkiye Ortaklığı olarak aralarında ülkenin önde gelen holdingleri, bankalar ve Türk Telekom’un bulunduğu her sektörden bin 800 civarında firmayla çalıştıklarını, yıllık ortalama gelirlerinin 42 milyon dolar olduğunu söylerken, batık bankalar olayında kendilerinin hatalarının olmadığını savunuyor.
         <br/>
         <br/>
         Enron—gate skandalı yüzünden zor günler geçiren Andersen şirketinin Türkiye’de bir diğer uluslararası dev KPMG ile görüştüğü kulislerden sızan bilgiler arasında. Türkiye’de çok önemli bir yerli müşteri portföyünü bünyesinde barındıran Arthur Andersen Türkiye’nin birleşme ile ayakta kalacağına kesin gözü ile bakılırken, bu birleşmenin en geç haziran ayına kadar gerçekleşeceği tahmin ediliyor. Borsada kağıtları işlem gören Demirbank ve Toprakbank’ın hisselerini alıp şimdilerde mağdur olan borsazedelerin ABD’li yatırımcılar gibi davranmaması ise onlarca Andersen çalışanı için gerçekten büyük bir şans.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 14 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12005), [web.archive.org (arşiv bağlantısı)](http://web.archive.org/web/20050228022541/http://www.aksiyon.com.tr:80/yazdir.php?id=12005)
