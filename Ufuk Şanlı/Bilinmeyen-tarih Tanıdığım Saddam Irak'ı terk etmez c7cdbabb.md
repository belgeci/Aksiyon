# Tanıdığım Saddam Irak’ı terk etmez

*Ufuk Şanlı Bilinmeyen-tarih*

<div>
 <p>
  <font>
   Milli İstihbarat Teşkilatı eski Müsteşarı Sönmez Köksal, Irak lideri Saddam Hüseyin’in sürgün önerisini kabul etmesinin mümkün olmadığını söylüyor. Köksal, savaşın uzamasının bölgeyi bataklığa sürükleyeceğini ileri sürüyor. Birleşmiş Milletler denetçilerinin raporu ve ABD Başkanı Bush’un ‘Ulusal Sesleniş’ konuşmasının ardından Irak’a yönelik savaş senaryoları daha güçlü ifade edilmeye başlandı. Milli İstihbarat Teşkilatı (MİT) eski Müsteşarı Sönmez Köksal’a göre coğrafyayı yeniden şekillendirecek bu savaş öncesi Irak lideri Saddam Hüseyin’in sürgün önerisini kabul etmesini beklemek hayal.
   <br/>
   <br/>
   1986—90 yılları arasında Türkiye’nin Bağdat Büyükelçisi iken Saddam Hüseyin’i yakından tanıma fırsatı bulduğunu belirten Köksal, Irak’a yönelik ABD operasyonunun uluslararası destek olmasa bile gerçekleşeceğine, savaşın Ortadoğu’daki tüm ülkelerin rejimlerini etkileyeceğine dikkat çekiyor. Muhtemel ABD operasyonunun iki ila beş hafta arasında sona ermesi gerektiğini kaydeden Köksal, operasyonun süresinin uzamasının ABD için de diğer ülkeler için de ciddi sonuçlar doğuracağı uyarısında bulunuyor. Köksal, bu durumda bölgenin bir bataklığa dönüşeceğini öne sürerken, ABD’nin yeni güvenlik stratejisinin uluslararası dengeleri değiştireceği görüşünde....
   <br>
    <br>
     Kuveyt’in işgal edileceğini öğrenmişti
     <br>
      <br>
       Türkiye’nin Bağdat Büyükelçiliği görevini yürütürken Körfez Savaşının başlamasına neden olan Irak’ın Kuveyt’i işgalini önceden öğrenen ve bunu ilgili makamlara bildiren Köksal, bu olayla büyük bir üne kavuştu. Bu olay Köksal’ın önünü açtı ve 1992 yılında MİT’in başına getirilen ikinci sivil yönetici olmasını sağladı. Irak konusunda diplomatik ve istihbarat analizlerine başvurduğumuz Sönmez Köksal, Irak konusundaki tartışmaların gerçekler üzerine inşa edilmediğine dikkat çekiyor.
       <br>
        <br>
         ABD uluslararası meşruiyeti düşünmüyor
         <br/>
         <br/>
         “Türk kamuoyu Irak meselesine yaklaşırken ABD’nin son dönemde uygulamaya başladığı stratejik doktrin ve onun üzerine inşa edilen askeri strateji belgesini pek kaale almadan değerlendirmelerde bulunuyor” diyen Sönmez Köksal, doktrinlerin ana hatlarının dışında satır aralarındaki anlamlara önem verilmesi gerektiğine işaret ediyor. Köksal, İkinci Dünya Savaşı öncesinde bazı siyasetçilerin Hitler’e yaptığı uyarıların dikkate alınmadığı ve dönemin BM’si olarak bilinen Milletler Cemiyeti’nin yaptırımlarının yetersiz kalması yüzünden binlerce insanın hayatını kaybettiği sürecin hatırlatıldığı ABD doktrininin, “uluslararası camia ve toplum gerçekleri göremeyebilir ancak ABD’ye ve müttefiklerine yönelik herhangi bir tehlikenin gerçekleşeceğini görürsem bunun tedbirlerini alırım, uluslararası camia peşimden gelsin ya da gelmesin ben gerekeni yaparım” anlamına geldiğini belirtiyor.
         <br/>
         <br/>
         Etik olarak doğru olmasa bile siyasi karar alıcıların bu gerçeği gözardı etmemesi gerektiğini belirten Köksal, “Uluslararası toplumun onayı önemli bir konudur, ancak bunun dışındaki gerçekleri de göz önünde bulundurmakta fayda olduğunu unutmamak gerekiyor” diyor.
         <br/>
         <br/>
         İkinci savaş bölgeyi değiştirecek
         <br/>
         <br/>
         Köksal, ABD yönetiminin terörün kaynağı olarak gördüğü Ortadoğu bölgesinde yeni düzenlemeleri hayata geçirmek için öncelikli hedef olarak kendisine Irak’ı seçtiğini kaydediyor; “Irak Ortadoğu coğrafyasında çok önemli bir ülke. Irak’ta olacak herşey İran, Suriye, Suudi Arabistan ve Suriye’yi de derinden etkileyecektir.”  1990 yılında Irak’ın Kuveyt’i işgali ile başlayan “Körfez Savaşı” ile bugünkü koşulların aynı olmadığına dikkat çeken Sönmez Köksal, özellikle Sovyetler Birliği’nin dağılmasının güç dengelerini olumsuz etkilediğine dikkat çekiyor; “1990’ların başında Sovyetler Birliği vardı ve kaale alınması gereken bir denge unsuruydu. Yine ABD’nin o dönemdeki silahlı gücü bu derece üstün ve baskın konumda değildi. Şimdi ise ABD ordusu böylesi bir operasyonu tek başına gerçekleştirebilecek konuma geldi.” Köksal, Irak’ın parçalanmış yapısının da operasyonu kolaylaştıran bir faktör olduğunu söylüyor.
         <br/>
         <br/>
         Savaş 2—5 hafta sürer
         <br/>
         <br/>
         ABD’nin Irak’a yönelik olası askeri harekatının iki ila beş hafta arasında sonuçlanmasının beklendiğini dile getiren Köksal, tüm dünyada büyük bir psikolojik savaşın yürütüldüğünü ve herkesin birtakım açıklamalarla bu duruma katkı sağladığını ifade ediyor. Köksal sözlerini şöyle sürdürüyor: “Şu anda büyük bir dezenformasyon, medya savaşı ve psikolojik savaş yaşanıyor; gerek Irak gerekse ABD kaynaklı bu savaşta herkes kendi gücünü büyük göstermeye çalışıyor. 1991 yılında Irak silahlı gücünün ne kadar direnebildiğini gördük. Üstelik Irak 12 yıldır ambargo altında. Bebekler bile ölüyor. Irak askerlerinin çok uzun süre dayanması beraberinde başka şüpheleri de getirecektir... Benim tahminim bir savaş olması halinde fazla uzun sürmeyeceği yönünde. Üstelik Türkiye açısından savaşın kısa sürmesi gerekiyor. Uzadığı takdirde bölge bir bataklığa dönüşebilir ve kaos artar. Süratle yeni rejimin bütünlüğünü sağlaması gerektiğini düşünüyorum.”
         <br/>
         <br/>
         Musul—Kerkük sorunu 1929’da çözüldü
         <br/>
         <br/>
         1991 yılındaki Körfez Savaşı sonrasında Irak’ın üçe bölünmesiyle ortaya çıkan durumun bölgedeki istikrar ve riski tehdit ettiğini belirten MİT eski Müsteşarı, Irak’ın toprak bütünlüğü konusunda yapılan açıklamalara karşın Musul ve Kerkük’ün ele geçirilmesine yönelik basında çıkan açıklamaların bir çelişki olduğunu söylüyor; “Musul ve Kerkük konusunun her platformda dile getirilen ‘Irak’ın toprak bütünlüğü’ konusundan bağımsız ele alınmaması gerekiyor. Bu ülkenin toprak bütünlüğü ve egemenliği Türk dış politikasının en önemli argümanlarından birisidir.” Musul ve Kerkük petrolleriyle ilgili hak iddialarının gerçekçi olmadığını iddia eden Köksal, İngilizlerle 1929’da imzalanan Ankara anlaşmasıyla Türkiye’nin haklarından vazgeçtiğini kabul ettiğini söylüyor. 500 bin sterlin karşılığında bu bölgeden çıkarılan petrolden 20 yıl için yüzde 10 pay alınmasından vazgeçildiğini anlatan Köksal, meselenin o tarihte kesin olarak çözümlendiğine dikkat çekiyor.
         <br/>
         <br/>
         Irak’a iş gezisi kriz yönetimini sekteye uğrattı
         <br/>
         <br/>
         Türkiye’nin dış politikada “kriz yönetiminin “ önemli bir yere sahip olduğunu dile getiren Sönmez Köksal, savaşı önlemek için yapılan siyasi ve askeri hamlelerin krizlerin çözümünde önemli bir role sahip olduğunu ifade ediyor. “Kriz yönetiminin anlamı şudur; söylediklerimizi yapamazsınız bunları yaparız diyerek karşı tarafın iradesini savaşa girmeden kırmaktır” diyen Köksal, bu kapsamda Başbakan Yardımcısı Kürşat Tüzmen’in Irak gezisinin kriz yönetimini olumsuz etkilediğini söylüyor. Köksal, “Devlet Bakanı başkanlığında yapılan bu ziyaret kriz yönetimini planlayanlara yardımcı olmadı. Ticareti tabii ki yapacaksınız ancak bunu siyasi bir gövde gösterisine ve karşı tarafa ümit verici bir şekle dönüştürünce o zaman ikna etmeniz gereken taraf bunu bir yeşil ışık olarak görüyor. ‘Irak yönetimi halen direnebilirim ve bakın bana arka çıkan ülkeler var mesajını aldı’ diyebiliyorlar. Bu inancın artması ise savaşın çıkmasını ve operasyonun başlamasını gündeme getiriyor” diyor. Türkiye’nin barışa yönelik çabalarının önemli olduğunu ancak Ürdün, Suriye, Suudi Arabistan gibi ülkelerin çıkarları ile Türkiye’nin çıkarlarının zaman zaman örtüşmediğini söyleyen Köksal, ABD ile ilişkilerin bu çerçevede sağlıklı değerlendirilmesi gerektiğine işaret ediyor. Suriye’nin BM Güvenlik Konseyi üyesi olmasına karşın, 1441 sayılı kararı imzaladığını hatırlatan Köksal, Türkiye’nin gerçekler ile ideal arasında sağlıklı bir politika izlemesinin şart olduğunu bildirdi. Köksal, Türkiye’nin Irak politikasının, bu ülkedeki rejimin savaşa varmaksızın değiştirilmesi, 1986 ve 1991 yılındaki gibi büyük bir göçün yaşanmasının engellenmesi, etnik veya dini temele dayanmayan istikrarlı bir rejimin kurulması, iki ülke arasında kalıcı bir işbirliği modelinin oluşturulması üzerine kurulması gerektiğini vurguluyor.
         <br/>
         <br/>
         Saddam Apo’yu sarayında ağırladı
         <br/>
         <br/>
         Sönmez Köksal’a göre Irak konusunda sağlıklı değerlendirmelerde bulunmak için Saddam Hüseyin’in kişiliğini ve politikalarını gözönünde bulundurmak şart. Köksal bu konuda şunları söylüyor: “Saddam Hüseyin’in çıkarcı, her durumu kendi çıkarları için kullanmaktan çekinmeyen, dış politika konusunu koz olarak kullanan ve gerektiğinde çok acımasız bir lider olduğunu unutmamak gerekiyor. Bu adam terör örgütü PKK’nın başını kabul etmiş ve Bağdat’ta ağırlamış bir liderdir. Üstelik halkın düşüncelerinin aksine iktidarda bulunan Baas partisi Arap milliyetçisi bir partidir ve ideolojik sebeplerle düşman arayan bir yönetim anlayışını ön planda tutuyordu. Saddam için Türk veya Türkiye düşmanı diyemem ama genel olarak Osmanlı kimliğinden rahatsız ve çıkarları için dengesiz davranan bir kişilik çizdi. İran—Irak savaşı —ki sekiz sene sürdü— sırasında Türkiye’nin işbirliğine ihtiyacı vardı ve bunun sonucunda ticaret hacmimiz 2 milyar dolar gibi o dönemlere göre inanılmaz bir meblağa ulaştı ancak savaş sonrasında Irak’ın yeniden inşası ve diğer konularda Batılı ülkelerle hareket etmeyi ve bize sırtını dönmeyi tercih etti. ABD’li, Fransız ve İngiliz firmalarına yatırım önceliklerini verdi.”
         <br/>
         <br/>
         Terörle mücadeleyi temiz insanlarla yürütemezsiniz
         <br/>
         <br/>
         MİT eski Müsteşarı Sönmez Köksal, MİT’in haber almak için karanlık ilişkileri olan insanlarla bağlantı kurmasının normal olduğunu kaydediyor. Müsteşarlığı döneminde Susurluk Raporunu hazırlayan Kutlu Savaş ile arasında geçen bir tartışmada, “Siz istihbarat örgütlerinin her zaman saygın insanlarla mı çalıştığını zannediyorsunuz” sözünü hatırlattığımız Köksal, terörle mücadelenin bilinen yöntemlerin dışında yöntemleri mecburi kıldığını söylüyor. 11 Eylül terörist saldırılarının 1990 yılında CIA’nın kirli kişilerle haber ilişkisi yürütülmeyeceğine ilişkin kararı yüzünden önceden haber alınamadığını ima eden Köksal, terörle mücadelede herkesten özellikle de bu dünyanın içindeki insanlardan yararlanmanın mecburiyet olduğunu vurguluyor.
         <br/>
         <br/>
         <br/>
         SÖNMEZ KÖKSAL KİMDİR?  1940 yılında İzmir’de doğdu. Orta öğrenimini Saint—Joseph lisesinde tamamladı. Ankara Üniversitesi Siyasal Bilgiler Fakültesi’ni bitirdi. Dışişleri Bakanlığı Birleşmiş Milletler Dairesi’nde aday memur olarak diplomatlık mesleğine başladı, daha sonra sırasıyla İkili Ekonomik İlişkiler Dairesi’nde İkinci Kâtip, BM Cenevre Ofisi Nezdindeki Türkiye Daimi Temsilciliği’nde Başkâtip, Uluslararası Ekonomik İlişkiler Dairesi’nde Şube Müdürlüğü, Burgaz’da Başkonsolosluk, Paris Büyükelçiliği Müsteşarlığı, Araştırma ve Orta Doğu Dairelerinde Başkanlık, Uluslararası Ekonomik İlişkiler Genel Müdür Yardımcılığı, Bağdat Büyükelçiliği ve Türkiye’nin Avrupa Konseyi nezdindeki Daimi Temsilciliği görevlerini yürüttü. 1992 tarihinde MİT Müsteşarlığı görevine atandı ve 1998’de Paris Büyükelçisi olarak görevlendirildi. Sinema oyuncusu Filiz Akın ile hayatını birleştiren Köksal, Paris Büyükelçiliği görevinin ardından emekliye ayrıldı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 859 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2366), [web.archive.org (arşiv bağlantısı)](http://web.archive.org/web/20050224023530/http://www.aksiyon.com.tr:80/yazdir.php?id=2366)
