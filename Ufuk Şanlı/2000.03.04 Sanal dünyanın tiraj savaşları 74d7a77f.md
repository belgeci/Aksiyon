# Sanal dünyanın tiraj savaşları

*Ufuk Şanlı 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Matbaanın icadından sonra popüler bir kimlik kazanan gazetecilik mesleği internetle birlikte kendini yeniden tanımlıyor. Gazeteler basılı kağıtlardan elektronik çiplere ve görüntüye dönüşürken tiraj rekabeti de artık internete taşındı.
  </font>
 </div>
 <div id="newsText">
  <font class="detail-text">
   Daha düne kadar baskı makinalarının büyüklüğü ve tirajlarına göre değerlendirilen gazeteler artık aldıkları hit sayısına ya da kullanıcı sayısına göre değerlendirilmeye başlandı.
   <br/>
   <br/>
   İnternetin sağladığı kolaylıklara karşın, gazete yöneticileri yakın zamana kadar interneti tiraj açısından ciddi bir kayıp ve gazeteciliği öldüren bir unsur olarak görüyorlardı. Bir süre sonra bu korkuların yersiz olduğu anlaşıldı. Amerika ve Kanada'da yapılan araştırmalar gazetelerin internet ortamına geçmekle yüzde 2 ile yüzde 5 oranında tiraj kaybına uğradıklarını gösterdi. Ayrıca araştırmalar ilginç bir gelişmeyi de günyüzüne çıkardı. Büyük gazetelerin bu kaybına karşın, sanal dünyada yer alan küçük ve orta ölçekli gazetelerin tirajlarında ters bir ivme ile artış olduğu gözlendi. New York Times gazetesi ise sanal dünyaya adım attıktan kısa bir süre sonra tirajını yükseltmeyi başarmış tek gazete olarak şimdilik kayıtlara geçmiş durumda.
   <br/>
   <br/>
   Sanal âlemin RTÜK'ü yok
   <br/>
   <br/>
   Batı medyasında yaşanan bu hızlı değişim kısa sürede Türkiye'de de kendini hissettirdi. Batıdaki örnekleri gözönünde bulunduran gazetelerimiz içinde sanal dünyaya ilk adım atan gazete Zaman Gazetesi oldu. Bugün gazetelerin önemli bir kısmı sanal dünyadaki yerini aldı. Tepe yöneticilerinin çekingen tavırlarına karşı aslında sanal dünya gazetelere ve gazetecilere önemli avantajlar getiriyor. Bugün herkesin ortak şikayeti olan özgür yazamama sorunu internetin uçsuz bucaksız ve sınırsız ortamında ortadan kalkıyor. Bunun dışında hükümetlerin gazetelere karşı uyguladığı yüksek fiyatla kağıt satışı ve toplatma kararı siber uzayda anlamını yitiriyor. Aynı şekilde ülkemizin basın tarihine kara bir leke olarak geçen gazetelerin dağıtılmaması sorunu da bu sayede önemli oranda çözümleniyor. 28 Şubat sürecinde gazetelerinden ayrılmak zorunda bırakılan gazetecilerin de yazılarını internette yayınlamaları siber uzayın düşünce ve vicdan hürriyeti açısından sağladığı avantajları gözler önüne seriyor.
   <br/>
   <br/>
   Ancak gazeteleri süratle sanal ortama çeken en önemli etken rekabet. Milliyet Gazetesi İnternet Editörü Can Tüzümer rekabetin bu alanda yaşanan hızlı değişimin en önemli unsuru olduğunu savunuyor. Tüzümer'e göre okuyucu gazetesinden diğer gazetelerde olan herşeyi bekliyor. Bu yüzden gazetelerin sürekli ve farklı hizmetler vererek okuyucunun ilgisini cazip tutmaya çalıştığına dikkat çekiyor Tüzümer.
   <br/>
   <br/>
   Sabah Gazetesi İnternet Sorumlusu Yasemin Kaptanbaş ise, internette yayımlanan gazetelerin ücretsiz olmasının yanısıra; arama motoru, arşiv gibi ekstra hizmetler vermesinin okuyucuyu internete daha da bağladığını söylerken; Hürriyet Gazetesi İnternet Editörü Nilüfer Erentok online sistemi ile okuyucunun tepkisini ve görüşlerini direkt olarak alabilmenin gazeteler için önemli bir avantaj olduğunun altını çiziyor.
   <br/>
   <br/>
   İnternet gazetelerini okuyucu için cazip hale getiren faktörlerin başında bu hizmetin ücretsiz olması geliyor. Dünyanın saygın gazetelerinden, Babıali'nin emektarlarına kadar bir çok gazeteye ulaşmak için tek yapmanız gereken sadece gazetelerin web adreslerini yazmak. Bu durumun istisnaları ise; Wall Steet Journal, New York Times gazeteleri. Yüzyılı aşan arşivlerinden yararlanmak isteyen okuyucularına arşiv hizmetini ücret karşılığı veriyorlar.
   <br/>
   <br/>
   Sanal ticaretin yaygınlaşmasıyla birlikte reklam alma imkanına kavuşacak olan gazeteler bu şekilde maliyetleri aşıp kâr edebilmenin hesapları içinde. Daha çok reklam alabilmenin yolu ise internet tirajından geçiyor. Gazetelerin web sitelerine her gün uğrayan ziyaretçi sayısına göre oluşan bu sanal tirajlar şimdilik, gazetelere ekonomik açıdan çok fazla bir avantaj sağlamıyor ancak önümüzdeki 10 yıl içinde dünya ticaretinin yüzde 60'ının sanal ortama taşınacak olması gazeteleri bu alanda yatırım yapmaya teşvik ediyor.
   <br/>
   <br/>
   Tirajlar şişirme mi?
   <br/>
   <br/>
   Bugün Türkiye'de 1.5 milyon civarında insanın kullanımında olan internetteki gazetelerin sonuçlarını incelediğimizde ilginç sonuçlarla karşılaştık. Verilere göre internet kullanıcılarının büyük bir kısmı en az bir gazete okuyordu. Bu ise Türk basınının son yıllarda yaşadığı tiraj sorununun internette önemli ölçüde çözüldüğünü gösteriyordu. Ancak uzmanlar ve Star Gazetesi yetkilileri, sanal tirajların doğruluğu hakkında gazete editörleri kadar iyimser değiller. İnternet tirajı konusunda oldukça hassas olduklarını söyleyen Star İnternet Editörü Yurtsan Ataman, bazı gazetelerin sahip olduğu aşırı yüksek tirajın şişirme olduğunu savunurken, internet tirajlarının reel olarak ölçülmesinin zorluğuna dikkat çekiyor. Gerçekten de bugün kullanılan sisteme göre internet üzerinden yapılan her giriş bir tiraj sayılıyor. Yanlışlıkla yazılan bir web adresinden tutun da, otomatik olarak yapılan açılışlara hatta aynı kişilerin sürekli girişlerine kadar hepsi bilgisayar sistemi tarafından bir tiraj olarak kabul ediliyor ve haneye ekleniyor.
   <br/>
   <br/>
   İnternet tirajlarını incelediğimizde ortaya çıkan tablonun sevindirici tarafı gazete ve dergi okuyucularının büyük kısmının bu sitelere sadece bilgi ve haber amaçlı girmiş olmaları. Haber amaçlı internete giren okuyucuların önemli kısmı yurtdışında yaşayan Türkler. Zaman Gazetesi İnternet Editörü Erdoğan Güngör, sitelerine giren okuyucuların yarıdan fazlasının yurtdışı okuyucusu olduğunu belirterek, internet okuyucusunun bilinçli bir okuyucu profili çizdiğini vurguluyor.
   <br/>
   <br/>
   Promosyonum olmadan asla!
   <br/>
   <br/>
   Bugüne kadar promosyonla eşanlamlı hale gelen Türk basınının sanal ortamda da bu alışkanlığını devam ettirip ettirmeyeceği en büyük merak konusu. Bazen promosyon veren, bazen de promosyon olarak verilen gazetelerimiz bu mütemmim cüzlerini internete nasıl taşıyacaklar? Bir yoğurt alana bir klavye, ya da bir depo benzin alana bir monitör mü verecekler? Yoksa internette verilecek elektronik kuponları mı biriktirip hediyeler alacağız?
   <br/>
   <br/>
   Bu konuya ilişkin yanıtlar da Türk okuyucusunu sevindirecek düzeyde. İnternette zaten çeşitli kurumların promosyonlu kampanyalar düzenlediğini söyleyen Sabah Gazetesi'nden Yasemin Kaptanbaş, okuyucunun talebi ve ekonomik durumun düzelmesi halinde bu tür organizyonların olabileceğini söylüyor. Türkiye Gazetesi İnternet Sorumlusu Göksun Akboğa ise bedava internet aboneliği gibi kampanyaları halihazırda düzenlediklerini ancak ileride olabilecek kampanyaları şimdiden tahmin etmenin zor olduğunu ifade ediyor.
   <br/>
   <br/>
   Yıllardır Türk basını okuyucusuyla diyalog kuramamaktan ve satışların istenilen düzeyde olmamasından şikayet etti durdu. İnternet ise bu alanda sihirli dünyasıyla Türk medyasına önemli bir fırsat sunuyor. Artık halkla medya arasında kalın plazalar değil, sadece bir tuş uzaklığı var. Bundan sonrası okuyucu, gazete ve bilgisayarınızın hızına kalmış...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5920-sanal-dunyanin-tiraj-savaslari.html), [web.archive.org (arşiv bağlantısı)](http://web.archive.org/web/20130106075709/http://www.aksiyon.com.tr:80/aksiyon/haber-5920-sanal-dunyanin-tiraj-savaslari.html)
