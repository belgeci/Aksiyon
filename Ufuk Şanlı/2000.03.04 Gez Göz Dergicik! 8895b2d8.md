# Gez, Göz, Dergicik!

*Ufuk Şanlı 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Askerlik Türk milletinin damarlarına işlemiş bir olgu.
  </font>
 </div>
 <div id="newsText">
  <font class="detail-text">
   tarih derslerinde anlatılan destansı hikayeler ve askere gitmeyenlere kız verilmemesi gibi örnekler askerliğin yaşamımızın ne kadar önemli bir parçası olduğunu gözler önüne seriyor.
   <br/>
   <br/>
   Ordumillet özelliği ağır basan bir toplumda silah ve ordu birbirinden ayrılmaz iki parça olarak hafızalarda yer ediyor.
   <br/>
   <br/>
   Gün geçtikçe silah sanayiindeki son gelişmeler, savunma konusundaki ilginç stratejiler ve uzman görüşleri herkesin ilgisini çeken bir konu haline geliyor.
   <br/>
   <br/>
   Dünyada büyük bir ivme içinde bulunan silah sektöründen Türkiye de payına düşeni alıyor. Türkiye son on yılda en fazla silahlanan ülkeler arasında ön sıralarda yer alıyor ve önümüzdeki yıllara dönük perspektifinde ise çok daha büyük bir harcama bütçesi öngörülüyor. Türkiye, bölgesel ağırlığını ve savunmasını güçlendirebilmek için çeşitli modernizasyon projeleri gerçekleştirmeye çalışıyor.
   <br/>
   <br/>
   Özellikle bu hafta düzenlenecek 4 milyar dolar bütçeli saldırı helikopteri ihalesinin yanısıra, yakın bir tarihte yapılacak 7 milyar dolarlık tank ihalesi ve Türk Silahlı Kuvvetlerinin 2025 yılına kadar 150 milyar dolarlık alım yapacağının açıklanması kamuoyunun ilgisinin bu alana yoğunlaşmasına neden oluyor.
   <br/>
   <br/>
   Uluslararası şirketlerle birlikte devletlerin de kamuoyu, oluşturmak için büyük çaba harcadığı ihalelerde, etkin olmak için bütün yolları deneyen firmaların büyük önem verdiği organların başında medya geliyor. Ancak Apache helikopterinin, ya da Leopard tanklarının ilanlarını günlük gazetelerde yayınlatmak mantıklı olmayacağı için ihalelere girecek firmalar  gözlerini bu alanda yayın yapan bir medya grubuna, savunma dergilerine çevirdiler.
   <br/>
   <br/>
   Batı dünyasının en büyük endüstri kollarından birisi olan silah sanayii ile ilgili Amerika ve Avrupa'da uzun yıllardır çıkan pek çok yayın var. Genelde belirli branşlar üzerine (Havacılık, silah sanayii, stratejik analizler) yoğunlaşan bu dergilerin sahip oldukları tirajlar da sanılanın aksine oldukça yüksek. Aviation Week dergisi 100 bin civarında bir tiraja sahipken, Jane's Defence dergisi de 50 bin okura ulaşıyor. Ülkemizde son yıllarda sayıları gittikçe artan savunma dergileri ise yabancı dergilerden oldukça farklı bir profil çiziyor. Uzmanlaşma yerine savunma sanayiinin bütün konularında haberler ve analizler içeren dergilerin bu yönü oldukça dikkat çekici.
   <br/>
   <br/>
   Okuyucu ilgisinin genelde farklı alanlar üzerine yoğunlaşması ve daha farklı sektörlerden daha çok reklam alabilmek gibi çeşitli nedenlerden ötürü Türk savunma dergileri okuyucularına genel bir içerik sunuyorlar. Zaten iki ve üç ayda bir yayınlanıyor olmaları taze haberlerin yerine analiz ve değerlendirmelerin yer almasına neden oluyor. Bundan dolayı tirajdan ziyade reklam ağırlıklı bir bütçelemeye sahip olan strateji dergilerinin büyük bir kısmı Silahlı Kuvvetler, MİT ve Emniyet Genel Müdürlüğüne bedava dağıtılıyor.
   <br/>
   <br/>
   Bu dergilerin en eskisi 1977 yılında yayın hayatına başlayan M5 dergisi... Simaviler tarafından kurulan ve daha sonra el değiştiren M5 dergisi 1977'den bu yana çeşitli format değişikliklerine gitmiş. Diğer bir dergi de yolsuzluklarıyla kamuoyunun gündemine gelen THK'nın çıkarmış olduğu Uçan Türk dergisi. Uzun yıllardır yayın hayatında olan Uçan Türk bu alanda genel müdürü atanmış tek dergi. THK'nın kayyuma devredilmesiyle birlikte eski genel müdür Atilla Taçoy'un yerine Türk Hava Kurumu'nda yeniden yapılandırma yürürlüğe girinceye kadar, Kurum'u yönetecek Kurul'un Başkanlığı'na, Tümgeneral İbrahim Büyükyumukoğlu getirildi.
   <br/>
   <br/>
   Ulusal Strateji dergisi, yazarları ve ele aldığı konularla dikkat çeken bir dergi. Emekli Deniz Kuvvetleri Komutanı Vural Bayazıt'ın Genel Yayın Yönetmenliğini yaptığı derginin diğer yazarları da kamuoyunun yakından takip ettiği isimlerden oluşuyor. Çevik Bir, Kemal Yavuz, Güven Erkaya, Metin Okçu gibi üst düzey emekli komutanların bulunduğu Ulusal Strateji, askeri konuların askerler tarafından mercek altına alındığı ve stratejik analizlerin ağırlık merkezini oluşturduğu bir savunma dergisi özelliğinde. Amacını Türkiye için milli bir savunma konsepti oluşturmak ve kamuoyunda tartışılan konuları uzman ağızlardan doğru bir şekilde değerlendirmek olarak belirleyen dergi bu yönüyle yerli ve yabancı uzmanların dikkatini çekiyor.
   <br/>
   <br/>
   Türkiye'de yayınlanan bir diğer savunma dergisi, savunma alanında yaptığı yayınlarla ünlenen Alman Münch Group'un sahibi olduğu Savunma ve Havacılık dergisi. Yaklaşık 12 yıldır yayın hayatında olan dergi, savunma sanayimizin batılılar tarafından ne kadar dikkatle takip edildiğinin önemli bir göstergesi olarak yorumlanıyor.
   <br/>
   <br/>
   Savunma sanayiinin en genç dergisi ise, Teknik Uçak. Dergi akademisyenler ve uçak mühendislerinden oluşan genç bir kadroya sahip. Bir uzman dergisi haline gelmeyi amaçlayan Teknik Uçak genelde havacılık konularında bilgiler içeriyor.
   <br/>
   <br/>
   Savunma alanında yayın yapan dergilerde  genelde siviller görev yapıyor. Bu durumun tek istisnası ise Ulusal Strateji dergisi. Yayın kurulunun tamamının emekli kuvvet komutanlarından oluşmasının nedenini Sorumlu Yazı İşleri Müdürü Can San şöyle açıklıyor; "Savunma konusunda en geniş bilgiye sahip olan ve bu konudaki bütün gelişmeleri yakinen takip eden kişiler elbette asker. Bu nedenle yayın kurulumuzun emekli komutanlardan oluşması gayet doğal."
   <br/>
   <br/>
   Dünyadaki gelişmeleri yakinen takip eden Silahlı Kuvvetler bünyesinde bir ArGe birimi oluştururken, Ar-Ge konusundaki gayri resmi çalışmalar dergiler aracılığıyla gerçekleştiriliyor. Askeri konularda bir nevi thinktank kuruluşu gibi çalışan savunma dergileri kamuoyunun bilinçlenmesi ve geleceğe yönelik bazı çalışmaların yapılmasında önemli bir rol oynayacak gibi gözüküyor. Kamuoyunun bilgilendirilmesi ve bazı konularda etkin kamuoyu oluşturulması gibi önemli rol oynayabilen savunma ve strateji dergilerinin bu yönünden faydalanmak isteyen şirketler acaba dergi yönetecilerine ilginç tekliflerde bulunuyorlar mı?
   <br/>
   <br/>
   Son dönemde yaşanan her siyasi olayın savunma ihaleleriyle ilişkilendirilmesi ve İtalya Dış Ticaret Bakanının âni ziyaretinin ardından yaşanan sektör paylaşım savaşında şirketlerin dergi yöneticileri aracılığıyla lobi oluşturmaya çalışıp çalışmadıkları soruları çeşitli zeminlerde gündeme geliyor. Bu tür değerlendirmelerin "son derece çirkin ve ağır" olduğunu söyleyen Ulusal Strateji'den Can San kendilerine bugüne kadar bu yönde herhangi bir talep gelmediğini, zaten ortaya koydukları yayın politikalarının da bu tür taleplere tamamen kapalı olduğunu söylüyor. M5 dergisi yöneticileri de bu tür bir talebin kabul edilemez olduğunu ifade ediyor. Reklam amaçlı bazı yazıların savunma dergilerinde sıkça rastlandığına dikkat çeken Teknik Uçak Genel Yayın Yönetmeni Tolga Eryaşar ise, "aracılık" veya bünyesinde bulunan kişileri kullanarak kamuoyu oluşturma çabalarının olabileceğini ama dergi olarak bu tür bir davranışı kabul edilemez bulduklarını ifade ediyor.
   <br/>
   <br/>
   Cemil Meriç "Hür tefekkürün kalesidir." der dergi için. Savunma sektörü gibi milyar dolarların telaffuz edildiği bir dünyayla ilgili gerçeklerin ve bilgilerin ortaya çıkmasında hür tefekkürün kalelerine büyük görevler düşecek gibi görünüyor.
   <br/>
   <br/>
   Katkıda bulunanlar: Semih Akkan
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5916-gez-goz-dergicik.html), [web.archive.org (arşiv bağlantısı)](http://web.archive.org/web/20130106074323/http://www.aksiyon.com.tr:80/aksiyon/haber-5916-gez-goz-dergicik.html)
