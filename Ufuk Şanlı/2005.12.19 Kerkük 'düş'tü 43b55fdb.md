# Kerkük ‘düş’tü

*Ufuk Şanlı 2005.12.19*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      KERKÜK - Irak genel seçimleri sadece Irak’ın geleceğini değil, Kerkük’ün statüsünü de belirleyecek. Seçimlerden bir gün önce 230 bin oy birden kazanan Kürtler  bu seçimle Kerkük’ün bir Kürt şehri olduğunu herkesin göreceğini iddia ediyor. Türkmenler ise seçimlerin adil yapılmadığı düşüncesinde.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060525080253im_/http://www.aksiyon.com.tr/resim/576/42.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   45 yaşındaki Salih Mirzay sabahın erken saatlerinde yerini almıştı seçim bürosunun önündeki kuyrukta. Çevreye coşkulu bir hava hâkim. Hemen her yerde ‘Kürdistan’ı sembolize eden sarı, kırmızı, yeşil  renkler çıkıyor karşınıza. Salih Mirzay, Kerkük doğumlu. “Oyum 730’a” derken, Kürtlerin seçimden zaferle çıkacağına yürekten inanıyor. 730 rakamı Kuzey Irak’ta, Irak Kürdistan Demokrat Partisi (IKDP) ile Irak Kürdistan Yurtsever Birliği’nin (IKYB) oluşturduğu Kürt ittifakının seçim numarası. Söz konusu ittifakın amacı, dünyanın en zengin petrol rezervlerine sahip Kerkük’ü 2007’ye kadar bağımsız Kürdistan’ın başkenti hâline getirebilmek. Bu yüzden 15 Aralık’ta yapılan seçimlere blok hâlinde katılan Kürtler sadece seçimden zaferle çıkmayı değil, aynı zamanda Kerkük’ün bir Kürt şehri olduğunu ispat etmeyi de umuyor.
   <br>
    <br>
     ABD’nin Irak’ı işgal etmesinden sonra şehre yerleştirilen 300 bin Kürt’le demografik yapıyı lehlerine çeviren Kürtler, seçim öncesi kısa süreli bir panik yaşadı. Irak Yüksek Seçim Kurulu, seçimlerde şehir nüfusuna sonradan dâhil olanların oy kullanamayacağını açıklamıştı çünkü. Karar, Mesut Barzani cephesinde tam bir şok etkisi yaptı. Hem Irak’taki Amerikan güçleri hem de Cumhurbaşkanı Celal Talabani ile temasa geçildi ve 300 bin seçmenden 230 binine oy kullanma hakkının geri verilmesi sağlandı. Barzani, seçimden bir gün önce, “Gerekli mercilere başvurup düzeltilmesini istedik. Seçim kurulu, inceleyip haklılığımızı saptadı.” diyerek sevincini ortaya koydu. Kürtler de bu sevince Erbil, Kerkük, Süleymaniye gibi şehirlerde sokaklara dökülerek ortak oldu.
     <br>
      <br/>
      Kerkük’teki 590 bin kayıtlı seçmenden biri olan Salih Mirzay, bu seçimin Kerkük’ün bir “Kürt şehri” olduğunu tüm dünyaya ilân edeceğini iddia ediyor. Elbette 2007’de başkent olacağını da eklemeyi unutmadan. Oy kullanmak için Kerkük’teki Ata Terzibaşı İlkokulu’na tekerlekli sandalye ile gelen 76 yaşındaki Taha Molla Ali ise farklı düşünüyor. Ona göre, Kerkük kurulduğu günden bu yana bir Türkmen şehri. Oy kullanma mahalline bayramlık kıyafetleriyle gelen Taha Molla Ali, “Bugün Kerkük Türkmenlerinin bayramıdır. Bütün oylar 630’a.” diyor. Türkmenler, Ankara’nın da desteğiyle sadece Kerkük’le sınırlı kalmak kaydıyla ilk kez blok hâlinde seçimlere girdi. Irak Türkmen Cephesi (ITC) çatısı altında toplanan dört farklı Türkmen partisine bölgede yaşayan Araplar da destek veriyor. Arap—Türkmen koalisyonunun numarası olan “630” bölgede yayın yapan Türkmeneli televizyonu tarafından sık sık hatırlatıldı.
      <br/>
      <br/>
      Geçen seçimlerde şehirde yaşayan Türkmenlerin sadece yüzde 50’sinin oy kullandığını gözlemleyen Ankara katılımı artırmak için Türkmenlere örtülü uyarılarda bulundu. Siyasi gözlemcilere göre, Dışişleri Bakanı Abdullah Gül’ün “seçimlere katılın, demokratik hakkınızı kullanın” çağrısı işe yaramışa benziyor. Türkmen yetkililer seçime katılımın yüzde 80’ler seviyesinde olduğunu ifade ediyor. Yaklaşık 200 bin seçmene sahip Türkmen Cephesi’nin en az 120 binin üzerinde oy alacağını söyleyen Irak Türkmen Cephesi Başkanı Dr. Sadettin Ergeç, seçimlerin sadece Kerkük’ü değil bütün bölgeyi yakından ilgilendirdiğine dikkat çekiyor. Türkmenlerin kazanacağı her oyun etnik yapılı Irak’ta konumlarını güçlendireceğini vurgulayarak, “Seçim hileleri olmazsa Türkmenler Irak Parlamentosu’na 2 milletvekili ile katılacak. Seçimlere Musul ve Telafer’deki Şii Arapların listesinden katılan Türkmenler de dâhil edildiğinde mecliste ciddi bir Türkmen ağırlığı olacak.” diyor. Bu iyimser analizlere karşın Erbil’in üçte birini oluşturan Türkmenlerin seçime IKDP listesiyle katılmaları bölünmüşlüğü ortaya koyuyor. Geçen yıla kadar ITC çatısı altında faaliyet gösteren Erbil Türkmenleri ITC’yi haklarını savunmakta yetersiz kalmakla suçlayarak bu yıl en büyük rakipleri IKDP ile seçime girdi.
      <br/>
      <br/>
      Seçime saatler kala Kerkük’teki ITC Başkanlığı’na doğrultulan namlular bölgedeki tansiyonu artırdı. Faili meçhul saldırıya her ne kadar Türkmen muhafızlar karşılık verse de sokağa çıkma yasağının uygulandığı gecede saldırganların yayan olarak kaçması dikkat çekti. Saldırı şehirdeki Türkmenleri derinden etkiledi. 70 yaşındaki Atiya Kevser, “Türkmenlerin tehditlere pabuç bırakmayacağını göstermek için sandığa hasta hâlimle geldim. Allah büyüktür.” diyor.
      <br/>
      <br/>
      Kerkük’te 267 sandıkta yapılan seçimler silahların gölgesindeydi. Amerikan özel kuvvetleri ile çoğunluğunu Kürt kökenlilerin oluşturduğu Irak Polisi ve Milli Muhafızlarının gözetiminde gerçekleşen seçim sırasında ciddi bir olay yaşanmadı. Gün boyu yasak olmasına rağmen Kürtler bindikleri arabalarla şehirde zafer turları atarken, Türkmen Cephesi’nde sükûnet hâkimdi. Seçimlere katılmak için civar köylerden şehre akın eden Kürtler Türkmenlerin tepkisine sebep oldu. Kürtlerin yoğunlukta yaşadığı Rahimava ve Şorca’da Kürtler oy kullanmaya değil sanki şölene gider gibi yerel giysileriyle sandık başına gitti. Zaman zaman seçim bölgelerinde polislerle birlikte halay çeken Kürt seçmenler Türkmenlerin tepkisini ciddiye almadı.
      <br/>
      <br/>
      Seçim kurulu başkanı olarak görev yapan Nedva Salihi, bir önceki seçimde mükerrer oy kullanan iki kişiyi bizzat kendisinin tespit ettiğini söylüyor. Aynı durumun bu seçimde de yaşanmaması için gereken önemlerin alınmadığını belirterek, “Biz listeye bakarız. İsmi yoksa Türkmen bile olsa geri göndeririz. Halbûki Kürt bölgelerinde yüzlerce kişi liste dışı oy kullanıyor. Gözlemciler bu durumu birkaç gün içinde kamuoyuna açıklar.” diyor. Salihi’nin bu tespiti seçim akşamı Kürt bölgesinde Türkmen gözlemcileri taşıyan bir aracın kurşunlanmasıyla bir anlamda gerçekleşti. Bir odaya hapsedildiklerini, bu yüzden görevlerini yapamadıklarını söyleyen Necla Adil, “Seçimleri Türkmen, Kürt ve Arap gözlemciler de izliyor. Türkmenlerin oy kullandığı yerlerde hiçbir olay yaşanmadı; ama biz Kürt bölgesinde aynı muameleyle karşılaşmadık. Bu seçimlere gölge düşürür.” diyor.
      <br/>
      <br/>
      Kürt İttifak’ına PKK çelmesi
      <br/>
      <br/>
      Kerkük açısından tarihî öneme sahip bu seçimlerde oy pusulalarını yakından inceleyenler, ülkenin etnik ve dinî açıdan bölünmüşlüğünü yakından görme fırsatı buldu. Anayasa ile federatif bir yapıya sürüklenen Irak’ta ciddi bir bölünme korkusu yaşanıyor. Bu durum yapılan son seçimlerde 225 partinin mücadele etmesiyle bir kere daha ortaya çıktı. Irak’ta 307 parti—bağımsız adayın yanı sıra 19 koalisyonun katıldığı seçimlerde seçmenler partilerini ambleminden ziyade numarasıyla tanıdı. Bunlar arasında dikkat çekenlerden biri de “779” yani Türkiye’nin seçimlere katılmaması yönünde Irak yönetiminden teminat aldığı bölücü örgüt PKK’nın kurduğu Kürdistan Demokratik Çözüm Partisi’ne (PÇTK) ait numaraydı. Celal Talabani, daha önce Ankara’ya “PÇTK’nın seçime katılmasını önleyeceğim. PKK bağlantılı hiçbir parti seçime katılmayacak.” demişti.
      <br/>
      <br/>
      Ancak bu vaatlerin havada kaldığı seçim sabahı resmileşti. PÇTK seçim pusulasındaki yerini aldı. Bu durum Irak’ta öteden beri siyasallaşmak ve yeni yapılanmada aktif rol almak isteyen PKK’nın hedeflerinden birini gerçekleştirmiş oldu. Silahlı gücünün aksine bölgede tabanı olmayan bir siyasi parti görünümündeki PÇTK’nın, Barzani ve Talabani ikilisine yanaşma çabaları da başarısızlıkla sonuçlandı. Örgüte karşı askerî operasyona şimdilik sıcak bakmayan ikilinin örgütün seçime girmesine neden karşı çıkmadığı ise anlaşılamadı. Başkanlığını Dr. Faik Kulpi’nin yaptığı PÇTK ilk etapta PKK yanlısı sınırlı sayıdaki Kürt seçmenden oy alarak yasal hâle gelme hedefine ulaşmak istiyor. Partinin bu hâliyle Birleşik Kürdistan İttifak’ına darbe vurduğunu söyleyen Kürtler, örgütün sadece Kuzey Irak’ı bölmeye çalıştığını ileri sürüyor. Nitekim Barzani’nin iş bile verdiği örgütün şehirlere yerleşmiş sempatizanlarının oylarının PÇTK’ye gitmesi Kürt oylarının bölünmesine sebep oldu.
      <br/>
      <br/>
      2007’de Kerkük merkezli bir “Kürt Devleti”  sloganıyla seçimlere giren IKDP ve IKYB’nin oluşturduğu Kürt İttifak’ına en büyük darbe 561 numaralı Kürdistan İslam Birliği’nden geldi. Seçimlere sayılı günler kala ittifaktan ayrılarak tek başına seçimlere gireceğini açıklayan KİB, Barzani taraftarlarını çileden çıkardı. Beş şehirdeki ofisleri basılan ve mensuplarından dört tanesi silahlı saldırı sonucu öldürülen KİP buna rağmen pozisyonunu korudu ve seçimlere tek başına girdi. KİP’in özellikle Barzani’yi hedef alan açıklamaları büyük yankı buldu ve neticede Kürtlerin oyları ciddi bir biçimde bölündü.
      <br/>
      <br/>
      “Irak Federal Kürdistan Bölgesi” içinde yaşayan yaklaşık 5 milyon Kürt için seçimler, Kerkük’ün statüsü açısından bir anlam ifade ediyor. Erbil, Süleymaniye ve Dohuk kentlerinde ellerinde “Kürdistan bayrağı” ve yerel kıyafetlerle dolaşan herkesin dikkat ettiği tek seçim bölgesi Kerkük’tü. Kuzey Irak’ın genelinde ittifakın ezici bir üstünlük sağladığını bilenler, Barzani’nin, “Kerkük Kürdistan’ın kalbidir, gerekirse uğrunda savaşırız.” sözünü seçim sloganı haline getirmiş. Kürtler bölgenin sahip olduğu zengin petrol yatakları sayesinde bir düşü gerçekleştirebileceklerine inanıyor. “İsrail başardı biz neden başarmayalım.” diyerek, seçimin bu yolda atılmış ilk adım olduğunu söylüyorlar.
      <br/>
      <br/>
      IKYB KERKÜK SORUMLUSU CELAL CEVHER:
      <br/>
      KERKÜK’TE SEÇİM REFERANDUM İÇİNDİR
      <br/>
      <br/>
      Kerkük’te nüfus sayımı yapılmadığı için kayıtlı seçmen sayısı hakkında biz de net bir bilgi sahibi değiliz. Seçmenler sandık görevlilerine BM tarafından kendilerine verilen gıda kartları, evlilik veya nüfus cüzdanlarını göstererek oy kullandı. Kerkük’te yaşayan 1 milyon 700 bin kişinin çoğunun Kürt olduğu ve Kerkük’ün bir Türkmen şehri olmadığı bu seçimlerde ortaya çıkacak. Bazı ihlaller yaşanmış olabilir. Saddam Hüseyin döneminde Kerkük’ten sürülen ve 2. Irak Savaşı sonrası şehre dönen Kürtler Kerkük’te oy kullandı. Zaten Irak Federal Anayasanın 136. maddesi buna imkân tanıyor. 2007’deki referandum Kerkük’ün statüsünü belirleyecek. Bu referandumun erkene alınma ihtimali gözükmüyor. Kerkük Kürdistan sınırları içinde yer alacak, biz buna inanıyoruz.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Mustafa Ataş, 25-Aralık-2005
> Kürt kardeşlerimizin dikkatine!: 
> Takip ettiğimiz kadarıyla bölge ile ilgili tartışmalar “Kerkük kime ait?” minvali üzere seyrediyor.Oysa çözüm için acilen tespit edilmesi gereken husus, Kerkük'ün kime ait olmadığıdır. Kürt kardeşlerimiz unutmasın ki bugün bölgeyi onlara bayram harçlığı olarak sunan güçler, bölgede tüm etnik kökenlerin bir asrı aşkın süredir çektiği sıkıntıların müsebbibi olan zihniyetin devamı ve icracılarıdır. Dolayısı ile Kürdü kullanmaktan başka bir niyetleri olduğunu düşünmek, saflıktan öte bir gaflet olacaktır. Çözüm bu tezgaha basamak olmak değil, Osmanlı'nın “bir olma” siyasasının başardığı değerlerin ihyasıdır.

### Ali Rızgar, 22-Aralık-2005
> İnsanca yaşamak istiyoruz: 
> Kerkük bir Irak şehridir. Ben Kerkük Kürt’üyüm. Burası herkesindir. Kürt, Türkmen, Arap burada insanca yaşamak istiyoruz. Yıldırım Mızrak Bey’in “Kerkük’te bir avuç Türkmen” sözüne katılmıyorum. Bu şehirde herkes Türkmence bilir. Zorunlu değil ama kimden, ne zaman öğrendiğimizi biz de bilmiyoruz. Süleymaniye ve Erbil’den gelen siyasi partiler Kerkük’ümüzde herkesi birbirine düşman etti. Üzülüyoruz. Kerkük’ümüz ABD ve Kuzeyden gelen siyasi partilerce istila edildi.

### Abdülhamit Öz, 21-Aralık-2005
> Gemi batarsa...: 
> Lütfen, bazı konularda dikkatli olalım! Kürtler, Türkmenler gibi ifadeler dikkatli kullanılmalıdır. Bu unsurları birbirinden ayrı tutmak gizli bir bölücülüktür. Bu ülkede Kürt asıllı 20 milyon insan yaşıyor. Gemi batarsa hepimiz boğuluruz.

### İsmail Küçükkaya, 21-Aralık-2005
> Kerkük'e dönen Kürtler...: 
> Yıllarca diktatör bir rejim altında ezilen, binlerce ferdini toplu mezarlara gömmek zorunda kalan, 6 bin ferdini kimyasal silahlarla kaybeden, yüz binlercesi Kerkük’ten çıkarılan Sünni Müslüman Kürtlerin Kerkük'e dönmesi çok doğaldır.

### Yıldırım Mızrak, 21-Aralık-2005
> Başlığın maksadını anlayamadım: 
> Kerkük seçimleri için “Kerkük düştü” demekteki kastınızı anlayamadım... Müslüman topluluklardan birinin tarafını tutup ötekileri sanki düşmanmış gibi dışlamanıza bir Aksiyon okuru olarak çok üzüldüm. Orada bir avuç Türkmeni destekleyip geri kalanları hiçe saymak şovenizmden başka bir şey değildir.

### Fatih Yaşar, 20-Aralık-2005
> Aziz bir milletin torunlarıyız: 
> Kerkük elden gidiyor ve biz devlet olarak buna ses çıkarmıyoruz. Bugün Kerkük’te bir Kürt istilası yaşanmaktadır. Hep ezilen, hep hor görülen Türkmen kardeşlerimiz bilsinler ki onları asla unutmadık. Biz aziz bir milletin torunlarıyız, biz Osmanlının evlatlarıyız. Türk’ün Türk’ten başka dostu yoktur.

Kaynak: [www.aksiyon.com.tr](http://www.aksiyon.com.tr:80/detay.php?id=23047&yorum_id=7162), [web.archive.org (arşiv bağlantısı)](http://web.archive.org/web/20060525080253/http://www.aksiyon.com.tr:80/detay.php?id=23047&yorum_id=7162)
