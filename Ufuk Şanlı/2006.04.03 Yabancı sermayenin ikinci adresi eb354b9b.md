# Yabancı sermayenin ikinci adresi

*Ufuk Şanlı 2006.04.03*

<div>
 <p>
  <font>
   Batık banka şirketlerininin satışından 5 milyar dolarlık yabancı sermaye girişi sağlayan TMSF, yabancı yatırımcıların gözdesi haline geldi
   <br/>
   <br/>
   Yıllardır doğrudan yabancı sermaye yatırımlarından (DYSY) istediği payı alamamaktan yakınan Türkiye şeytanın bacağını nihayet kırdı. Geçen yıl 9 milyar 650 milyarla Cumhuriyet tarihinin en büyük yabancı sermaye girişine imza atan Türk ekonomisi sadece bir rekora imza atmakla kalmadı aynı zamanda hedeflerini de büyüttü. Washington merkezli Uluslararası Finans Enstitüsü’ne (IIF) göre bu yıl en az 11 milyar dolarlık doğrudan yabancı sermaye yatırımı gerçekleşecek. Uzun yıllar Birleşmiş Milletler Ticaret ve Kalkınma Örgütü’nün (UNCTAD) bu konudaki raporlarında Bangladeş, Kamerun, Ruanda, Kenya, Suriye, Eritre gibi ülkelerle aynı klasmanda yer alan Türkiye son üç yılda bu makûs talihini değiştirmeyi başardı. Yatırım ortamının iyileştirilmesi için yapılan düzenlemeler ve  AB yolunda atılan kararlı adımlar DYSY’de hak ettiği payı alamamaktan yakınan ülkeyi  yabancılar için ciddi bir cazibe merkezi haline getirdi. AB ortalamasının üzerinde bir büyüme kaydederek yabancıların dikkatini çeken Türkiye’de yatırım yapmak isteyen yabancılar büyük potansiyel gördükleri perakende, bankacılık, telekom, enerji gibi hizmet ağırlıklı sektörlere yoğunlaştı. Gelenler şirket veya fabrika kurmak yerine mevcut işletmeleri satın almayı tercih edince iki seçenekle karşılaştı. Birincisi devletin açtığı özelleştirme ihaleleri -ki Danıştay kararları nedeniyle yabancılar için ciddi bir risk oluşturuyor- ile Tasarruf Mevduatı Sigorta Fonu (TMSF) tarafından gerçekleştirilen varlık satışları.
   <br>
    <br>
     Batık banka patronlarından kamu alacaklarını tahsil etmekle görevlendirilen TMSF sahip olduğu avantajları etkin pazarlama yöntemleriyle son derece iyi kullandı ve yabancı yatırımcıların özelleştirmelerden sonra ikinci adresi oldu. Son 1,5 yılda 5 milyar 24 milyon dolarlık doğrudan yabancı sermaye girişi sağlayan fon yönetimi bu anlamda büyük bir başarıya imza attı.
     <br>
      <br>
       50 milyar doları aşan banka batıklarını tahsil etmek için büyük çaba harcayan TMSF’nin sağladığı bu başarının baş kahramanı Ahmet Ertürk oldu. 29 Ocak 2004’te göreve başlayan Ertürk önce eleştiri bombardımanı altındaki kuruma disiplin ve saygınlık kazandırdı. Banka patronları karşısındaki tavizsiz tutumu ve dürüstlüğü ile kısa zamanda herkesin takdirini kazandı. Ertürk ve ekibi fon yönetimine geçen şirketleri yeniden yapılandırarak bu kuruluşları işler hale getirdi. Piyasalarda esen bahar rüzgârlarının da desteği ve iyi yönetimle değeri artan bu şirketlerle “Devlet kötü yöneticidir” paradigmasını da çökertti. Kontrolü altındaki şirketleri son derece başarılı bir şekilde yöneterek herkesi şaşırtan TMSF, daha sonra bu şirketleri satışa çıkardı. Bu sayede fon bu dönemde alacak tahsilatında ciddi ilerleme kaydetti. 2005 sonu itibariyle 6,06 milyar dolara ulaşan tahsilat oranını 2008 sonuna kadar 15,89 milyar dolara taşımayı hedefleyen fon yönetimi, 2006’da 5,96 milyar dolar, 2007’de 943 milyon dolar, 2007 sonrasında ise 2,92 milyar dolar tahsilât öngörüyor.
       <br>
        <br>
         Bu hedefe ulaşmak için aktif bir pazarlama ve iletişim stratejisi izleyen kurumun bu politikası şu ana kadar son derece başarılı sonuçlar verdi. Telekomünikasyondan çimentoya, medyadan sigortacılığa kadar birçok sektörde gerçekleşen satışlarda elde edilen gelirler kadar katılımcı sayısındaki artış da fon yönetiminin yüzünü güldürdü.
         <br/>
         <br/>
         AKTİF PAZARLAMA İÇİN DOĞRU İLETİŞİM
         <br/>
         <br/>
         İhaleye çıkacak şirketleri uluslararası muhasebe standartlarına göre değerlendirmeye tâbi tutarak fiyatlandıran fon ihaleler öncesi ciddi bir tanıtım kampanyası düzenledi. İhalelerle ilgili bilgi almak isteyen yatırımcılar uzmanlar tarafından son derece iyi hazırlanmış hazırlanan raporları inceleyerek ihalelere katılma kararı aldı.
         <br/>
         <br/>
         Şeffaf şekilde gerçekleştirilen ve büyük bölümü canlı yayınlanan ihalelere yatırımcıların büyük ilgi göstermesi herkesin dikkatini çekti. Yatırımcılara göre bunun son derece basit bir nedeni vardı. Birincisi fondan satın alınan şirketler, özelleştirme gibi hukuki anlamda sorun çıkarmıyordu. İkincisi, şirketler bilânçoları ayıklanmış yani ‘kılçıksız’ olarak satılıyor. Sağlanan vergi avantajları da eklendiği zaman yerli veya yabancı tüm yatırımcılar için fon tarafından yapılan satışlar son derece cazip hale geliyor.
         <br/>
         <br/>
         TMSF’nin satışa çıkardığı Telsim Mobil Telekomünikasyon Hizmetleri A.Ş. ihalesine katılan şirketlere bakıldığında bu durum açıkça görülüyor. İngiliz Vodafone, Kuveytli MTC Telekomünikasyon, Mısırlı Orascom, Birleşik Arap Emirlikleri kökenli Uluslararası Telekomünikasyon A.Ş.nin yarıştığı ihalede ipi 4 milyar 550 milyon dolarlık teklifiyle ‘adalılar’ göğüsledi. Vodafone 2 milyar 804 milyon dolarlık muhammen bedelin, 1 milyar 746 milyon dolar ve yüzde 62,27 üzerinde teklif vererek hem ülkeye hem de satın aldığı firmaya duyduğu güveni göstermiş oldu.
         <br/>
         <br/>
         Fon tarafından satışa çıkarılan Star Medya grubundaki varlıkların tamamına yakını satılırken, ihaleye çıkan beş radyo istasyonu yabancıların oldu. 61 milyon 140 bin dolar gelir elde edilen medya satışlarında son nokta Star gazetesinin satılması oldu.  Yine Uzan Grubu eski şirketlerinden Van ve Lalapaşa Çimento’nun yüksek fiyatlarla alıcı bulması herkesin yüzünü güldürdü.
         <br/>
         <br/>
         Emek Hayat Sigorta’nın 1,5 milyon YTL bedelle GEM Global Equities’e isimli Bahama Adaları merkezli bir yatırım danışmanlık şirketi tarafından satın alınması yabancı ilgisinin son halkası oldu.Türkiye’nin kararlı ve istikrarlı görüntüsünü koruması halinde yabancı yatırımcıların ilgisinin süreceği görülüyor. Bu durumu iyi değerlendirmek isteyen TMSF yönetimi, yerli veya yabancı ayrımı yapmadan elinde tuttuğu şirketleri mümkün olan en yüksek bedelle satabilmenin yollarını arıyor. Bu yıl satışa çıkartılacak olan Adabank, Antalya Limanı, Bidolu.com, Metaş, Gaziantep Çimento ve Oksijen Yazılım’ın da yüksek fiyatlarla satılabilmesi için tam rekabet ve ekonomik istikrarın şart olduğunu söyleyen fon kaynakları iki faktörden sadece bir tanesinde belirleyici olduklarını hatırlatıyor: “Ekonomik istikrarın olmadığı bir ortamda yapılacak satışlar kamuoyunda her zaman tartışma konusu olur. Varlık satışlarında doğru fiyat için doğru ortam şarttır.”
         <br/>
         <br/>
         <br/>
         EKONOMİDE BAŞKAN DEĞİŞİMİ ÇOK
         <br/>
         <br/>
         Türkiye ekonomisini yöneten kurumlarda görev değişimi rüz- gârı tüm hızıyla esiyor. Merkez Bankası  başkanı krizi henüz çözülmedi. Ancak 2006 başka kurumların başkanlarının da belirleneceği yıl olacak. Örneğin 31 Mart itibarıyle Bankacılık Düzenleme ve Denetleme Kurumu Başkanı Tevfik Bilgin'in görev süresi doldu. Ekonomi kulislerinde henüz hakkında yeniden başkanlığa atanması için kararname gönderilmeyen Bilgin'in Bankacılık Üst Kurulu'na yeniden atanacağı görüşü hâkim. Bilgin atanana kadar görevi vekil olarak Ahmet Şirin'in yürüteceği ifade ediliyor. Tevfik Bilgin'in Merkez Bankası Başkanlığa getirilmesi halinde yerine Yönetim Kurulu Üyesi Hüseyin Al'ın getirileceği belirtiliyor.
         <br/>
         <br/>
         Atama süreci, Kamu İhale Kurumu ile devam edecek. Kamu İhale Kurumu Başkanı Sener Akkaynak, yaş haddinden dolayı emekli olurken yeri için Devlet Su İşleri Genel Müdürü Veysel Eroğlu ve İller Bankası Genel Müdürü Hidayet Atasoy'un adı geçiyor. Yıl içerisinde Sermaye Piyasası Kurumu Başkanı Doğan Cansızlar'ın da görev süresi dolacak.
         <br/>
         <br/>
         Sermaye Piyasası Kurulu için ise Tasarruf Mevduatı Sigorta Fonu Başkanı Ahmet Ertürk'ün ismi geçiyor. Aynı zamanda Ziraat Bankası ve Halk Bankası'nda da genel kurullar toplanacak. Bu kurumlardaki yönetimlerin de yeniden şekillendirilmesi bekleniyor. Bu görevler için adı geçen isimler ise Can Akın Çağlar, Adnan Büyükdeniz, Hüseyin Aydın, Hasan Sezer olarak sıralanıyor.
         <br/>
         <br/>
         Sözün özü 2006 yılı, kamuda ekonominin yeni başkanlarının çok arandığı bir yıl olacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2534 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23782), [web.archive.org (arşiv bağlantısı)](http://web.archive.org/web/20070808013325/http://www.aksiyon.com.tr:80/yazdir.php?id=23782)
