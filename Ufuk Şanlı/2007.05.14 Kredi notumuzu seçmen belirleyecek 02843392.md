# Kredi notumuzu seçmen belirleyecek

*Ufuk Şanlı 2007.05.14*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Genel seçimlerden çıkacak sonucun Türkiye’nin kredi notunu da etkileyeceğini söyleyen Fitch Türkiye Genel Müdürü Botan Berker, tek parti iktidarı hâlinde not artırımına gidebileceklerini vurguluyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070627070528im_/http://www.aksiyon.com.tr/resim/649/46.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Meclis’in aldığı erken seçim kararı ile Türkiye’de siyaset ısınmaya başladı. Ülkeyi yönetecek siyasi kadroların kim olacağı, halkın hangi partileri Meclis’e taşıyacağı büyük bir merak konusu. Sandıktan çıkacak sonucu merak edenlerin başında iş dünyası ve uluslararası yatırımcılar geliyor. Türkiye’nin yönüne göre yatırımlarını elden geçirecek olan bu kesimin gözünü diktiği yer ise kredi derecelendirme kuruluşları. Ülkelerin kredi notlarında yaptıkları değişikliklerle tansiyonun düşmesine veya yükselmesine sebep olan bu kuruluşlar, yatırımcıların kararlarını doğrudan etkiliyor çünkü. Kamuoyunda “en büyük üç” olarak bilinen Standard &amp; Poors, Moody’s ve Fitch’in seçim sürecinde yapacakları her analiz büyük önem taşıyor.
   <br>
    <br>
     Bunun ilk sinyali geçen hafta görüldü. Önce Moody’s, ardından da Fitch Türkiye’nin kredi notunu pozitiften durağana çevirdi. Şüphesiz bu açıklamalar ekonomi ve siyaset çevrelerinde büyük kaygı meydana getirdi. Ülkemizde ofisi bulunan tek kredi derecelendirme kuruluşu olan Fitch’in genel müdürü Botan Berker’e göre, kredi notunda yaşanan bu değişim politik belirsizlikten kaynaklanıyor. Sandıktan yeniden güçlü tek parti iktidarı çıkarsa not artırımına gitmek mümkün: “Siyasi belirsizlik ortadan kalkar ve ekonomik gidişatta mevcut kararlılık sürdürülürse durağan görünümü seçimlerden hemen sonra pozitife dönüştürebiliriz.”
     <br/>
     <br/>
     Erken seçimle neticelenen mevcut sürecin ülkemizi siyasi ve ekonomik açıdan son derece olumsuz etkilediğini belirten Berker’e göre, cumhurbaşkanlığı seçimi beklendiği gibi gelişseydi Türkiye’nin kredi notu düşmez hatta artabilirdi: “Fırsat maliyeti açısından değerlendirildiğinde bu durum net bir şekilde karşımızda duruyor.”
     <br/>
     <br/>
     EKONOMİK KRİZ OLMADI, ÇÜNKÜ…
     <br/>
     <br/>
     Hatırlanacağı gibi cumhurbaşkanlığı seçimi öncesinde siyasi partiler arasında bir uzlaşmanın olmaması, ekonomi çevrelerinde “kriz çıkabilir” yorumlarına vesile olmuştu. Ancak, bu beklenti gerçekleşmedi. Aksine, Dışişleri Bakanı Abdullah Gül’ün adaylığı açıklandıktan sonra borsa 48 bin puana fırladı. Genelkurmay Başkanlığı’nın web sitesinden yaptığı açıklama ile bu “bahar” havası tersine döndü. Bu durum yatırımcılar tarafından ordunun cumhurbaşkanlığı seçimine müdahale tehdidi olarak algılandı. Piyasa, hükümetin kararlı duruşuyla yeniden toparlandı. Elbette bunda en büyük rol yabancı yatırımcılara ait. Geçmişte en ufak bir çalkantıda piyasalardan çıkanlar, bu kez Türkiye’de kalmayı tercih etti. Hatta siyasi krizin yaşandığı bir dönemde gerçekleştirilen Halkbank arzına ve Hazine’nin yaptığı iki iç borçlanma ihalesine büyük ilgi gösterdi. Acaba bu ilginin sebebi neydi?
     <br/>
     <br/>
     Botan Berker’e göre, bu sorunun cevabı “demokrasiye duyulan inanç” ve “Türkiye’nin küresel piyasaların bir parçası olmasında” saklı. “Demokratik bir sürecin içindeyiz ve bu süreç böyle sürdüğü müddetçe yatırımcılar açısından ortada bir sorun gözükmüyor.” diyen Berker’e göre, yabancıların 2007’de iki seçim olacağını biliyordu. Dolayısıyla onlar açısından ortada beklenmedik ve şaşırtıcı bir durum yok. Hükümet seçimleri erkene alarak piyasaların kırılganlığını azalttı ve güven tazeledi. “Yabancılar açısından ülkeyi kimin yönettiğinin çok da önemi yok. Onlar açısından mühim olan istikrarın sürdürülmesidir. A partisi, B partisi hiç fark etmez.” yorumunda bulunuyor Fitch Türkiye temsilcisi…
     <br/>
     <br/>
     Dünyanın önde gelen yatırım bankalarından JP Morgan Chase, hazırladığı Türkiye raporunda çok partili bir meclis öngördüklerini açıklamıştı geçenlerde. Botan Berker, yabancıların bu ihtimale pek sıcak bakmadıklarını hatırlatarak, “Koalisyon dönemleri hep iç çekişmeler ve kişisel menfaat hesaplarıyla geçti. Parti menfaatlerinin millî menfaatlerin önüne geçtiği bu dönem herkesi o kadar bezdirdi ki, ardından gelen tek parti iktidarı sevinçle karşılandı. 4,5 yıllık AK Parti döneminde mali disiplin sağlandı, enflasyonla mücadelede başarı elde edildi. Yatırımcılar yakalanan bu havayı bozmayacak, aksine daha iyiye götürecek bir tek parti iktidarını arzu ediyorlar.” diyor.
     <br/>
     <br/>
     KÜRESEL RİSKLER ÖNEM KAZANIYOR
     <br/>
     <br/>
     Siyasi krizden piyasaların çok fazla etkilenmemesinin bir diğer sebebi ise Türkiye’nin küresel piyasalarda artan rolü. Berker’e göre küresel likidite kendisine güvenli liman arıyor. Türkiye ise onlar için kâr getiren bir piyasa. Yabancıların hisse senedi ve tahvil piyasasındaki payının 87 milyar dolara ulaşmasının altında da bu gerçek var. “Dünya ekonomisindeki olumlu havanın Türkiye’ye de yansıdığını vurgulayan Berker, “Bu pozitif beklentiler sürdüğü müddetçe Türk piyasalarındaki bahar havası devam edecektir.” diyor. Türk ekonomisinin çok kırılgan bir yapıya sahip olduğunu, dünya piyasalarında meydana gelebilecek bir dalgalanmadan en fazla Türkiye’nin etkileneceğini belirtiyor: “Kendi reyting grubundaki (2B) ülkelerle kıyaslandığında borcu en yüksek, borçlarının vadesi nedeniyle yıllık finansman ihtiyacı en fazla, cari açığı giderek büyüyen Türkiye aksi durumlardan bu kadar etkileniyorsa, olumlu atmosferden de en büyük payı almalıdır diye düşünüyorum.”
     <br/>
     <br/>
     Berker’e göre, Türkiye geçen yıl mayıs ayında yaşadığı dalgalanmadan, Danıştay saldırısının da tesiriyle, gereğinden fazla etkilendi. O gün açılan yaralar henüz kapanmış değil. Bu sürecin sonunda Türkiye’deki faiz marjları gelişmekte olan ülkelerin üzerinde seyretmeye başladı. Bu da ülke riskini artırdı. 22 Temmuz’da sandıktan çıkacak sonucun söz konusu yaraların kapanma sürecini belirleyeceğine dikkat çeken Berker, istikrarı sağlayacak, düzgün bir ekonomik programa sahip ve yapısal reformları sürdürmekte kararlı bir hükümet eliyle tüm bu sıkıntıların kısa zamanda çözülebileceğini vurguluyor.
     <br/>
     <br/>
     Elbette Türkiye’nin riskleri sadece iç kaynaklı değil.  İran’a yönelik bir Amerikan  operasyonu veya TSK’nın Kuzey Irak’a yapacağı bir askerî müdahale muhtemel riskler arasında yer alıyor. Türkiye’nin içinde bulunduğu coğrafyanın hem avantajlara hem de dezavantajlara sahip olduğunu hatırlatan Berker, risklerine rağmen bu coğrafyada bulunmanın ülkemiz açısından büyük bir fırsat olduğu görüşünde: “Bölgenin demokrasi, insan hakları, işgücü, yatırımcı sayısı dâhil lider ülkesiyiz. Forbes dergisi tarafından yayımlanan dünyanın en büyük 2 bin şirketi listesinde bugün 11 Türk şirketi yer alıyor. Orta Asya’da, Balkanlarda, Rusya’da yüzlerce Türk şirketinin yatırımları var. Bütün bunlar ülkemizin sahip olduğu potansiyelin en açık örnekleridir.”
     <br/>
     <br/>
     Botan Berker, Türkiye’nin dünyanın en büyük ekonomilerinden biri olarak görüldüğünü belirterek, “Herkes bunun farkında. Onun için bizi artık ‘Yeni 11’ler’ denilen grubun içine dâhil ettiler. Gelişmekte olan ülkelerden farklı değerlendirilen bu ülkeler arasında Türkiye’nin de yer alması bizim büyüklüğümüzü, potansiyelimizi ve dünya ekonomisine yaptığımız katkıları ortaya koyması açısından son derece önemli.” diyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27415), [web.archive.org (arşiv bağlantısı)](http://web.archive.org/web/20070627070528/http://www.aksiyon.com.tr:80/detay.php?id=27415)
