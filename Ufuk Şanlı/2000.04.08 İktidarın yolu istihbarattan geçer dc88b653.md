# İktidarın yolu istihbarattan geçer

*Ufuk Şanlı 2000.04.08*

<div class="pNewsDetailMainContent ctx_content" itemprop="articleBody">
 'Bir istihbaratçı için en büyük tehlike nedir?' diye sorulduğunda alınacak ilk cevap deşifre olmak olacaktır. Yani görevlerinin ve gerçek kimliklerinin herkes tarafından bilinmesi bir istihbaratçının yaşarken karşılaşacağı en büyük kâbustur. Yaşadıkları dünyanın farklı yapısı ve ağızlarının sıkılığı yüzünden her zaman için soğuk bakılan istihbaratçıların bu yönü artık onların yükselmeleri için bir engel değil, bilakis son dönemde yaşanan gelişmeler ışığında önemli bir avantaj olarak görülüyor. Köken olarak istihbaratçı olup devletin karar mekanizmasında önemli rol oynayan bir çok insanın bulunması bunun en iyi örneği. Rusya'da yapılan son seçimlerin galibi Putin, Alman eski Dışişleri Bakanı Klaus Kinkel, Amerikan başkanlarından George Bush ve daha bir çok ünlü siyasetçinin istihbarat kökenli olması dünyada derin bir yapılanmanın mı başladığı sorusunu beraberinde getirirken, yeni yapılanmanın artıları ve eksileri ise ülkelerin kamuoyunda uzun zamandır tartışılıyor.
 <br/>
 <br/>
 KGB gururla sunar...
 <br/>
 <br/>
 Rusya'da geçtiğimiz hafta yapılan başkanlık seçimlerini eski KGB yeni ismiyle FSB şefi Vladimir Putin kazandı. Her ne kadar seçimler öncesinde Rusya'da ardı ardına patlayan ve sorumlusu olarak Çeçenlerin gösterildiği bombalama olaylarının arkasında Putin'in başında bulunduğu gizli servisin payı olduğu iddia edilse de KGB yöneticilerine alışkın Rus halkı 2000'li yıllarda Rusya'yı yönetme görevini Putin'e tevcih etti. 16 yıl boyunca gizli servis mensubu olarak görev yapan Putin Rusya'nın istihbarat teşkilatından gelen ikinci devlet başkanı.
 <br/>
 <br/>
 KGB mensubu devlet başkanlarının ilki 198284 yılları arasında Komünist Parti Genel Sekreteri olarak görev yapan Yuri Vladimiroviç Andropov. Rusya'nın bilinen ilk istihbaratçı devlet başkanı olan Andropov, 1967 ile 1982 yılları arasında tam 25 yıl boyunca KGB'de çalıştıktan sonra, Komünist Parti tarafından Genel Sekreterliğe getirildi ve ölümüne kadar bu görevi yürüttü.
 <br/>
 <br/>
 Rusya örneği dışında istihbaratçıların devlet mekanizmasında kritik roller üstlendiği bir diğer ülke ise soğuk savaşın diğer kanadının başında bulunan Amerika. Amerikan başkanları içinde Türk halkının yakından tanıdığı isimlerden biri olan George Bush 197677 yılları arasında Amerikan Merkezi İstihbarat Örgütü (CIA) başkanlığını yürüttü, 198893 yıllarında ise Amerika Birleşik Devletleri Başkanı olarak görev yaptı.
 <br/>
 <br/>
 İstihbarat kökenli bir diğer birleşik devletler yöneticisi ise Henry Kissinger. Amerikan dış politikasına bir dönem damgasını vuran Kissinger 197377 yılları arasında Dışişleri Bakanı olarak görev yaptı. 'İyi siyasetçiler istihbaratla başlar' sözü ile hafızalara yer eden Henry Kissinger özellikle Ortadoğu konusunda önemli bir CIA uzmanı.
 <br/>
 <br/>
 Alman eski Dışişleri Bakanı Klaus Kinkel da istihbarat kökenli diğer bir devlet yöneticisi. Uzun yıllar boyunca Batı Alman Gizli Servisinde çalışan Kinkel ülkesini uluslararası arenada başarıyla temsil etmiş bir diplomat olarak nitelendiriliyor.
 <br/>
 <br/>
 İsrail'in genç başbakanı Ehud Barak da asker kökenli olmasına karşın istihbarat dünyasına yakın bir isim. İsrail ordusunun kilit mevkilerinde görev alan İsrail eski Genelkurmay Başkanı Ehud Barak bir dönem İsrail askeri istihbaratının yöneticiliğini de yapmıştı.
 <br/>
 <br/>
 Peki, devletler neden istihbarat mensuplarına devletin önemli karar mekanizmalarında görev veriyorlar? Bir çok gelecekbilimci ekonominin ön plana çıkması ile ülke yönetimlerinin işadamlarından oluşan kadrolar tarafından belirleneceğini varsayıyordu. Halbuki küresel ekonomi stratejik bilginin önemini artırınca, bilgiye ulaşma faaliyeti olarak adlandırılan istihbaratın önemi de iyice artmış oldu.
 <br/>
 <br/>
 Bu konuda görüşlerini aldığımız emekli Büyükelçi İsmail Berduk Olgaçay istihbaratın öneminin soğuk savaşın sona ermesiyle birlikte daha çok arttığını, bunun sonucunda büyük ülkelerdeki kilit noktalara istihbarat kökenli bir çok kişinin atanmasının çok doğal olduğunu belirtiyor. Özellikle ekonomik ilişkilerin büyük önem arz ettiği bir dönemde devletlerin iç ve dış politikalarının oluşumunda istihbaratçıların tecrübelerinin önem kazandığına dikkat çeken Olgaçay, bilinenden daha çok insanın batıda istihbarat kökenli olup devlet kademesinde görev yaptığının altını çiziyor. Batıda büyük rakamlara ulaşmasına karşın ülkemizde bilinen istihbarat kökenli politikacıların sayısı ise sadece iki.
 <br/>
 <br/>
 Parlamenter MİT mensupları...
 <br/>
 <br/>
 Adnan Menderes döneminde 195960 yılları arasında dönemin istihbarat teşkilatının başında bulunan Celalettin Tevfik Karasapan ve 198688 yıllarında bir süre MİT Müsteşarlığı görevinde bulunan Hayri Ündül MİT'ten ayrıldıktan sonra şansını politik arenada deneyen ve parlamento sıralarında yer alan iki MİT mensubu. Konuyla ilgili görüştüğümüz MİT yetkililerinin altını önemle çizdikleri bir konu var. O da bu iki MİT müsteşarının kökeninin istihbarat olmaması. Biri diplomat diğeri de asker kökenli olan Karasapan ve Ündül Meclis koridorlarında yer almış iki MİT mensubu.
 <br/>
 <br/>
 Yasalarda MİT mensuplarının devletin yönetici kademesinde görev almasını engelleyen herhangi bir hüküm olmamasına karşın bugüne kadar devletin üst makamlarında görev yapan her hangi bir gizli servis mensubunun olmayışı dikkat çekici. İstihbarat gibi her dönemde büyük ehemmiyete sahip bir konuda yetişmiş insanların hangi nedenlerden ötürü bürokraside görev almadığı sorusunun cevabını ise eski MİT mensuplarına sorduğumuzda oldukça ilginç cevaplar aldık.
 <br/>
 <br/>
 MİT Ekonomik İşler Daire eski Başkanı Mahir Kaynak, Batılı servislerin aksine Türk istihbaratının kendi ülkesinde politikacılar ve diğer yöneticiler tarafından kabul gören bir kurum olmadığını ileri sürüyor. Milli İstihbarat Teşkilatı'nın yapısı gereği genelde iç istihbarata önem veren bir kurum olmasından dolayı halk nezdinde fazla itibar görmediğini söyleyen Kaynak sözlerine şöyle devam ediyor: "Kissinger'in 'iyi siyasetçiler istihbaratla başlarlar' diye bir sözü vardır. Burada şunu görmek lazım, dünyadaki istihbarat anlayışı ile Türkiye'deki arasında çok büyük farklar vardır. Kissinger, Kinkel ve dünya üzerindeki önemli liderlerin büyük bir kısmının istihbaratçılar ile sıkı ilişkileri vardır. Burada en önemli örnek Rusya'dır. Rusya'nın değişimini sağlayan unsur da KGB'dir. KGB dünyayı çok iyi tanıyan, iyi yetişmiş insanlardan kurulmuş bir güçtür. Komünist Parti denen ve rejimin temelini oluşturan esas gücü tasfiye etmiş ve ordu buna muvakemet edememiştir. Putin'in arkasındaki güç de yine KGB'dir. Amerika'da George Bush bilinen bir isimdir. Kissinger kariyerine gene istihbaratta başlamıştır ve Batıda bu durum bir sorun teşkil etmez." Ancak Batıdaki bu anlayışın aksine Türkiye'de istihbaratçı olmanın neredeyse bir utanç vesilesi haline getirildiğini söyleyen Kaynak bunun nedenini şöyle açıklıyor: "Kinkel, Putin ve Barak da istihbarat kökenlidir ancak Türkiye ile bu durumu mukayese edemeyiz. Bizim istihbarat teşkilatımız içe dönüktür ve siyasiler bundan dolayı onu hasım telakki ederler. Dünyadakinin aksine ülkemizde isithbarat kökenli olmak adeta reddedilmeniz için geçerli bir neden olarak görülmektedir. Bunun için MİT kadar toplumun değer yargıları da değişmelidir. Ancak bu sayede aksaklıklarından arınmış bir istihbaratçının üst kademelerde bulunması ülkenin menfaatleri adına önemli faydalar içerecektir ama maalesef şu anda  bu tanıma uygun birini göremiyorum."
 <br/>
 <br/>
 Kaynak, dünyadaki örneklerine karşın toplumun istihbaratçılara bakış açısı değişmedikçe istihbaratçıların kilit mevkilere gelmesinin çok zor olacağına dikkat çekiyor.
 <br/>
 <br/>
 MİT  KontrTerör Dairesi eski Başkanı Mehmet Eymür ise, Türkiye istihbaratının devlet yaşamındaki öneminin anlaşılmamasının MİT mensuplarının politik kulvarda önemli mevkilere gelmesini engelleyen en önemli faktör olduğunu ifade ediyor. İstihbaratçıların dünya ve ülke meselelerinde diğer yöneticilere göre daha bilgili ve çoğu zaman olayların perde arkasını bilen insanlar olduğunu söyleyen Mehmet Eymür buna karşın Türkiye'de karar mekanizmasının üstünde yer almaya uygun istihbaratçıların olmadığını iddia ediyor.
 <br/>
 <br/>
 Komplo teorisi mi,
 <br/>
 <br/>
 göremediğimiz gerçekler mi?
 <br/>
 <br/>
 İstihbaratçıların devlet kademelerinde yüksek mevkilere gelmeleri akla birtakım sorular getiriyor. Acaba yükselebilmek için gizli servisten yardım alıyorlar mı? Rusya'da başkanlık seçimi öncesi patlayan bombalar, George Bush döneminde Panama ve Irak'ta gerçekleştirilen operasyonların arkasında başkanın adamlarının parmağı olabilir miydi? Siyasi rakipleri tarafından çoğu zaman oyunu kurallarına göre oynamamakla suçlanan yöneticilerin buna verdikleri cevaplar ise yine gizli kapılar arkasında gerçekleşiyor.
 <br/>
 <br/>
 Peki bilinen bu istihbaratçıların dışında bilinmeyen politikacı istihbaratçılar da olabilir mi? 1971 yılındaki sol darbe teşebbüsünü açığa çıkaran Mahir Kaynak'ın 'Deşifre edilmeseydim bugün solun lideriydim' sözü henüz deşifre olmamış politikacıların Meclis sıralarında olabileceğini gösteriyor. İstihbarat kökenli politikacıların başına gelenler göz önünde bulundurulunca gizli servis mensuplarının kimliklerini gizleyerek çalışmalarına devam etmeleri gayet doğal görülüyor. Açıklık ve halk iradesine dayanan bir rejimde insanların gerçek kimliklerini gizlemelerinin beraberinde birtakım sorunlar getireceğini söyleyen Kaynak, ancak darbe veya cunta gibi antidemokratik oluşumların önlenmesi için yapılması halinde kimsenin itirazının olamayacağını söylüyor.
 <br/>
 <br/>
 Nasıl olursa olsun istihbaratçılar artık yönetim mekanizmasının tepe noktalarına bir şekilde yerleşiyorlar ancak bunun kendi ülkelerine neler getirip, ne götürdüğünü ise zaman gösterecek. İstihbarat dünyasında yaşananları çok merak ederseniz John Grisham ve Forsthy gibi yazarları okuyun çünkü yazdıkları oldukça gerçekçi, en azından Taha Kıvanç öyle olduğunu düşünüyor...
 <br/>
 <br/>
 eposta: ufuksanli@usa.net
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/iktidarin-yolu-istihbarattan-gecer_506058), [web.archive.org (arşiv bağlantısı)](http://web.archive.org/web/20151021230941/http://www.aksiyon.com.tr:80/dosyalar/iktidarin-yolu-istihbarattan-gecer_506058)
