# Kerkük-Yumurtalık Sabotaj Hattı

*Ufuk Şanlı Bilinmeyen-tarih*

<div>
 <p>
  <font>
   Irak petrollerinin taşındığı Kerkük-Yumurtalık Petrol Boru Hattı adeta sabotaj hattına döndü. ABD’nin Irak’ı işgalinden sonra direnişçilerin düzenlediği saldırılar, söz konusu hat üzerinde yoğunlaştı.
   <br/>
   <br/>
   12 Haziran 2003 ile 21 Ocak 2005 tarihleri arasında Irak’taki boru hatlarına yapılan saldırıların sayısı 198’e ulaştı. Irak petrollerinin dünyaya açılan en güvenli yollarından biri kabul edilen Kerkük-Yumurtalık Boru Hattı’na yapılan saldırılar Türkiye’ye de büyük zarar verdi. Uzmanlar saldırıların Türkiye’nin hattan elde ettiği yıllık ortalama 200-300 milyon dolarlık geliri kaybetmesine yol açtığını söylüyor.
   <br>
    <br>
     BOTAŞ ve Tüpraş’ın kayıtlarına göre 2004’ün ilk altı ayında Kerkük-Yumurtalık’tan sadece 20 milyon varil petrol taşınabildi. 1977 yılından beri hizmet veren hattın tam kapasiteyle çalışması halinde günde 1,6 milyon varil ham petrol Avrupa pazarına aktarılabiliyor. Yıllık 400 milyon varil taşıma kapasitesi bulunan hattın saldırılara bu kadar açık olması, boruların yüzeyden geçirilmesinden kaynaklanıyor. Sabotajcıların, Kerkük-Yumurtalık hattınının özellikle Irak güzergahına yönelik saldırıları yüzünden ülkenin 20 milyar dolar olarak belirlenen petrol satış rakamları da geriledi.
     <br>
      <br>
       Saldırılar 3 milyar dolara patladı
       <br>
        <br>
         İngiliz Financial Times gazetesinin haberine göre, saldırılar nedeniyle 2004 yılı için Irak Geçici Hükümeti tarafından belirlenen petrol geliri, hedefinin yüzde 15 altında kaldı. ABD Dışişleri Bakanlığı verilerine göre yaklaşık 17 milyar dolar olarak gerçekleşen petrol gelirleri, önceden belirlenen 20 milyar dolar hedefine ulaşamadı. 2004 yılında günlük 1 milyon 850 bin varil olarak öngörülen petrol üretimi, sabotajlar neticesinde günlük 1 milyon 550 bin varil olarak gerçekleşti.
         <br/>
         <br/>
         Saldırıların yoğunlaştığı bölgelerin başında Bağdat’ın kuzeyi, Kerkük ve Beyci geliyor. İngilizlerin bulunduğu Bağdat’ın güneyindeki, Basra gibi yerlerde saldırı yoğunluğu gözükmezken, bir buçuk yılda Kerkük, Musul, Beyci ve Bağdat çevresindeki sabotaj, saldırı ve yangınların sayısı 140’ın üstünde. Petrol işlenen bir rafinerinin bulunduğu Beyci, boru hatlarının kavşağı durumunda. Hem Yumurtalık’a hem de Bağdat’ın enerji kaynağı Dora Rafinerisi’ne giden petroller bu güzergahtan geçiyor. Saldırı yöntemi olarak roketatarlar, bombalama eylemleri öne çıkıyor. Irak’ın Saddam döneminde bozulan ekonomisinin özgürleşme sonrasında düzeleceği öngörülüyordu. Ancak ülkenin halihazırdaki tek gelir kaynağı olan petrol ihracatında istenen hedeflere ulaşılamadı. Saldırılar yüzünden aralık ayından bu yana kullanılamaz hale gelen Kerkük hattından petrol akışı sağlanamıyor.
         <br/>
         <br/>
         Amerikan Enerji Bakanlığı tahminlerine göre, 2005’te 19,5 milyar dolarlık petrol üretimi gerçekleştirilmesi öngörülüyor. 2003’te 60  milyon 824 bin varil ham petrolün taşındığı hattın geçen seneye göre kapasitesi saldırılar nedeniyle yüzde 50’den fazla düştü. 579 kilometresi Irak, bin 297 kilometresi Türkiye sınırlarında olmak üzere bin 876 kilometre uzunluğundaki Kerkük-Yumurtalık Boru Hattı’ndaki petrol taşımacılığı Birinci Körfez Savaşı’ndan beri BM’nin izniyle gerçekleştiriliyor. O yıllarda 6 seneye yakın bir süre hattan petrol akmamıştı. BM’nin 16 Aralık 1996 tarihli kararından sonra sınırlı petrol sevkiyatı için işletmeye alındı.
         <br/>
         <br/>
         Kerkük-Yumurtalık Peşmergeye emanet
         <br/>
         <br/>
         Bazı uzmanların 2004 sonunda petrol üretiminin günde 3 milyon varile ulaşacağına ilişkin tahminlerine karşın, aralıkta bu rakam sadece 2,2 milyon varil seviyesinde gerçekleşti. Amerikan düşünce kuruluşu Küresel Güvenlik Analizleri’ne göre direnişçilerin hedefi haline gelen petrol tesislerine yönelik saldırılardan sonra ağustos ayında günlük üretim 1,1 milyon varile kadar geriledi.  ABD Enerji Bakanlığı İstihbaratı tarafından hazırlanan rapora göre 115 milyar varil ispatlanmış rezervi ile dünyanın en büyük üçüncü kaynaklarına sahip Irak’ın petrol bakımından en zengin bölgeleri ise güneydeki Rumeyla ile Kuzey’deki Kerkük bölgesi olarak gösteriliyor. 8,7 milyar varil rezerve sahip olduğu tespit edilen Kerkük, 1927 yılından bu yana ülkenin petrol deposu ve ihracat merkezi olarak öne çıkıyor.
         <br/>
         <br/>
         Petrol boru hatlarının güvenliği Ağustos 2003’te ABD işgal güçleri ve Irak Geçici Hükümeti’nce Güney Afrikalı güvenlik şirketi Erinys International’a verildi. 6500 kişilik özel güvenlik ordusu, petrol nakil hatları, rafineriler ve enerji santrallerinin güvenliğini sağlamak için harekete geçti. Ancak ülkenin en sakin bölgesi olan kuzeydeki saldırıların bir türlü önü alınamadı. Şirketteki güvenlik elemanlarının çoğu ise Peşmergeler arasından seçilmiş.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 508 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19499), [web.archive.org (arşiv bağlantısı)](http://web.archive.org/web/20050415111918/http://aksiyon.com.tr:80/yazdir.php?id=19499)
