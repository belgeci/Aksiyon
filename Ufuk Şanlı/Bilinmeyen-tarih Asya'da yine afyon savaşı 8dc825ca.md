# Asya’da yine afyon savaşı

*Ufuk Şanlı Bilinmeyen-tarih*

<div>
 <p>
  <font>
   Afganistan’da uyuşturucu üretimi giderek artıyor. Üstelik daha önce sadece afyon sakızı yani hammadde üreten ülkede, artık büyük miktarda eroin de imal ediliyor.
   <br/>
   <br/>
   Ayrıca, Afgan menşeli uyuşturucu sadece zengin Avrupa ve Amerika pazarıyla yetinmeyip; İran, Rusya, Çin ve  Pakistan gibi ülkelere de yöneldi...
   <br>
    <br>
     Ekim 2001’de Taliban’ın yönetimindeki Afganistan’a askerî operasyon düzenleyen ABD ve İngiltere, gerekçe olarak Afgan menşeli uyuşturucunun Avrupa’yı istila etmesini göstermiş, ayrıca buradan elde edilen paranın“terörü” finanse ettiği tezini öne sürmüştü. İşin doğrusu, Taliban yönetiminin devrilmesinden sonra Afganistan’ın uyuşturucu merkezi olmaktan çıkacağını düşünen batılı uzmanlar yanılmış görünüyor.
     <br>
      <br>
       Zira, BM Uyuşturucu ve Suç Ofisi’nin (UNODOC) hazırladığı 2004 raporuna göre, Taliban yönetiminin devrilmesinden bu yana uyuşturucu üretimi giderek hız kazandı. Üstelik daha önce sadece afyon sakızı yani hammadde üreten ülkede, artık büyük miktarda eroin de imal ediliyor.
       <br>
        <br>
         Yaşanan bir diğer önemli gelişme ise Afgan menşeli uyuşturucunun rotasında yaşanan çarpıcı sapmalar. Afgan malları artık zengin Avrupa ve Amerika pazarıyla yetinmeyip; İran, Rusya, Çin ve Pakistan gibi ülkelere yönelince akıllara şu soru geliyor: Acaba 19. yüzyılda afyonu stratejik bir silah olarak kullanan İngiliz siyaseti bölgede yeniden mi sahneye konuluyor?
         <br/>
         <br/>
         Afganistan’ı “afyon” kalkındırıyor
         <br/>
         <br/>
         “Uyuşturucu çoğu zaman üretildiği ülkede değil, geçiş noktalarında eroine dönüştürülür. Bu sayede uyuşturucuyu mamul ürüne yani eroin veya kokaine dönüştüren para kazanır.” diyor deneyimli polis şefi. Emniyet Teşkilatı’nın son yıllarda uyuşturucuya karşı verdiği mücadelenin aşamalarını anlatan bir başka Emniyet yetkilisi ise “Önceleri Afganistan’da afyon sakızı üretilirdi. Şimdi eroin imalatı da yapılıyor. Artık mamul ürün de ihraç etmeye başladılar. Bu çok önemli bir gelişme.” diyor.
         <br/>
         <br/>
         Son iki senede gerçekleştirilen uyuşturucu operasyonlarında Afgan malı eroinin de ele geçirildiğini anlatan yetkili, katma değeri daha yüksek eroin üretmenin Afgan kaçakçıların gelirine gelir kattığını söylüyor. Birleşmiş Milletler Uyuşturucu ve Suç Ofisi’nin (UNODOC) hazırladığı Afganistan 2004 raporuna göre, Taliban yönetiminin devrilmesinden bu yana ülkedeki uyuşturucu üretimi hız kazandı.
         <br/>
         <br/>
         Otuz iki ilin yirmi sekizinde haşhaş üretimi yapıldığını ortaya koyan raporda, hızla “narko-devlet” olma yolunda ilerleyen Afganistan’da haşhaş ekim alanlarının yüzde 64 oranında arttığı belirtiliyor. BM raporuna göre, milli gelirin yüzde 60’ı uyuşturucudan kazanılıyor. Yılda, 131 bin dönüm alanda gerçekleştirilen afyon ekiminden 4 bin 200 ton uyuşturucu imal ediliyor. Dünyadaki üretimin yüzde 87’sini tek başına karşılayan Afganistan, uyuşturucudan geçen sene 2,8 milyar dolar gelir elde etti.
         <br/>
         <br/>
         “Uyuşturucu parası savaş ağalarına gidiyor”
         <br/>
         <br/>
         UNODOC Başkanı Antonio Maria Costa, “Afganistan’ın gayrisafi millî hasılası 4,6 milyar dolar. Gelirlerin önemli bir bölümü uyuşturucu ticaretinden elde ediliyor. Bu, modern dünya için kabul edilemez bir durum.” değerlendirmesinde bulunuyor. Costa, Afganistan’ın uyuşturucu üreten bir ülke konumunda olmasının, 1979’dan beri savaşın yaşandığı bu ülkeye demokrasi götürme ve ülkeyi yeniden inşa çabalarına darbe vuracağını söylüyor. Piyasa değeri yaklaşık 60 milyar dolar olarak hesaplanan uyuşturucunun parası ise Afgan çiftçisinin değil, birkaç tüccar, Savaş Ağası ve komutanın cebine giriyor.
         <br/>
         <br/>
         ABD yönetimi, Afganistan’da yaşananları yasal boşluklara ve çiftçinin başka ürünlere yönelmedeki eksikliğine bağlıyor.
         <br/>
         <br/>
         ABD bu ülkede uyuşturucuyla savaş için 2005 bütçesinden 700 milyon dolar ayırdı. The New Yorker dergisi muhabiri Seymour Hersh,  bölgede görev yapan İngiliz ve ABD Özel Güçlerine mensup asker ve istihbaratçılar arasında uyuşturucu kullanımının giderek arttığını, bu gerçeğin işgal güçlerinin neden afyon tarlalarına müdahale etmediğini bir parça olsun anlattığını dile getiriyor.
         <br/>
         <br/>
         Birleşmiş Milletler Uyuşturucu Kontrol Programı (UNDCP) tahminlerine göre, dünya üzerinde 200 milyon insan aktif olarak uyuşturucu kullanıyor. Milli gelirlerinin yüksekliği göz önüne alındığında en fazla kullanıcının ABD ve AB’de bulunması garipsenmiyor. Bu nedenle Afganistan’da üretilen uyuşturucunun büyük bölümü Avrupa ve ABD’de tüketiliyor. Fakat, istihbarat ve güvenlik birimlerinden elde edilen bilgilere göre, Afganistan’da üretilen uyuşturucunun önemli bir bölümü şimdilerde Rusya, İran, Çin, Pakistan ve Afganistan’da tüketiliyor.
         <br/>
         <br/>
         3-4 milyon afganlı aktif bağımlı
         <br/>
         <br/>
         Nüfusuna göre uyuşturucu bağımlısı sayısı en yüksek ülkelerden birinin Afganistan olması şaşırtıcı değil. Bugün 3-4 milyon Afganlı aktif bağımlı. Uzmanlar, iç savaş ve sosyal sorunların buna imkan tanıdığını söylüyor. Pakistan ve İran’da giderek tırmanan bağımlı sayısına dikkat çeken bir üst düzey güvenlik yetkilisi, “Şimdi doğu toplumlarında dini açıdan yasaklansa bile uyuşturucu kullanımını teşvik eden bir takım sosyo-kültürel faktörler var. Afyon kullanımı, İran ve Afganistan’da olgunlaşmanın ve erkekliğe ulaşmanın sembolü olarak algılanıyor. Bu da tüketimi kamçılıyor.” diyor.
         <br/>
         <br/>
         İran ve Çin’in, uyuşturucuyla mücadele konusunda kararlı adımlar attığını hatırlatan bir dışişleri yetkilisi, uyuşturucu güzergâhının değişmesinin yeni bir jeopolitik hamle olduğuna inanıyor: “Şimdi Çin’in tarihine baktığımızda 19. yüzyılda yaşanan bir Afyon Savaşları karşımıza çıkıyor. İngiltere’nin, Afganistan ve Pakistan’da ürettiği uyuşturucuyu ipek ve çayla değiştirmesi yüzünden Çin, tam bir keşler ülkesi haline geldi ve sonunda bu insanlık dramı savaşla durduruldu. Bugün de ülkenin Afganistan’a yakın gelişmemiş batı bölgesinde ciddi bir talep olduğunu duyuyoruz. Bu, büyük oyunun bir parçasıdır. Çin, İran ve Rusya’nın sosyal dokusu, böyle bir süreç için son derece uygundur.”
         <br/>
         <br/>
         Resmi yetkililerin verilerine göre, Çin’de 20 milyon, Rusya’da 10 milyon, İran’da 8 milyon, Pakistan’da ise 4 milyon aktif uyuşturucu kullanıcısı var. Son dönemde, kimyasal katkı maddelerinin Çin ve Güney Kore’de ele geçirilmesi ise son derece şaşırtıcı.
         <br/>
         <br/>
         Rusya’da bağımlı sayısının artması, Kremlin’deki yöneticileri kara kara düşündürüyor. Rus güvenlik güçleri, son on yılda gittikçe düşen uyuşturucu kullanım yaşı kadar bağımlı sayısındaki artış nedeniyle de endişeli. Rusya Federal Uyuşturucuyla Mücadele Örgütü’ne göre, 2004’ün ilk 9 ayında Rusya’ya giren Afgan menşeli eroinin miktarı 2003’ün aynı dönemine göre ikiye katlandı.
         <br/>
         <br/>
         Örtülü faaliyetler için kaynak
         <br/>
         <br/>
         Afganistan da üretilen uyuşturucunun bir önceki yıla göre yüzde 17 artarak 4 bin 200 tona yükselmesi acaba ne anlama geliyor? Fransız Uyuşturucu jeopolitiği Gözlemevi (OGD) Direktörlerinden Michel Coutouzis, uyuşturucu üretiminin belirli gizli servislerin kontrolünde ve çoğu zaman kaynak oluşturmak gayesiyle yapıldığını ifade ediyor. Örtülü operasyonlar olarak adlandırılan gizli faaliyetler için ihtiyaç duyulan paranın bu yolla temin edildiğini anlatan Coutouzis, “Deklare edilmemiş gizli askeri ve psikolojik operasyonlar için gereken paralar uyuşturucu ile elde edilir. Şimdi eğer sizin Çin ve İran’la birtakım hesaplarınız varsa bunlar için gereken paraları bu yolla temin etmeniz mümkündür.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 187 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19750), [web.archive.org (arşiv bağlantısı)](http://web.archive.org/web/20050226153458/http://www.aksiyon.com.tr:80/yazdir.php?id=19750)
