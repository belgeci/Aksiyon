# Ciroların binde 4’ü mafyaya gidiyor

*Ufuk Şanlı 2005.12.05*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Dünya Bankası’nın hazırladığı yatırım ortamı raporuna göre Türkiye’de ticari iş yapmayı zorlaştıran unsurların başında mafya ve organize suçlar geliyor. Öyle ki şirketler, bütçelerinden belli bir payı “koruma ücreti” olarak mafyaya vermek zorunda kalıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070608001226im_/http://www.aksiyon.com.tr/resim/574/54.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   İstanbul’daki ‘Yabancı Sermaye Zirvesi’ne katılan uluslararası bir bankacı, gazetecilerle konuşurken sözü Türk mafyasına getirerek, “Türkiye, organize suç örgütleriyle mücadelede devrim gerçekleştirdi. Tüm çete liderleri hapiste olmasaydı hükümetin özelleştirme politikaları sekteye uğrardı.” diyordu. Bankacıya göre, Alaattin Çakıcı’nın “Özelleştirmeler yüzünden içeride tutuluyorum.” sözleri son derece manidardı. Kalın çerçeveli gözlüklerini eline alarak konuşmasını sürdüren bankacı, tezini, Türk Ticaret Bankası özelleştirmesini örnek göstererek güçlendiriyordu: “George Soros adına  Ahmet Nazif Zorlu, Citibank adına da Erol Aksoy katılmıştı. Çakıcı bu adamları ölümle tehdit etti ve ihale Türk işadamı Korkmaz Yiğit’te kaldı. Bugün özelleştirmelere yabancı yatırımcılar katılabiliyor ve kazanabiliyorsa bu polisin operasyonları sayesindedir.” Üç yılda 23 milyar 674 milyon dolarlık özelleştirmeye imza atan AK Parti hükümetinin başarısında polisin büyük katkısı olduğunu söyleyen bankacı, hükümetin kararlı tutumuyla gerçek bir rekabet ortamı sağladığını belirtiyor: “Kazanacakların önceden belli olduğu ihalelere yabancı yatırımcılar neden katılsın ki?”
   <br>
    <br>
     Bankacının bu sözlerini dinleyen gazeteciler, çok değil bir hafta sonra gazetelerde yer alan küçük bir haberi şaşkınlıkla okudu. Habere göre üç yıllık AK Parti iktidarında serbest pazar ekonomisinin yerleşmesi için neler yapıldı, neler yapılamadı sorusuna cevap arayan Dünya Bankası ve Avrupa Kalkınma Bankası, bir anket formu hazırlayarak bunu ülkenin önde gelen işadamları ve sanayicilerine göndermişti. Formların analiz edilmesiyle elde edilen sonuçlar gerçekten ilginçti. 559 üst düzey şirket yöneticisinden gelen cevaplara göre tablo genel anlamda umut vericiydi. Hükümet makro ekonomik politikalar, yolsuzluk, rekabeti önleyici uygulamalar ve maliyetin finansmanı konularında olumlu gelişmelere imza atmıştı. Buna karşın çözülemeyen sorunların başında organize suç ve çalışma hayatına ilişkin düzenlemeler geliyordu. Anket sorularını cevaplayan işletmelerin üçte birine göre son üç yıldan bu yana devlet sorunun çözümü için hiçbir adım atmamış ve tehlikenin boyutları küçültülememişti. Durum o kadar vahimdi ki şirketlerin yüzde 18’i her yıl bütçelerinden belirli bir payı ‘koruma ücreti’ yani haraç olarak mafyaya vermek zorunda kalıyordu. Cironun binde dördü gibi küçümsenmeyecek bir oranı haraç olarak mafyaya veren işletme sahiplerinin ortaya koyduğu tablo o kadar ciddiydi ki çoğu eski Doğu Bloku ülkesi olan ve organize suç gruplarının uzun yıllar etkili olduğu Polonya, Macaristan, Çek Cumhuriyeti, Kıbrıs gibi ülkeler bile Türkiye’den daha güvenliydi.
     <br/>
     <br/>
     Emniyetçiler de şaşkındı. Operasyonlar neticesinde Alaattin Çakıcı, Sedat Peker, Sedat Şahin, Kürşat Yılmaz gibi kamuoyunun yakından bildiği isimler yakalanarak adalet önüne çıkarılmış; kamuoyunda “reis” veya “baba” olarak bilinen isimlerin kontrol ettiği silahlı gruplar dağıtılmış; perde arkasındaki kamu görevlileri de deşifre edilmişti. MİT Dış Operasyonlar Dairesi Başkan Yardımcısı Kaşif Kozinoğlu ile Alaattin Çakıcı; Sedat Peker ile JİTEM eski komutanı Tuğgeneral Veli Küçük; Kürşat Yılmaz ile Korkut Eken arasındaki ilişkiler ağının ortaya çıkmasıyla ülkenin kimler tarafından istikrarsızlaştırılmak istendiği açıkça ortaya konmuştu.
     <br/>
     <br/>
     “Babalar” operasyonlarıyla Türkiye’nin ciddi bir tehditten kurtarıldığını anlatan üst düzey bir güvenlik yetkilisi konuyla ilgili olarak şöyle konuşuyor: “PKK’nın büyük şehirlerde bertaraf edilmesinden sonra ortaya çıkan boşluğu mafya grupları doldurdu. İdeolojik yakınlıktan ötürü bazı jandarma, polis ve MİT görevlileri de bunlarla işbirliği yaptı. Bu gruplar kamu şemsiyesi altında hem rakiplerini bertaraf etti hem de ciddi paralar kazandı. Tabii ki kazanılan bu paraların zekatı da ilgili kişilere ödendi. 1998’de başlayan ve 2001’de hız kazanan polis operasyonlarıyla sadece şehirler suçtan temizlenmedi, aynı zamanda bir iç savaş senaryosu da engellendi.”
     <br/>
     <br/>
     Mafya raporu ne anlama geliyor?
     <br/>
     <br/>
     İç savaş senaryosu gibi önemli bir tehlike ile mafya grupları arasında nasıl bir bağlantı olabilirdi? Deneyimli güvenlik yetkilisi bu ilişkiyi şu sözlerle dile getiriyor: “Büyük şehirlerde Doğu’dan gelen vatandaşlara karşı ciddi tepki vardı. Oluşan bu tepkiyi polisin veya güvenlik güçlerinin engellemesi mümkün değildi. İşte bu noktada mafya devreye girdi. Kürt çetelerine ve mafyasına karşı halkı koruma rolüne soyundu. Burada gerçek amaç mafya üzerinden politik ve ekonomik nüfuz kazanmak ve ülkeyi istikrarsızlaştırmaktı. Polis  bu oyunu da bozdu.”
     <br/>
     <br/>
     Siyaset, bürokrasi, basın ve sanat dünyası ile güçlü ilişkilere, 2 milyar dolarlık ciddi bir varlığa ve 500 civarında silahlı adama sahip mafyanın önde gelen isimlerinin cezaevine girmesi ülkenin siyasi ve ekonomik istikrarına büyük katkı sağlamış, teşkilatın bu başarısı yerli-yabancı herkesin takdirini kazanmıştı. Üstelik polis operasyonları sırasında zaman zaman AK Parti iktidarı ile karşı karşıya gelmiş ve bunun bedelini de ödemişti.
     <br/>
     <br/>
     Hal böyle iken, yayımlanan bu rapor ne anlama geliyordu? Aksiyon’un sorularını cevaplayan Kaçakçılık ve Organize Suçlarla Mücadele (KOM) Daire Başkanlığı yetkilileri çalışmanın objektif olmadığını düşünüyor. Yetkililer eleştirilerin haksız olduğunu söylerken önemli bir noktaya dikkat çekiyor. Mafya ve çete liderleri yakalanmış ama kontrol ettikleri şirketlere el konmamıştı. Madencilik, ilaç, inşaat, çimento, demir-çelik, mermer ve taşımacılık gibi sektörlerde şirketleriyle boy gösteren ‘babalar’ sahip oldukları silahlı gücü kullanarak piyasa şartlarını bozuyor ve haksız rekabete sebep oluyordu.
     <br/>
     <br/>
     Burada polisten ziyade Mali Suçlar Araştırma Kurumuna (MASAK) büyük görevler düştüğünü söyleyen bir üst düzey yetkili, organize suçlarla mücadelenin bu yönüyle eksik kaldığının altını çiziyor: “Bu insanlar şirketlerini hapisten bile yöneterek bu konumlarını muhafaza ediyor. Halbuki şirketlerine ve sakladıkları paralara el konsa sorun önemli ölçüde çözülecek.”
     <br/>
     <br/>
     Çalışmaya ilişkin eleştirileri “Vallahi biz Türk işadamları yalancısıyız.” diyerek savuşturan Dünya Bankası yetkilileri küçük bir hatırlatmada bulunuyor: “Biz her yıl aynı firmalara bu formları gönderiyoruz ve bu firmaların sadece yüzde 10’u yabancı sermayeli işletmeler. Yapılması gereken bu firmaların sorunlarını dinlemek.” Dünya Bankası’nın bu küçük tüyosunu iletmesi bizden, çözmesi İçişleri Bakanlığı’ndan...
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=22953), [web.archive.org (arşiv bağlantısı)](http://web.archive.org/web/20070608001226/http://aksiyon.com.tr:80/detay.php?id=22953)
