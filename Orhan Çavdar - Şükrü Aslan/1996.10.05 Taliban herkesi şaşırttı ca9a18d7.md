# Taliban herkesi şaşırttı

*Orhan Çavdar - Şükrü Aslan 1996.10.05*

<font class="agenda2NewsSpot">
 Dünyada bahtsız coğrafyalar vardır; tarihleri boyunca, bir kez olsun istikrara kavuşmamış,
</font>
<font class="newsDetail">
 stratejik konumları gereği bitmez tükenmez çıkar çatışmalarının merkezi olmuş.. Çoğunlukla nüfusu bir milletler mozayiğini andıran bu coğrafyaların insanları, ard arda gelen iktidar kavgaları sebebiyle barış ve sükunetten uzak, hep kan ve gözyaşı ile yaşarlar. Bu tarife uyan bir çok memleket vardır, ancak bu tarife en uygun ülke Afganistan'dır belki de.
 <br/>
 <br/>
 Afganistan son 23 yılda 7 darbe yaşadı. 200 yıllık monarşinin Kral Zahir Şah'la devrilişini, kanlı Sosyalist darbesini, Kızıl Ordu'nun vahşetini, sonsuz acılarla dolu şanlı mücahit direnişini ve belki de en acısı, bitmek tükenmek bilmeyen kardeş kavgasını gördü.
 <br/>
 <br/>
 80'li yıllarda eşi benzeri görülmemiş bir direnişle, devrin süper gücü Rusya'yı topraklarından atarak tüm İslam aleminin gururu olan Afganistan, ne yazık ki bu başarıyı kendi iç barışını ve istikrarını tesis etmekte gösteremedi. Birbirleriyle çatışmaya başlayan grupların hiç biri, diğerine üstünlük sağlayamadı. Ta ki son gelişmelerle Taliban adı verilen örgüt hemen hemen tüm Afganistan'da kontrolü ele geçirinceye kadar..
 <br/>
 <br/>
 TALİBAN'IN SERENCAMI
 <br/>
 <br/>
 Afganistan'da Taliban denince akla, devletçe de tanınan ve yalnız İslâmî ilimlerin tedris edildiği medreselerde okuyan talebeler veya mezun olan hocalar geliyor. Şu andaki "Taliban" adını taşıyan medrese hocaları; Rus ordusu ülkelerine girdiği zaman ailesiyle veya tek başına Pakistan'a iltica eden ve Pakistan'daki aynı statüye sahip medreselerde okuyan, çoğalıp geliştikten sonra Afganistan'daki kanlı kardeş kavgasına son vermek için harekete geçtiğini söyleyen bir grup.
 <br/>
 <br/>
 Taliban mensupları daha çok, "Pakistan Uleması Cemiyeti" denilen, ve şu andaki hükümette dış ilişkilerden sorumlu komitenin de başkanı olan Mevlana Fazlurrahman'ın başkanlık yaptığı cemaatin medreselerinde yetiştiler. Yaklaşık 2 sene önce Afganistan üzerinden Orta Asya'ya giden Pakistan'a ait birkaç TIR, eşkıyalar tarafından soyulmak istendi. Bölgede bulunan ve bugün "Taliban Hareketi" adı ile anılan grup, kafileyi soyguncuların elinden kurtardı. Adı ilk olarak o gün duyuldu.
 <br/>
 <br/>
 Taliban'ın bu tür insanî hareketleri Afganistan'da halk tarafından oldukça müsbet karşılandı. Ülkedeki İslâmî gruplar arasındaki kanlı çatışmalardan bıkan ve bitkin düşen insanlar harekete sempati duymaya ve sahip çıkmaya başladı. Artık Taliban ciddi bir zorlukla karşılaşmadan bulunduğu bölgeden başlayarak Afganistan'ın güney batısından, başşehir Kabil'e doğru ilerlemeye başladı. Girdikleri her yerde halkı silahtan arındırmaya çalıştılar. İstikrarı ve barışı tesis edici bu hareketleri üzerine halk desteğini artırdı ve her geçen gün taraftarları çoğaldı. Afganistan'da Peştun, Özbek, Tacik ve Türkmen olarak dört grup bulunmasına ve Taliban'ın hemen hemen hepsi Peştun olmasına rağmen, Pakistan'da görüştüğümüz hemen herkes Taliban'ı övdüğü gibi kardeş kavgasını devam ettiren diğer liderlere de lanet okuyorlar. Taliban hareketinin kısa zamanda bu kadar güçlenmesinin arkasında  hiç şüphesiz halk desteğinin yanı sıra  Pakistan hükümetinin büyük desteğini de unutmamak gerekiyor.
 <br/>
 <br/>
 TARTIŞMALI SİLAH GÜCÜ
 <br/>
 <br/>
 Afgan cihadı sırasında Amerika, Sovyet işgaline mani olmak için mücahitleri desteklemiş, gelişmiş silahlar, cephane, istihbarat ve askeri destek sağlamıştı. Uzun cihat yılları boyunca milyarlarca dolarla ifade edilen silahlar, Afgan topraklarına yığıldı. Sovyetler çekilip de, cihad bitince bu külli miktardaki silah, mücahitlerin birbirleriyle mücadeleleri sonucunda el değiştirdi. Şu anda en büyük silah potansiyeline sahip Taliban da, silahlarını bu yolla elde ettiler. Bunun yanında ülke dışına yansıyan görüntüleri çok sert olan  Taliban, komşu ülke İran'ın Şiiliği ve Suudi Arabistan'ın Vehhabiliğini şiddetle reddettiler.
 <br/>
 <br/>
 ABD, İran'ın adeta Orta Asya'ya uzanan elini kolunu kıracak böylesi bir radikal(!) rejimi açık denebilecek bir şekilde reel politik gereği destekledi. Hatta Taliban Kabil'i ele geçirir geçirmez Pakistan'la beraber bu hareketi tanımakta hiç bir beis görmedi. Afgan cihadından sonra Afganistan'la mesafeli bir ilişki kuran ve Kabil'e büyükelçi göndermeyen ABD, 2 Ekim'de İslamabad'da Afganistan büyükelçiliğinde Pakistanlı yetkililerle beraber Taliban mensuplarıyla görüşmelere başladı. Orta Asya'da büyük çıkarları olduğu bilinen Amerika öncelikle, önemli bir  kısmı Afganistan topraklarından geçecek olan ve Pakistan üzerinden denize ulaşmasını istediği Türkmen petrol ve doğalgazı üzerinde duruyor.
 <br/>
 <br/>
 Taliban hareketi ülkenin kuzey bölgesi dışında, bütün Afganistan'ı kontrolü altında tutuyor. Kuzeyde ise Raşit Dostum kontrolündeki Özbekler hakim. Raşit Dostum, Rus ordusu Afganistan'dan çekildikten sonra kuvvetlerini toplayarak kuzeye çekildi ve mücahit guruplar birbirleri arasında mücadele ederken o bu mücadeleye girmedi. Askeri silah ve mühimmat bakımından diğer gruplardan üstün olduğu için de hiçbir grup kendisiyle mücadele etmeye cesaret edemedi.
 <br/>
 <br/>
 Kabil'i ele geçirdikten sonra Taliban'ın üst düzey komutanlarından M. Rabbani yayınladığı bildiride; mücahit liderlerini ele geçirdikleri takdirde askeri mahkemelerde idam ile yargılacaklarını ilan etti. Ancak şu ana kadar Taliban'la hiç bir kavgası olmayan ve adeta mücahit gruplar arasındaki savaştan kendisini tecrit ederek Özbek güçlerle Afganistan'ın kuzeyine çekilen Raşit Dostum'un bu değerlendirmeye tabi tutulmayacağı zannediliyor.
 <br/>
 <br/>
 Nitekim, Taliban'ın dış işlerinde ikinci adam sayılan ve hâlâ Kandahar bölgesinde bulunan Molla Abdülcelil, kendisiyle yaptığımız telefon görüşmesinde Dostum'la anlaşabileceklerini ve hükümette yer alabileceğini ifade ederek bu zannı doğruladı. Şayet Dostum da bu yeni hükümete katılırsa Afganistan'da hâlâ kayıp olan ve  BBC aracılığıyla yayınladığı demeçte "Ne pahasına olursa olsun Taliban'la savaşacağım" diyen devrik Başbakan Gülbettin Hikmetyar ile şu anda Bedehşan bölgesinde saklı olan devrik Cumhurbaşkanı Rabbani'nin yabancı bir ülkeye sığınmaktan başka şansları kalmıyor.
 <br/>
 <br/>
 UZUN VADEDE TALİBAN
 <br/>
 <br/>
 Dünyanın belki de en problemli bölgelerinden biri olan Afganistan'da Taliban'ın ülkeyi silahlardan arındırsa ve içhuzuru sağlasa bile uzun vadede başarılı olması oldukça zor gözüküyor.
 <br/>
 <br/>
 Şu an için tek hedefi ülkede kortrolü sağlamak olan hareket, 7 kişilik bir "Şûra" tarafından yönetiliyor ve lideri henüz belli  değil. Olağanüstü şartların hüküm sürdüğü bölgede ülkeyi geçiş döneminde bir şûra ile yönetmek mümkün olsa bile uzun vadede bu yönetimin nasıl şekilleneceği meçhul. Taliban hareketi bunun yanında, kendisinden hiç de hoşnut olmayan üç bölgesel güç İran, Hindistan ve Rusya ile de uğraşmak zorunda.
 <br/>
 <br/>
 TÜRK BASINI
 <br/>
 <br/>
 Zamanlaması itibariyle adeta Filistin'deki katliamı gölgeleyen Taliban hareketi,  medyamızın belli bir kesiminde hakettiğinden de fazlasıyla ilgi gördü. İsrail'de Mescidi Aksa'nın yakınından geçen ve Müslümanlar'ı tahrik edercesine açılan tüneli protesto için taş atan Filistinliler'e İsrail askeri ateş açarken, cuma namazından çıkanlar taranıp toplam 68 sivil insan göz göre göre katledilirken bazı gazeteler eski komünist lider Necibullah'ın idamını dokuz sütuna manşet vermeyi tercih etti. Afganistan'ı kontrolü altına alan Taliban hareketinin bölgedeki siyasi ve ekonomik dengeleri nasıl değiştirdiğine dair değerlendirmelerden çok, iç politik göndermelerle Refahyol'un yıpratılması için çaba sarfedildi. Aralarındaki üslup ve ton farkının ötesinde sanki Taliban hareketi devrik Hikmetyar ve Rabbani'den daha radikalmiş gibi, Taliban'ın köselere dahi takma sakal takılmasını şart koşması gibi kargaları dahi güldürecek inandırıcılıktan uzak haber ve iddialarla Türk basını bir kez daha sınıfta kaldı.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-1832-32-taliban-herkesi-sasirtti.html), [web.archive.org (arşiv bağlantısı)](http://web.archive.org/web/20101012145142/http://www.aksiyon.com.tr:80/aksiyon/haber-1832-32-taliban-herkesi-sasirtti.html)
