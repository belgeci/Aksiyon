# Devletin malı geri dönüşüm yolunda

*Osman Sami Birgin 2008.04.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa Birliği süreci ve teknolojik yenilikler, devlet kurumlarının altyapılarında köklü değişikliklere yol açıyor. Bu da ihtiyaç fazlası ‘demirbaş çöplükleri’ meydana getiriyor. Peki devlet malları nasıl değerlendiriliyor?
  </font>
 </div>
 <div id="newsText">
  <font class="detail-text">
   Türkiye, Avrupa Birliği sürecinde yaşanan reformları hayata geçirmek amacıyla büyük adımlar attı. Bu, en bilinmeyen kanunlardan tutun da en mühim alanlara kadar yayılmış durumda. Standartlar yükseltilmeye, eksiklikler giderilmeye çalışılırken özellikle bilişim alanında yaşanan değişimler, kurumların yükünü hızla hafifletmeye başladı. Lakin bu teknolojik dönüşümle birlikte, kullanılabilir ve hurda durumdaki malzemelerin nasıl değerlendirileceği sorunu ortaya çıktı. Kamu kurumları hızlı teknolojik ve bürokratik dönüşümün zararlarını minimize etmek için hurda ve eski malzemeleri geri kazanmaya başladı. Devlet, bu tür malzemeleri üç şekilde değerlendiriyor. Bunlardan ilki, hurdaya ayrılan malların ayrıştırılması ve kullanılması. İkincisi, taşralarda ve devletin diğer kurumlarında bu araç-gerecin tekrar kullanılır hâle getirilmesi; üçüncü yöntem ise işe yaramayan malların ‘hurda satışının’ yapılması.
   <br/>
   <br/>
   Kamu kurumlarının hurdaya ayrılan tüm malzemeleri, Millî Emlak Genel Tebliği’ne göre Makine Kimya Enstitüsü Kurumu (MKEK) Hurda İşletmesi Müdürlüğü’ne veriliyor. Ankara’daki işletme, aldığı hurda durumdaki tüm malzemeleri cinsine, içeriğine ve kullanım durumuna göre ayrıştırıp değerlendiriyor. Parçalanması gereken malzemelerin içindeki değerli metaller ayrıştırılıyor. Dönüşümü mümkün olmayan malzemeler piyasaya satışa sunuluyor. Malzeme alınması konusunda istisna olan iki kurum var: Türk Silahlı Kuvvetleri (TSK) ve Emniyet Genel Müdürlüğü (EGM). TSK’nın bu işlemini Millî Savunma Bakanlığı üstleniyor. EGM ise hurdaya çıkan ve kullanılmayan malzemelerini kendi bünyesinde değerlendiriyor.
   <br/>
   <br/>
   AYRIŞTIRMAYI LİSANSLI ŞİRKETLER YAPMALI
   <br/>
   <br/>
   Ankara’daki Hurda İşletmesi’nin ayrıştırma imkanları yetersiz. Bu durum bilgisayar ve teknik donanım gibi elektronik malzemelerin ayrıştırılmasında önemli bir sorunu ortaya çıkarıyor. Bunun için Avrupa’da olduğu gibi Türkiye’de de az sayıda lisanslı tesis var. Bunlardan biri, Türkiye’de 2003 yılında geri dönüşüm alanında ilk tesisi kuran, Doğa Elektronik Geri Dönüşüm şirketi. Tesis, 50 bin metrekarelik alanda geri dönüşüm hizmeti veriyor. Şirket, Bosch, Siemens, Nokia, Ericsson, Vestel, Beko gibi 200’ün üzerinde büyük firmayla işbirliği içerisinde. Genel Müdür Kerim Daşkaya, “Gelen atıkların yüzde 85’inin ayrıştırmasını ve geri dönüşümünü yapıp, geri kalan yüzde 15’ini bertaraf ediyoruz.” diyor.
   <br/>
   <br/>
   Daşkaya, kamu kurumları içinde sadece TAİ ve ASELSAN ile çalıştıklarını dile getiriyor. Bunun sebebini ise kurumların atıklarını Hurda İşletmesi’ne vermesine bağlıyor. Ancak ayrıştırma işleminin teknik altyapısı yeterli olmayan kurumlarca yapılmasının sakıncasına dikkat çekiyor: “Bu konuyu, Çevre ve Orman Bakanlığı’na götürdük. Ayrıştırmanın lisanslı şirketlerde yapılması gerektiğini, diğer kurumların altyapılarının yeterli olmadığını belirttik. Tüm gayretlerimize rağmen henüz sonuç alamadık.” Sağlık ve enerji alanları başta olmak üzere hurda malzemelerin geri dönüşümünün özel olarak takip edilmesi gerekiyor.
   <br/>
   <br/>
   Bir başka önemli husus ise AB uyum çalışmaları kapsamında ayrıştırma işinin lisanslı şirketlere verilmesiyle ilgili yönetmeliğin 2008 Haziran’ına kadar çıkarılması. Bu yönetmeliğe göre de atıklar ve geri dönüşüm işlemi uygulanacak malzemeler sadece lisanslı tesislerde işleme tabi tutulacak, çevre kirliliği, nükleer kazalar ve israf gibi hususlar önlenmiş olacak.
   <br/>
   <br/>
   Ayrıştırmanın lisanslı şirketlerce yapılmasının faydası özellikle çevre konusunda kendini gösteriyor. Geri dönüşümü zor olan malzemeler, diğer kurumlarda ayrıştırılamadığı için çevreye zehir olarak geri dönüyor. Daşkaya bunu şu örnekle açıklıyor: “Monitör camı, geri dönüşümü çok zor olan bir malzeme. Tesisimizde fosforu ve kurşunu ayrıştırılarak temiz bir cam hâline geliyor. Ancak diğer tarafta bu ayrışım yapılamıyor, bu camlar çöpe atılıyor. Bu da çevreye zarar veriyor.”
   <br/>
   <br/>
   İHTİYAÇ FAZLASI OLANLAR ORTAK SİSTEME
   <br/>
   <br/>
   Tesiste elektronik atıkların içinden çıkan plastik, demir, değerli metaller (bakır, platin, alüminyum), lastik, cam gibi yaklaşık 30-40 çeşit malzemenin ayrışması yapılıyor. Manuel demontaj adı verilen işleme tabi tutularak geri dönüşümü sağlanan malzemelerin yüzde 85’i, Almanya, Belçika gibi ülkelere ihraç ediliyor. Geri dönüşüm şansı kalmamış olan malzemeler ise imha ediliyor.
   <br/>
   <br/>
   Peki, kullanılabilir durumdaki malzemeler nasıl değerlendiriliyor? Kamu kurumları çalışır durumundaki ihtiyaç fazlası malzemelerini kendi bünyesinde değerlendiriyor. Bunun için yöntem, ihtiyaç fazlası malzemelerin tespit edilerek kurumun birimleri arasında bedelsiz geçişine imkân sağlayan veri tabanına girilmesi. Maliye Bakanlığı ve en fazla teknolojik alım yapan Milli Eğitim Bakanlığı (MEB) gibi kurumların internet sitesinde ihtiyaç fazlası bildirme ve sorgulama bölümü bulunuyor. Kullanım dışı malzemeler personel tarafından internetteki bölüme girilerek tanımlanıyor. Yine aynı kuruma bağlı birimler siteden talepleri doğrultusunda istekte bulunabiliyor. Böylece ihtiyaç fazlası da, ihtiyaç olan da ortak bir programda toplanmış oluyor. Bir başka deyimle malzeme becayişi yapılıyor. Tabii bu transfer için bazı şartlar gerekiyor: “Malzemenin bir kurumda beş yılını doldurması veya uluslararası organizasyonlarda kullanılan cihazların, program sonrasında ihtiyaç fazlası hâline gelmesi.”
   <br/>
   <br/>
   Ayrıştırma veya yeniden kullanımdan farklı olarak bir diğer seçenek ise Tasfiye İşleri Döner Sermaye İşletmeleri Genel Müdürlüğü’nün (TASİŞ) yaptığı ihaleler. TASİŞ’in bu yetkisi 17 Nisan 2007’den itibaren Millî Emlak Genel Müdürlüğü’nün denetiminde Defterdarlık ve mal müdürlüklerine devredildi. Depoları TASİŞ kadar kapsamlı olmayan Millî Emlak Genel Müdürlüğü, bu sorunu “yerinde satış” yöntemiyle, bulundukları yerde yapılan ihalelerle çözüyor. Millî Emlak’ın yapmış olduğu satışların tüm hâsılatı da direkt Hazine’ye aktarılıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15606-devletin-mali-geri-donusum-yolunda.html), [web.archive.org (arşiv bağlantısı)](http://web.archive.org/web/20131219135409/http://www.aksiyon.com.tr:80/aksiyon/haber-15606-devletin-mali-geri-donusum-yolunda.html)
