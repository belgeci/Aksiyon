# Açe'ye acil çare

*İbrahim Yekebaş 2005.01.31*

<div class="pNewsDetailMainContent" itemprop="articleBody">
 BANDA AÇE - Güney Asya'da tsunami felaketinin izlerini silmek için başta Türk ekipleri olmak üzere yardım kuruluşları olanca gücüyle çalışıyor. Ancak halk marttan itibaren bölgeden çekilecek yabancı askerlerden sonraki belirsizliği konuşuyor.Endonezya'nın Sumatra Adası açıklarında 26 Aralık 2004'te meydana gelen 9,0 büyüklüğündeki deprem ve sonrasında oluşan tsunami felaketinde ölenlerin sayısı 280 binleri buldu. Resmi rakamlar sadece Banda Açe ve çevresinde ölenlerin sayısının 200 bini geçtiğini ortaya koyuyor. Halkın ve yardım kuruluşlarının Endonezya'nın Açe eyaletindeki ölü sayısı ile ilgili son tahminleri ise tüyler ürpertici: 350 bin.
 <br/>
 <br/>
 Güney Asya bölgesindeki yabancı yardım kuruluşları depremden etkilenen ülkelerdeki çalışmalarına devam ederken, Endonezya hükümeti yardım çalışmalarına artık yabancı askerlerin katılmasını istemediğini duyurdu. 27 Mart 2005'e kadar bölgedeki yabancı ülke askerlerinin çekilmesinin istenmesi, bugünlerde halkın en çok konuştuğu konuların başında geliyor. Zira, kiminle konuşursanız konuşun en temel sorunun güvenlik ve belirsizlik olduğunu işitiyorsunuz. Bölgede Amerikan, Avustralya, Malezya, Singapur ve Alman askerleri görev yapıyor. Askerlerin çekilmesiyle yardım kuruluşlarının çoğunun da gideceği düşünülüyor.
 <br/>
 <br/>
 Halen bölgedeki en aktif çalışmaları Türkiye, Malezya ve Yemenli yardım kuruluşlarıyla Güney Kore, Almanya ve Avustralya ekipleri gerçekleştiriyor. Kızılay, Pasifik Ülkeleri ile Sosyal ve İktisadi Dayanışma Derneği (PASİAD), İHH İnsani Yardım Vakfı haftalardır süren yardım çalışmalarını bıkmadan sürdürüyor. PASİAD kampında 2 bin 500 kişiye haftalardır günde iki öğün yemek veriliyor. Haftada 4-5 bin doları bulan bu yardımın sürdürülebilmesi kadar, buradaki halkın ekonomik ve sosyal yaşamına geri dönmesi de önemli.
 <br/>
 <br/>
 Çoğunluk olmasa da bir kısım Açelinin Türk yardım ekiplerini gördüklerinde dile getirdikleri isteklerin başında balıkçılık yapabilecekleri malzemeler geliyor. Yani taşıma suyla değirmenin dönmeyeceğini düşünen bir kısım halk, ekmek parası kazanabilecekleri yeni yardımları talep ediyor.
 <br/>
 <br/>
 Türk okulları gönülleri fethetti
 <br/>
 <br/>
 Mevcut okullardan birine öğleden sonra da mesai ekleyen PASİAD, 184 öğrenciye bir haftadır eğitim imkanı sunuyor. Geçtiğimiz çarşambadan itibaren bölgedeki kullanılabilir okulların birçoğunda tekrar eğitime başlandı. Ancak okulları ve evleri yıkılan binlerce öğrenci hâlâ çadırkent ve sığınma merkezlerinde bekliyor. Eğitim ise şimdilik gündemlerinde yok.
 <br/>
 <br/>
 Bölge halkı Cakarta'daki merkezi hükümetin kendileriyle daha fazla ilgilenmesini istiyor. Ancak, uygulamalara bakıldığında halkla hükümet arasında bir kopukluk olduğu görülüyor. Örneğin, felaketin üstünden bir ay geçmesine rağmen Banda Açe'ye, ölen vali yerine bir atama henüz yapılmış değil. Endonezya askerleri, cesetleri toplama dışında çok fazla işe karışmıyor. Halkın deprem ve felaket psikolojisini üstünden atamaması sebebiyle, yol açma, temizlik, yemek dağıtımı gibi faaliyetler gönüllü yardım kuruluşlarının üstüne kalıyor.
 <br/>
 <br/>
 Ancak, bu noktada ilginç gelişmeler de yaşanıyor. Bunca yardıma karşın gönüllü kuruluşlara evlerini 1000-1200 dolar karşılığı kiralamak isteyenler var. 17 Ağustos'tan sonra İzmit, Sakarya, Gölcük, Yalova çevresindeki sanayi kuruluşları ekonomik hareketliliği ve başarılı yardım organizasyonlarını getirmişti. Yıllardır dışa kapalı tutulan, son 20 yıldır ise Endonezya içinde farklı bir bölge muamelesi gören Açe şimdi tsunamiyle birlikte geçmişin acılarını da sarmaya çalışıyor. Bölgede ekonomik hareketlilik, turizm, sanayi bölgesi olmaması halkı çaresiz bırakıyor. Balıkçılık, tarım ve hayvancılık dışında geçim kaynağı olmayan halkın öncelikli sorunlarının başında işsizlik geliyor.
 <br/>
 <br/>
 Sahipsiz kadın ve çocuklar tehdit altında
 <br/>
 <br/>
 Açe ve çevresinde irili ufaklı 100'den fazla çadırkent kuruldu. Toplu yaşamın hüküm sürdüğü bu çadırlarda hayat tam bir ızdırap. Bir çadırda ortalama 80-100 kişi ikâmet ediyor. Bir futbol sahasının yarısı büyüklüğündeki Ulekareng Mescid Salihin Kampı da bunlardan biri. Tam 2 bin 533 kişi bu küçük alanın içine sıkışmış şekilde yaşam mücadelesi veriyor. Caminin 3-4 tuvaleti ve suyu da olmasa halk perişan olacak.
 <br/>
 <br/>
 Bölgede sağlam kalan iki otelin odalarında 5-6 kişi birlikte kalmak neredeyse lüks. Banyo imkanı yok. Bu güçlükleri göğüsleyen 100 medya temsilcisi ise Açe'nin her gün yeni bir sorunuyla yüzleşiyor. Valilik binasındaki basın merkezinde kalan gazeteciler bile akşamları Açe sokaklarına çıkamaz oldu. Güvenlik endişesini sadece yabancılar taşımıyor. Tsunami felaketinin hemen ardından duyulan çocuk kaçırma hadiseleri, fuhuş ve kadınların sahipsizliği yaşanan sosyal felaketin boyutlarını daha da artırıyor. Yüzlerce yetim ve öksüz çocuğun bölgede dolaşması, Uzakdoğu'nun çirkin yüzü fuhuş tacirlerini de bölgeye çekiyor. Gazetelere yansımış yeni kaçırma olayları yok. Ancak halkın arasındaki fısıltı gazetesi yüzlerce çocuk ve kadının kötü yola çoktan düşürüldüğü yönünde.
 <br/>
 <br/>
 Her damla yağmur yeni bir salgın demek
 <br/>
 <br/>
 Ancak asıl sorun salgın hastalıklar. Hastanelerde ishal vakalarından sonra difteri ve tetanos da görülmeye başlandı. Kızılay ekibinden Prof. Dr. Çağatay Güler, sıtma ve difterinin önümüzdeki günlerde büyük tehdit oluşturacağına dikkat çekiyor. Açe'de sahil şeridinden itibaren 3 kilometre içeriye kadar kent tamamen yok olmuştu. Şimdi bölgedeki tropikal iklimin getirdiği yağmurlar, bu 3 kilometrelik alanda sel suları ve çamur altında boğularak ölmüş onlarca insanın cesedini yeniden yeryüzüne çıkarmaya başladı. Bugüne kadar doğal mezar oldu diye bakılan sahil şeritlerinde gözünüze her an bir cesedin kolu ya da bacağı takılabiliyor.
 <br/>
 <br/>
 İçme suyu temin edilen kuyulara lağım sularının karışması ikinci büyük tehlikeyi oluşturuyor. Açe'ye hafta başında gelerek çalışmalara başlayan İstanbul Büyükşehir Belediyesi ekiplerinin ilk işi temiz içme suyu temin etmek oldu. Bölgedeki 2 bin 500 kişiye geleneksel hamur işi, pasta, ekmek üretmek amacıyla kurulan fırın, yeni yeni hizmet vermeye başladı. İBB Açe Afet Bölgesi Acil Yardım Başkanı İsmail H. Turunç, fırından sonra merkezdeki Beytürrahman Camii'nin aydınlatılması, kaldırımların düzenlenmesi, temiz su temini projelerini de bir an önce hayata geçirmek istediklerini söylüyor.
 <br/>
 <br/>
 Belediyenin çalışma ekibine 30 Açeli alındı. Böylece, hiç olmazsa bir kısmının işsizlik sorunu çözülmüş oldu. Kızılay, PASİAD ve İHH İnsani Yardım Vakfı'nın gerçekleştirdiği kurban kesim ve yardım çalışmaları halk arasında ciddi destek ve sevinç meydana getirdi. Bütün bu karamsar tabloya rağmen bölgede aktif olarak hizmetlerini sürdüren Türk ekipleri büyük takdir topluyor.
 <br/>
 <br/>
 PASİAD: 0 212 635 89 76
 <br/>
 <br/>
 Kimse Yokmu Dayanışma ve Yardımlaşma Derneği: 0 216 461 64 64
 <br/>
 <br/>
 Kızılay Derneği: 0 312 430 23 00
 <br/>
 <br/>
 İHH İnsani Yardım Vakfı:  0 212 631 33 68-69
 <br/>
</div>


Kaynak: [www.aksiyon.com.tr](http://www.aksiyon.com.tr:80/dunya/aceye-acil-care_514594), [web.archive.org (arşiv bağlantısı)](http://web.archive.org/web/20150512150601/http://www.aksiyon.com.tr:80/dunya/aceye-acil-care_514594)
