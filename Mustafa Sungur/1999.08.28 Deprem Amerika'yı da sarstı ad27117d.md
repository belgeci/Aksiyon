# Deprem Amerika'yı da sarstı

*Mustafa Sungur 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uzmanlar, sarsılan bölgenin genişliği ve 40 bini aşacağı tahmin edilen ölü sayısının büyüklüğü ile Türkiye'yi vuran depremin, asrın en büyük tabii afetlerinden birisi olduğunu ifade ediyorlar.
  </font>
 </div>
 <div id="newsText">
  <font class="detail-text">
   Bu cümle ve bütünü ile hadisede, bir Amerikalı için sihir, vurgulamaya çalıştığım şu kelimede saklı: 'BÜYÜKLÜK'.
   <br/>
   <br/>
   Ancak 'kova' kelimesi ile tarif edebileceğimiz dev bardaklarla kola içen, kolunuzun yarısı uzunluğunda sandviç yiyen ve bunların kendisini şişmanlatmadığını zanneden Amerikalıların dikkatini çekecek şeyin de en az bunlar kadar büyük ve görkemli olması gerekiyor. Yoksa, kapitalizmin insanları öğüterek yeşile boyadığı, sevgi ve şefkatin paraya tahvil edilebildiği bu ülkede, hayatı daha güzel ev, daha güzel araba, daha güzel iş ve eş arayışı sanan insanların ilgisini çekmek hiç de kolay değil.
   <br/>
   <br/>
   Amerika'nın seçkin gazetelerinden Washington Post ve New York Times gibi gazeteler ilk gününden itibaren depremi manşetlerine taşıdılar. Time ve Newsweek gibi haber dergileri bu haftaki sayılarında konuyu derinlemesine sayfalarında işlediler. 18 Ağustos'ta canlı yayınını keserek depremi duyuran CNN, o günden beri ilk haber olarak vermeye devam ediyor. BBC, ABC, FOX gibi diğer büyük kanallar da haber bültenlerinde depreme geniş yer ayırıyorlar.
   <br/>
   <br/>
   Yüzde doksanı Türkiye'nin dünya haritasındaki yerini bilmeyen Amerikan halkı belki de hayatlarında ilk kez Türkiye adını bu kadar çok duymuş oluyor. Deprem sabahı Türk olduğumuzu bilen komşularımız ellerinde gazete ile gelerek taziyelerini bildirdiler. Gittiğim kursta sınıfa giren öğretmenin ilk söylediği şey üzüntülerini bildirmek oldu. İş yerimin bulunduğu binada yan ofiste görevli bir bayan gözyaşlarını tutamadı. Dev alış veriş merkezi önünde, Türkiye'ye yardım broşürü dağıtan yedi ve sekiz yaşındaki iki kızımdan broşür alanlar da hep teselli edici şeyler söylüyorlardı.
   <br/>
   <br/>
   Türkiye Büyükelçiliği ve Kızılhaç'ın organize ettiği yardım kampanyası çerçevesinde Amerika'daki Türk ve Müslüman kuruluşların da katılımı ile hummalı bir faaliyet başlatıldı. Biz de bulunduğumuz bölgede Zaman Gazetesi Muhabiri Ali Aslan'ın gayretleri ile broşürler hazırladık, buradaki Türk çevremizi topladık ve neler yapabileceğimizi konuştuk. Haritayı önümüze serip bölge taksimatı yaparak bu broşürleri dağıtmaya başladık. Bütün arkadaşlar aileleri ile birlikte milleti için birşeyler yapabilme heyecanı ile çalıştı. Depremden sonraki ilk cuma günü bütün Amerika'da cuma namazında hutbe konusu Türkiye'ye yardım oldu. Broşür vermek için gittiğimiz camilerin kapısında Türkiye'ye yardım kutusunun çoktan koyulmuş olduğunu görmek bizleri duygulandırdı. Hele Pakistanlı dostların sanki kendi vatanları yıkılmış gibi çırpınışları unutulur gibi değildi. Tabii internet ortamındaki mesaj yarışını da zikretmek gerekiyor.
   <br/>
   <br/>
   Türkiye'de deprem olduğu anda Washington DC bölgesinde saat akşam 8 civarıydı. Kalabalık bir dost grubu ile birlikte bulunuyorduk. Arkadaşımızın telefonu çaldı ve kötü haberin erken duyulduğu acı gerçeği ile o anda tanıştık. Çok değil biriki saat sonra telefonla Amerika'dan Türkiye çıkışları mümkün değildi.
   <br/>
   <br/>
   Gurbeti yaşayanlardan duysanız da insan yaşamadıkça tam idrak edemiyor. Vatan sevgisini bu kadar hisseden bir millet daha var mıdır bilemiyorum. Deprem Türkiye'de olmuştu ama vatandaşlarımızı binlerce kilometre uzaktan sarsmıştı. Telefonlar çalışmayınca herkes internete yöneldi ancak oradan da uzun süre bilgi almak mümkün olmadı. Bizim bilgi sahibi olabileceğimizi düşünerek arayanlar, ağlayanlar vardı. Doğrusu o gece çok acı ve uzun oldu.
   <br/>
   <br/>
   Takibeden günlerde bilgi kaynaklarının yavaş da olsa devreye girmesiyle hadisenin boyutları, ölü ve yaralı sayısı hakkında bilgilere ulaşılmaya başlandı. Bir gerçeği yazmak gerekiyor. Depremde büyük bir fay kayması yasanmıştı ama Türk devletinin imaj kayması fay kaymasından küçük değildi. İlk iki gün yüzlü rakamlarla ifade edilen ölü sayısı hakkında çelişkili açıklamalar yapıldı. Üçüncü ve dördüncü günler sayılar katlanmaya başladı. 5 bin ve 10 bin açıklamaları yine resmi kaynaklardan geliyordu. Sonraki günlerde ise 40 bin rakamı telaffuz edilmeye başlandı. Ölü ve yaralı sayısını bile birbirine uçurumlar kadar uzak rakamlarla açıklamaya ya da açıklamamaya çalışan bir devletin personel ve teknik donanım olarak âfetler için ne kadar hazırlıksız olduğu âşikârâne sergileniyordu.
   <br/>
   <br/>
   Deprem bölgesinde evini ve yakınlarını yitiren bir vatandaşın herşeyi özetleyen şu sözlerini herkes duydu: "Deprem gecesi sabaha kadar kendimiz birşeyler yapmaya çalıştık. Birinci günde Amerikan ve İsrail hükümeti ekip gönderdi. İkinci gün Fransız ve Yunan hükümetinin yardımları geldi. Daha sonra Japon ve Alman hükümetlerinin ekipleri buraya ulaştı. Bugün beşinci gün biz halen Türk hükümetinin yardımının gelmesini bekliyoruz."
   <br/>
   <br/>
   Sadece Amerikan değil dünyanın çoğu ülkesinden gazeteciler deprem bölgesinden canlı yayın yaptılar. İşin garip yanı onların verdikleri bilgiler Türk medyasından daha sağlıklıydı. Bu muhabirler sadece depremi değil halk üzerindeki etkisini de yorumluyorlardı. Mesela ABC televizyonunun muhabiri canlı yayındaki ilk cümlesinde 'Halk hiç bir şey yapamayan devlete kızgın' diyordu. CNN muhabiri bir adım ileri giderek, hükümetin deprem kurtarma çalışmaları sonrasında hükümeti kurtarmaya çalışacağını ifade ediyordu. Washington yönetimi depremden çok Türk devletinin acziyeti karşısında şok olmuş durumda. Kulislerde sorgulanan şey ne yazık ki bu acziyet.
   <br/>
   <br/>
   ABD, Türkiye'ye yardım çerçevesinde, aramakurtarma, tıbbi müdahale ve teknik uzmanlardan oluşan 195 kişilik ekip gönderdi. Bu ekip şimdiye kadar 67 kişinin hayatını kurtardı. Bununla birlikte battaniye, branda, su arıtma ünitesi ve maske dışında 3 milyon dolarlık maddi yardımda da bulundu.
   <br/>
   <br/>
   'Türkler elleriyle destan yazıyor'
   <br/>
   <br/>
   The Washington Post'ta, demir ve beton yığınlarını elleri ile temizleyen, dev blokları omuzlayıp kaldırmaya çalışarak yakınlarını kurtarmak isteyen insanları gösteren bir resmin yanında şu başlık vardı: Türkler elleri ile destan yazıyor. Hanımın kocası için yemek bile pişirmediği bir toplumda başkası için hayatını tehlikeye atmak böylesine bir ilgiyi hakediyordu.
   <br/>
   <br/>
   Sel baskınları, hortumlar ve kasırga gibi tabii afetlere çok uzak değil Amerikan halkı. Belki bunlar kendini hayat çarkına fazlasıyla kaptıranlara ölümü ve Allah'ı hatırlatıyor. Junior Kenedy'nin uçak kazası haberi televizyonlarda ilk duyulduğu gün Clinton canlı yayında halkından dua etmesini istedi. Daha önce de bu tür şeyleri duymakla birlikte bizzat yaşamanın insanı etkilemediğini söylemek yanlış olur. O gün kiliseler tıklım tıklımdı ve gözü yaşlı halk papazların öncülüğünde Allah'a dua ediyordu. Neticede Kenedy kurtulmadı ama Amerikan halkı toplu atan bir yüreği hissettiği o gün duanın getirdiği bir itminanla yüreklerine su serptiler. Dua ve ibadetlerle afetlerden Allah'a sığınmak bir Amerikan için son derece doğal. Bunu bizzat devlet başkanı istiyor. Adım başı bir kilise ile karşılaştığınız bu ülkede paralarından meclislerine kadar, dine ait değerler bütünüyle hayatın içinde ve kimse bundan rahatsız değil. Aileler çocuklarının dinden uzaklaştığı korkusu ile yaşıyor. Televizyonlardaki tartışma programlarında ahlaki çöküş ve çareleri tartışılıyor.
   <br/>
   <br/>
   Gülen Hocaefendi'nin telaşı
   <br/>
   <br/>
   Tedavi maksadı ile Amerika'da bulunan Fethullah Gülen Hocaefendi'yi depremden iki gün sonra ziyaret etme imkanım oldu. Onun halini gördükten sonra depreme üzülmediğim ve hiçbir şey yapmadığım kanaatine vardım. Türkiye'den kendisine ulaşan ya da kendisinin ulaşabildiği herkese deprem bölgelerine gitmesini ve bir amele gibi çalışmasını rica ediyordu. Yardım kampanyaları açılmasını ve herkesin gücü yettiğince buna katılmasını istiyordu. TÜPRAŞ'taki yangının sürdüğü haberini aldıkça yerinde oturamadı. Onun bu telaşı karşısında yangının yan odada olduğunu sanırdınız. Afet anında ezan okumanın Allah'ın rahmetini ihtizaza getireceğini ve afeti durduracağını hatırlatarak yangını canlı yayından izleyen bir iki arkadaşa ezan okumalarını söyledi. Yangının kontrol altına alındığı haberi gelene kadar gerginliği dinmedi. Tabii onu takip eden doktorunun da...
   <br/>
   <br/>
   Bu deprem sadece çürük binaları yıkması ile değil belki çürük tabuları yıkması ile de tarihe geçecek görünüyor. Türkiye'deki 'devlet' ve 'millet' ayrışmasını, sadece Türk kamuoyu değil bütün dünya da çok iyi tahlil edebildi. 'Devlet' tabiri ile sadece bu son hükümetin kastedildiğini sananlar yanılıyor zira ayrışımın temeli çok daha derin. Adı üstünde 'derin devlet'. Batılılar yıllar önce Çanakkale'yi kendilerine cehenneme çeviren bu milleti ve onların kurduğu devleti deprem sonrası manzarasına bakarak acaba nasıl yorumluyorlar?
   <br/>
   <br/>
   Anadolu'nun üçte birini sarsan, 40 bin insanın canını alan, yüzbinlerce insanı yaralayan ve milyonlarcasını evsiz barksız bırakan bu deprem sonrasında ümit ediyoruz ki Allah bu millete tıpkı İstiklal Harbinde olduğu gibi ikinci bir dirilişi yeniden yaşatsın. Yine ümit ediyoruz ki, sosyal barışın, devlet ve millet bütünleşmesinin bir milat tarihi olsun 18 Ağustos. Zira Ağustos bu milletin zafer ayıdır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5333-34-deprem-amerikayi-da-sarsti.html), [web.archive.org (arşiv bağlantısı)](http://web.archive.org/web/20140517032843/http://www.aksiyon.com.tr:80/aksiyon/haber-5333-34-deprem-amerikayi-da-sarsti.html)
