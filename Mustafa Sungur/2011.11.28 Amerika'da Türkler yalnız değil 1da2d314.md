# Amerika’da Türkler yalnız değil

*Mustafa Sungur 2011.11.28*

<div class="pNewsDetailMainContent" itemprop="articleBody">
 <p>
  Adriyatik’ten Çin Seddi’ne kadar olan coğrafyadan gelip ABD’de yaşayan Türk kökenlilerin 1 milyonu aştığı tahmin ediliyor. Yeni kurulan Türki Amerikan Birliği Başkanı Dr. Faruk Taban, “Kısa sürede Başkan Obama tarafından kabul edilmek çok önemli.” diyor.
  <span>
   <br/>
  </span>
 </p>
 <p>
 </p>
 <p>
 </p>
 <p class="MsoNormal">
  Amerika’da yaşayan Türklerin en belirgin problemlerinden biri de iyi organize olamamaları denebilir. Bunun elbette pek çok sebebi var. Türkiye’deki kadar olmasa da bazı kamplaşmaların izlerini görmeniz mümkün. Yine de iyimser olabiliriz; zira gurbeti yudumlamanın ortak paydasında bulunan, “asıl vatan”a ait her sevinç ve kederi paylaşan Amerika’daki Türkleri bir araya getiren şeyler, ayıracak olanlardan kat kat fazla. Sadece Türkler mi? Tabii ki hayır. Amerika’da yaşayan Azeriler, Türkmenler, Kırgızlar, Özbekler, Tatarlar, Tacikler gibi ata diyarından gelenler, Makedonya, Bosna Hersek, Arnavutluk, Kosova, Karadağ gibi Evlad-ı Fatihan’ın da katılımıyla Amerika’daki Türki kökenli nüfusun bir milyonu aştığı tahmin edilebilir.
 </p>
 <p>
 </p>
 <p class="MsoNormal">
  Türkiye kökenlilerin girişimci yapısı ve kültürel tecrübeleriyle küçük gruplar hâlinde organize olmaları ne kadar kolaysa, diğer Türkilerin bunu yapması bir o kadar zor. Düşünceyi ifadenin suç sayıldığı coğrafyalardan gelip demokrasinin beşiğine adapte olmak kolay olmasa gerek.
 </p>
 <p>
 </p>
 <p class="MsoNormal">
  Toplam sayısı 300 bin tahmin edilen Türkiye Türklerinin, ABD’de ciddi bir güç merkezi olduğu söylenemez. En azından tarihi, coğrafyası ve nüfusu ile dünya dengesinde sahip olduğu ağırlık Amerika’da layık olduğu seviyede yankı bulmuyor. Türklerden çok daha az nüfuslu Yunanistan, İtalya, İsrail ve Ermenistan gibi ülkelerin ABD’de daha popüler olduğu bir hakikat.
 </p>
 <p>
 </p>
 <p class="MsoNormal">
  Bu gerçekler, Amerika’da güçlü olduğu kadar herkesi de kucaklayan bilge bir elin Türkler ve Türkileri bir araya toplamasının gerekliliğini gösteriyor. İşte, merkezi Washington’da bulunan Turkic American Alliance (TAA-Türki Amerikan Birliği), bu arayışın bir sonucu olarak ortaya çıkmış. TAA Başkanı Dr. Faruk Taban, amaçlarının “yağmur damlalarını çölde buharlaşmadan bir gölde toplamak” olduğunu ifade ediyor. Taban, Amerika’daki Türklerin organize edilmeleri ile çok yakından ilgilenen Başbakan Erdoğan’ın son ABD ziyaretinde TAA hakkında bir brifing alması ve TAA’yı desteklemesi sebebiyle oldukça memnun.
 </p>
 <p>
 </p>
 <p class="MsoNormal">
  Taban, İTÜ mezunu bir makine mühendisi olarak 1991’de Amerika’ya gelerek mastırını California ve doktorasını da Nevada eyaletinde tamamladı. Her iki üniversitede de bir süre akademisyen olarak çalışan Taban, Washington’daki görevinden önce de ABD’nin saygın okullarından University of Denver’de öğretim görevlisiydi.
 </p>
 <p>
 </p>
 <p class="MsoNormal">
  Taban, TAA’nın kuruluşunu şöyle anlatıyor: “Amerika’da Türk dernek ve organizasyonları uzun yıllardır mevcut. İlk ciddi yapılanma 1950’lerde New York’ta kurulan bir federasyonla başlamış ve daha sonra 70’lerde de Washington’da bir dernek kurulmuş. Ancak 90’larda Türklerin Amerika’yı ikinci keşiflerinin ardından hızla artan Türk sayısı yeni yapılanma ve organizasyonlara ihtiyaç olduğunu gösterdi. Öte yandan Califonia’dan Atlanta’ya, Chicago’dan Miami’ye kadar neredeyse her eyalet ve şehirde Türk organizasyonları kuruluyor; fakat birbirlerinden haberleri olmuyordu. Her birinin faaliyetleri, bulunduğu bölgenin sınırları içinde kalıyor ve çoğunlukla da devamsızlıkla neticeleniyordu. Öncelikle Amerika içinde 6 ana bölge tespit ederek bütün dernek ve vakıfları buralardaki federasyon çatıları altında toplamaya çalıştık, daha sonra da hepsini TAA Konfederasyonu’nun tek çatısı altında, ABD’nin başkentinde bir araya getirdik.”
 </p>
 <p>
 </p>
 <p class="MsoNormal">
  TAA’nın açılış töreni, Amerikan tarihine geçecek büyüklükte bir öneme sahipti. Başkentin en büyük otellerinden birinde düzenlenen törene 7 senatör ve 54 milletvekili katıldı. Taban, açılışı, “Amerikalı bazı gazeteci, senatör ve milletvekilleri, katılımının yüksekliği yönüyle, bu açılışın ABD tarihinin en büyük ikinci töreni olduğunu söylediler.” sözleriyle ifade ediyor.
 </p>
 <p>
 </p>
 <p class="MsoNormal">
  Amerika’da yaşayan Türkilerin de organizasyona katılımlarını şu cümlelerle aktarıyor Taban: “ABD’de yaşayan yüz binlerce Uygur, Azeri, Türkmen, Kırgız, Özbek, Tatar, Ahıskalı ve Tacik gibi Asyalı soydaşlarımız ve Makedon, Boşnak, Arnavut ve diğer Batı Trakyalı Evlad-ı Fatihan’ı da göz ardı edemezdik. Zaten bu gruplar ve Türk aileler arasında doğal olarak oluşan dostluk ve sıcak ilişkiler her zaman vardı. Biz sadece bunu daha organize ve daha resmî bir hâle getirmeye çalıştık. Yaklaşık 300 bin olan Türk nüfusumuzun bu akraba grupların da dâhil edilmesiyle bir milyonu bulması, Amerika’da bir güç olmak demektir. TAA işte bunun için var. ABD gibi bir ülkede, koordine olmayan bir güç, güç sayılmaz.”
 </p>
 <p>
 </p>
 <p class="MsoNormal">
  TAA, Washington DC’deki merkez binasında, Türki toplulukları ilgilendiren konularda toplantı ve seminer düzenliyor. Beyaz Saray ve Kongre yanında, Türk Meclis üyeleri ve ABD’deki diğer ülke elçiliklerinden de yoğun bir katılım oluyor. Türkiye Büyükelçisi Namık Tan da TAA’nın konuşmacıları arasında yer alıyor. TAA, Amerikalı milletvekili ve bürokratlardan oluşan bazı grupları Türkiye’de misafir ederek Türk-Amerikan ilişkilerinin daha sağlıklı ve uzun ömürlü olmasını sağlamaya gayret ediyor. Taban, bu ziyaretlerden birinde, Amerikalı milletvekilinin ev sahibini kucaklayıp yanaklarından öptüğünü tebessüm ederek anlatıyor.
 </p>
 <p>
 </p>
 <p class="MsoNormal">
  Faruk Taban, TAA’nın Beyaz Saray’a davet edilmesini de şöyle anlatıyor: “Başkan, bu isimlerle bir araya gelerek hem kendi adını hem de ABD imajını riske atmış sayılacağı için Beyaz Saray davetiyeleri çok sıkı elenmiş bir listeden seçilerek gönderiliyor. TAA’nın daha birinci yılında bu kabulü görmesi bizim için iyi bir kredidir. Temsil ettiğimize inandığımız Amerika’da bir milyon ve Türkiye’de 70 milyon insan için de önemlidir. TAA olarak davet edildiğimiz ilk toplantı bir iftar yemeğiydi. Salonda ezan okunduktan sonra mescid olarak ayrılan bir odada namaz kıldık ve adımız yazılı masalara oturduk. Başkan Obama gelip bir konuşma yaptı ve sonra beraber yemek yedik. Kendisine TAA ve faaliyetleri hakkında bilgi verdim. Yakından ilgilenme nezaketi gösterdi.”
 </p>
 <p>
 </p>
 <p class="MsoNormal">
  Türki Amerikan Birliği’nin geçen sene kurulmakla birlikte, hâlihazırda 218 derneğin aktif üyeleri olduğunu belirten Dr. Faruk Taban, gelecekten çok ümitli olduğunu ifade ediyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/sivil-toplum/amerika-da-turkler-yalniz-degil_531073), [web.archive.org (arşiv bağlantısı)](http://web.archive.org/web/20150706042353/http://www.aksiyon.com.tr:80/sivil-toplum/amerika-da-turkler-yalniz-degil_531073)
