# “Etibank’tan dokuz ay önce ayrıldım”

*Mustafa Sungur 2000.11.04*

<div>
 <p class="spot">
  "Gazeteler benim hakkımda  sıkılmadan (batık paşa) diye  yazabiliyor. Bunları yazanlardan bir  kısmı bizim birlikte bulunduğumuz,  yiyip içtiğimiz kişiler. Diğerlerinden  bir hakperestliği zaten  beklemiyorum. Ben o bankadan  dokuz ay önce ayrıldım ve zaten  toplam çalıştığım süre de, üç ya da  dört aydan ibarettir."
 </p>
 <p class="metin">
 </p>
 <img border="0" src="/web/20020325030245im_/http://www.aksiyon.com.tr/2000/309/resimler/Etibank.jpg"/>
 <p class="metin">
  Batık bankalar olayı, kamuoyunu şimdiye kadar duymadığı isim ve ilişkilerle karşı karşıya getirdi. Halk bazı şeyleri içten içe sezse bile, bu kadar çarpıcı bir "acı gerçek" ile yüz yüze geleceğini belki de hiç ummuyordu. Bürokrat, gazeteci ve sermaye üçlüsünün, para ve makam hırsı etrafında oluşan çıkar ilişkisinin doğal ve doğru olmadığını herkes söylüyordu. Ancak ortaya çıkmayan herşey mübahtır anlayışından olsa gerek, yanlışta ısrar sürüyordu. İşin ilginç yanı, bu kirli ilişkilerde olanlar, başkalarına suç atmayı da çok iyi biliyor ve kendilerini yüceltmenin yolunu başkalarını aşağılamakta buluyorlardı. Şimdilik ortaya çıkanların buzdağının ucu olduğunu İçişleri Bakanı Sadettin Tantan'ın bizzat kendisi söylüyor. "Daha büyük nice yolsuzluklar var" sözünün sahibi Tantan'ın kararlılığı sürer ve derin ilişkiler devreye girmezse daha pek çok insanın yüzünün kızaracağını söylemek kahinlik olmayacak.
 </p>
 <p class="metin">
  Milletin maddi ve manevi değerlerini heba eden, devletin bütünlüğü ve geleceğini tehdit eden yolsuzlukların ortaya çıktığı bu kritik noktada, Türk toplumuna ait "genetik" bir hatanın nüksetmemesi, bu habis ura neşter atmak kadar önem taşıyor; "Toptancılık ve yargısız infaz." Elbette birkaç bankanın batması, bütün bankaların içinin boş olduğunu göstermez, tıpkı birkaç bürokratın çıkar karşısında ikibüklüm olmasının, bütün devlet adamlarına şamil olmayacağı ve birkaç gazetecinin kalemini satmasının da bütün basın camiasını bağlamayacağı gibi. Ve yine tıpkı bir kaç emekli paşanın isminin bu işlerde geçmesinin bütün orduyu bağlamayacağı gibi. "Linç" ve "intikam" psikolojisi ile ismi ortaya atılan her insanın, kanunlar karşısında suçluluğu isbat edilmeden, kamuoyu nazarında mahkum edilmesi büyük bir haksızlık. Ülkemiz bu konuda son derece şanslı olsa gerek. Öyleki bu yüzden intihar edenler, kamuoyundaki itibarını kaybedenler, toplumun gözündeki yerini kaybedenler oldu. Aslında kural son derece basit. Hiçbir suç ispatlanmadan geçerli olamaz.  Bu kural herkes için geçerli.
 </p>
 <p class="metin">
  Emekli askerlerin banka yönetim kurullarında görev almalarının, holding bünyelerinde hiç bilmedikleri alanlarda yönetim kurulu üyeliklerine getirilmelerinin sakıncaları hep söylenirdi. Öyle ki Genelkurmay bile bu konuda titizliğini göstermiş ve emekli olan paşaların ne yapmaması gerektiğini belirtmişti. Ama bütün paşalar aynı düşünmediği için bazıları emekli oldukları zaman tecrübelerini holding ya da bankalarda kullanmayı tercih etti. Eski Deniz Kuvvetleri Komutanı olan Oramiral Vural Beyazıt da bunlardan biriydi. Devletin el koyduğu Etibank'ın yönetim kurulunda görev almıştı. Bunu artık bütün kamuoyu biliyor. Ancak bilinmeyen bir şey var ki, o da Beyazıt'ın Etibank yönetim kurulu üyeliğinden 9 ay önce ayrılmış olmasıydı.
 </p>
 <p class="metin">
  Kendisi ile görüştüğümüz Vural Beyazıt, gazetelerde çıkan haberlerin şaşkınlığı ve hemen arkasından gelen ihtiyati tedbir kararının üzüntüsü içinde. Bununla birlikte mal varlığının ortada olmasının getirdiği bir vicdan rahatlığı içinde. Etibank Yönetim Kurulu üyeliğinden istifa ederek ayrılmasının üzerinden dokuz ay geçtiğini ve bu görevde bulunduğu toplam sürenin de üç ya da dört aydan fazla olmadığını belirten Vural Beyazıt, basında, kendisinin halen kurul üyesi gibi gösterilmesini ve yolsuzluklarla ilişkilendirilmesini büyük bir hayal kırıklığı ile izlediğini ifade ediyor; "Gerçek dışı haberlerle Türk basını her geçen gün itibarını biraz daha yitirmektedir. Bu iddiaları ortaya atanlar,  utanmadan, sıkılmadan (batık paşa) diye yazabiliyorlar. Bunları yazanlardan bir kısmı bizim birlikte bulunduğumuz, yiyip içtiğimiz kişiler. Diğerlerinden bir hakperestliği zaten beklemiyorum. Aksine benim hakkımda iyi birşeyler yazsalar kendimden süphe duyarım. Ben o bankadan dokuz ay önce ayrıldım ve zaten toplam çalıştığım süre de üç ya da dört aydan ibarettir."
 </p>
 <p class="metin">
  Beyazıt'a kamuoyunda hakim olan genel görüşü, emekli paşaların uzmanlık alanı olmayan işlerde görev almalarının doğru olup olmadığını soruyoruz. Cevap ilginç, kabul ettim çünkü çok ısrar ettiler; "Dinç Bilgin ve arkadaşları büyük ısrarlarla beni banka yönetim kuruluna almaya çalıştılar. Bankacılık hakkında köklü bir bilgim olmadığını ifade ederek uzun süre tekliflerini reddettim ancak ısrarları sürünce kıramayarak kabul ettim. Kısa süreli kurul üyeliğimi bazı şeylerin yanlış olduğunu hissettiğim anda istifa ederek sona erdirdim."
 </p>
 <p class="metin">
  Banka yönetim kurulu üyeliği sırasında da hiçbir şekilde çirkinliğe bulaşmadığını söylüyor emekli Paşa Beyazıt; "İnsan herkesten ve herşeyden önce kendi vicdanına karşı sorumluluk hisseder. Ben bu meselede şahsım adına vicdan rahatlığı içindeyim. Bankacılık hakkında derin bilgi sahibi değilim. Eğer bana yanlış bilgiler sunarak aldatmaya çalışmışlar ise bu onların sorumluluğudur. Ben kendi iradem ile en ufak bir çirkinliğe bulaşmadım ve içinde yolsuzluk olabilecek hiçbir girişimi onaylamadım, imza atmadım."
 </p>
 <p class="metin">
  Her halinden içinde bulunduğu ortamdan üzüntü duyduğu belli olan Vural Paşa'yı hadisenin üzüntüsünü en az kendisi kadar hisseden eşi Kanat Hanım teselli ediyor; "Canını sıkma, bu da bizim başımıza gelen bir trafik kazasıdır. Göreceksin, en kısa süre içinde bu sıkıntılı günler geçecek ve bize bu iddialarda bulunanlar yazdıklarından utanacaklar."
 </p>
 <p class="metin">
  Kanat Beyazıt, yüksek sanat eğitimi görmüş, görgülü ve girişimci bir Türk kadını. Vural Paşa'nın Deniz Kuvvetleri Komutanlığı görevini sürdürdüğü yıllarda, görevde olan subay ve astsubay çocuklarının evde yalnız kalması sorununa bir çare bulunması için Vural Pasa'yı zorlamakla kalmamış, kendi imkanlarını da sonuna dek kullanarak bir kreş açılmasını sağlamıştı.
 </p>
 <p class="metin">
  Bizim Vural Beyazıt ile tanışmamız, Aksiyon dergisinin ilk yıllarında yayınlanan bir kapak dosyası ile oldu. Deniz Kuvvetlerine alınan bazı gemilerin hatalı olduğunu belirten bir haberdi bu. Vural Paşa, dolaylı yollara gitmemiş ve bizi Deniz Kuvvetleri Komutanlığı'na davet ederek bizzat konu hakkında açıklamalarda bulunmuştu. Daha sonra Vural Paşa hakkında başka haberler de Aksiyon'da yer aldı. Aksiyon'un objektif haber mantığını takdir eden Beyazıt, bu nedenle bizi diğerlerinden ayrı bir yere koyuyor ve dürüst davrandığımız için takdir ediyor.
 </p>
 <p class="metin">
  Vural Beyazıt'ı yakından tanıyanlar, ortalıkta görünmeyi sevmeyen, basında hemen hemen hiç yer almayan bu komutanın sanatçı ve yardımsever kişiliğini anlatıyor. Kenan Evren gibi resim yapan Paşa evinin duvarlarını kendi yaptığı resimlerle süslemiş. Hat eserlerinde, kendi ifadesi ile "harflerin birbiri ile dans edercesine birlikteliği"ne hayranlık duyuyor. Beyazıt yılda bir kere açtığı resim sergilerinde elde edilen bütün geliri Beykoz'da bulunan bir ilkoğretim okuluna bağışlıyor.
 </p>
 <p class="metin">
  Deniz Kuvvetlerine ait olan bu bina, içinde bulunan birliğin boşaltılması ile ordu için ihtiyaç dışı hale geliyor. Bu durumu tesbit eden Vural Paşa devlet yetkilileri ile temasa geçerek Beykoz'da bulunan binanın bir ilkokul olarak tesis edilmesini, böylece en yakın okula yürüyerek en az yarım saatte giden çocukların bu eziyetten kurtulmasını teklif ediyor. Teklif kabul edilince Vural Beyazıt, metruk binanın bir okul haline getirilmesi için sıra ve sandalyelerine kadar bütün eksiklerini eşi ile birlikte temin ediyor ve halen gelirinin bir bölümünü bu okul ve okula gelen çocuklar için harcıyor. Bölge halkı da bu gayretlerine karşılık o istemese bile okula onun ismini verme jestini göstermişler.
 </p>
 <p class="metin">
  Geçtiğimiz yıllar içinde Vural Paşa'yı ziyaret için okula gittiğimizde küçücük çocukların onu ve eşini nasıl sevgi ile kucakladıklarına şahit olmuştuk. Ziyaretimizde şahit olduğumuz bir başka olay da, eşini genç yaşta kaybetmiş bir başörtülü bayana yardım etmek için gösterdiği samimi çaba oldu. Köy muhtarı ve birkaç ileri geleni toplayarak bu kadıncağıza köy içinde bir ev yapılmasına çalışıyor ve evin döşenmesi için de kendi  imkanlarını kullanıyordu.
 </p>
 <br/>
 <center>
  <a class="anaorta" href="http://web.archive.org/web/20020325030245/mailto:musun@usa.net">
   musun@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/haberler/4.htm), [web.archive.org (arşiv bağlantısı)](http://web.archive.org/web/20020325030245/http://www.aksiyon.com.tr:80/2000/309/haberler/4.htm)
