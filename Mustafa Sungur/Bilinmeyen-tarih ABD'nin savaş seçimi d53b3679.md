# ABD'nin savaş seçimi

*Mustafa Sungur Bilinmeyen-tarih*

<div>
 <p>
  <font>
   Bütün dünya kasımda yapılacak Amerikan başkanlık seçimlerinin sonucunu bekliyor. Seçmenlerin, Kerry’nin ortaya koyduğu vizyondan ziyade Başkan Bush’a olan kızgınlıkla oy kullanması bekleniyor. George W. Bush hükümetinin, Irak savaşının asıl sebebi saydığı kitle imha silahları ve El Kaide bağlantısının asılsız çıktığı günlerde, Demokrat kimliğini saklamayan komşum şöyle demişti: “Cumhuriyetçiler bitti! Kasımdaki seçimde Bush’un karşısına aday diye un çuvalı koysak yine kazanırız!”
   <br/>
   <br/>
   Bu iddialı söylem, şüphesiz, karizmatik ve vizyon sahibi yeni bir lider arayışından ziyade, mevcut başkandan kurtulmanın daha öncelikli bir konu olduğunu gösteriyordu. Nitekim Demokrat Parti, Başkan Bush’un karşısına bir un çuvalı çıkarmadı. Hatta, mevcutların içinden en iyisini tercih etti. Ancak, aday gösterdiği John Kerry’nin komşumu haklı çıkaracak şekilde seçimleri kolay kazanacağı şimdilik meçhul. Zira, son haftasına giren seçim yarışında iki adaydan birinin açık farkla öne çıktığı görülmüyor. Aksine, başa baş giden bir yarış söz konusu...
   <br>
    <br>
     Dört yılda bir yapılan başkanlık yarışının bu seferki anlamı çok farklı. Hem ABD hem de bütün dünya, tarihî bir seçime şahitlik etmeye hazırlanıyor. Geçmiştekilere kıyasla son dönemdeki en önemli başkanlık yarışlarından biri olan seçimler, hem ülkenin geleceği hem de uluslararası sistem açısından büyük önem taşıyor. Seçimlere bu kadar anlam yüklenmesine sebep ise dört yıl önce başkanlık koltuğuna oturan Bush’un izlediği politikalar. Özellikle 11 Eylül saldırıları sonrası Afganistan ve Irak’ın işgal edilmesi, dünyada büyük bir tepki topladı ve anti Amerikancılığın yükselmesine sebep oldu.
     <br>
      <br>
       Kararsızlar seçimi sürprize açık hale getiriyor
       <br>
        <br>
         Özellikle, Bush yönetiminde söz sahibi olan ve kendilerini yeni muhafazakarlar (neocon) olarak adlandıran grubun pervasız politikaları, bir zamanlar parmakla “örnek” gösterilen Amerikan tarzı demokrasiye olan inancın zedelenmesine yol açtı.
         <br/>
         <br/>
         Şimdi hemen herkes gelecek liderden ziyade mevcut başkanın gidip gitmeyeceğini merak ediyor. Genelde, John Kerry’nin seçilmesi ile ABD yönetiminde bir “üslup” değişikliği olacağı beklentisi hakim. Clinton döneminde Demokratların uyguladığı katılımcı yönetim anlayışının Kerry ile birlikte yeniden Beyaz Saray’da iktidara geleceği umuluyor. Ancak, mevcut hükümette söz sahibi olan neocon’ların o kadar kolay pes edeceği de sanılmıyor. Nitekim, yapılan kamuoyu anketleri iki aday arasında bir puanlık fark olduğunu gösteriyor. Seçimlere iştirakin yüzde 50’liler civarında olduğu ABD’de, halkın kararsız olması da yarışı sürprize açık hale getiriyor.
         <br/>
         <br/>
         Seçimlere iki hafta kala, oylamalarla ilgili olarak yüzlerce dava açılması, seçmen kayıtları ve oyların toplanmasıyla ilgili usulsüzlük iddiaları, elektronik oy verme makinalarındaki bozukluklar, 2000 yılındaki seçimlerde yaşananları hatırlatıyor. 4 yıl önceki seçimde Florida eyaletinde oyların pusula hatası yüzünden yanlış sayılması, bazı bölgelerdeki elektronik makinaların bozuk olması gibi sebeplerle tıkanmış ve seçim sonucu, yasal sürecin ardından ABD Federal Yüksek Mahkemesi kararıyla alınmıştı. Geçen dört yılda bu sorunların giderilmesi beklenirken, birçok eyaletin yanı sıra yine Florida’da aynı sorunların ortaya çıkmasından endişe ediliyor.
         <br/>
         <br/>
         Amerikalıların, özellikle bu yıl seçim sistemine karşı güvenini kaybettiği yorumları yapılıyor. Şüphesiz bu güven zedelenmesinin başlangıcı Amerikan hayat tarzını da derinden etkileyen dört yıl önceki seçimler. Cumhuriyetçiler, Clinton’ın Baba Bush’un ektiklerini biçtiğini iddia etse de, bir önceki dönemde bütçe fazlası veren ekonomik refah, kısa sürede iflaslar ve işsizlikle yüz yüze geldi. 11 Eylül’ün Bush hükümetinin hemen ardından yaşanmasını da yine komşumun yorumu ile aktaralım: “Amerikalılar, hangisinin daha büyük bir felaket olduğundan emin değil!”
         <br/>
         <br/>
         John Kerry farklı mı?
         <br/>
         <br/>
         Tabii burada ister istemez akla şu soru akla geliyor: “Kerry’nin Bush’tan farkı ne?” Demokrat lider, Bush’tan yaka silkmiş seçmen kitlesine, temiz demokrat geçmişi, geniş devlet tecrübesi ve Vietnam’da kazandığı madalyalarıyla önceleri “ilaç” gibi geldi. Bir kahraman olarak, vatandaşlarını saldırılardan korurken, etkin dış politikasıyla da Amerika’yı yeniden itibarlı kılacaktı. Savaşı durduracak, Amerikan askerleri evlerine dönecekti. En önemlisi, ekonomiyi yeniden diriltecekti.
         <br/>
         <br/>
         Ancak Kerry, adaylığının kesinleşmesinden bugüne kadar halkın beklentilerini karşılayacağına dair hiçbir güçlü işaret vermedi. Amerikan toplumu önünde, gerek ekonomik gerekse de güvenlik ve dış politika konularında Bush’tan farklı olduğunu bir türlü ortaya koyamadı. “Biz daha iyisini yaparız”dan ibaret söylemi, Bush’un söylediklerinin daha güzel ifadesinden ibaretti.
         <br/>
         <br/>
         Bu üslup farkı da üç kez yapılan Bush-Kerry açık oturumlarında görüldü zaten. 30 Eylül’deki ilk münazarada Kerry, “11 Eylül’e kızıp Irak’ı kuşatmak, Pearl Harbor baskınına kızıp Meksika’ya savaş açmaktan farksızdır. Savaşı kazanmak generallerin işiydi, barışı kazanmaksa başkanın” sözleri ile kamuoyundan büyük destek topladı. Tartışma sırasında Bush’un rakibi için söylediği en belagatlı cümle ise şuydu: “Kerry’nin tek tutarlı yanı tutarsızlığı.”
         <br/>
         <br/>
         Güvenlik sendromu ağır basıyor
         <br/>
         <br/>
         Bush, bu konuda çok da haksız değil... Çünkü, Afganistan ve Irak savaşlarının gölgesinde yapılan savaş altında yapılacak seçim, Demokratlar için tam bir kaos oldu. Daha önceki seçimlerde iç politik meseleler öne çıkarken, bu kez Irak konusu tartışmalara damgasını vurdu. Kerry, milliyetçi duygularla şişirilmiş güvenlik krizi ortamında, 11 Eylül’le şoka uğrayan ve her gün terör endişesi ile yatıp kalkan Amerikan toplumunun karşısına net bir “barış” söylemi ile çıkamadı. “Barış” yerine “etkin savaş” ya da “doğru savaş” söylemlerini tercih etti. Mevcut yönetimin “saldır-sindir” politikasından bezen aydın ve barış yanlısı kesimlerin daha net beklentileri boşa çıktı. Güvenliği ciddiye alanlarsa, iyi konuşan ama ne yapacağı belli olmayan bir Kerry yerine düz konuşan ama ne yaptığı belli olan bir Bush’u daha tutarlı görüyorlardı. Nitekim her üç münazarada Kerry kamuoyunun beğenisini topladı. Ancak, Bush’un “güvenli Amerika” söylemi daha etkili oldu ve anketlerde öne geçti.
         <br/>
         <br/>
         Amerikan seçim sistemi ve işleyen devlet mekanizması dikkate alınırsa başkanların devlet politikasında olağandışı değişiklikler yapamayacağı görülür; ancak yine de etkili olacakları şüphesizdir. Uzmanlar, Kerry’yi şahıs olarak değil de bir Demokrat olarak değerlendirdiklerinde, Kerry ile birlikte üst yönetim grubunu oluşturacak partili idarecilerin, devletlerarası ilişkilerde daha aklı selim davranacağını ve ABD’deki hayatın kısa sürede normale döneceğini umuyor. ABD ve dünyada her şeyin düzelmesi için, Bush’un çevresini saran neocon’ların etkin makamlardan uzaklaşmasını yeterli görenler de az değil. Ancak, son dört yılda izlenen politikaların hem içeride hem de dışarıda meydana getirdiği olumsuz tablonun kısa zamanda düzelmesi çok da kolay değil.
         <br/>
         <br/>
         Oyların rengini belli eden faktörler
         <br/>
         <br/>
         Seçimde, tercihleri gösteren bir takım faktörler var. Bunların başında coğrafî dağılım geliyor. ABD’nin doğu ve batısındaki okyanusa yakın ve kıyısı olan eyaletlerin çoğu Demokrat Parti’ye sıcak bakıyor. Ortada kalan bölüm ise ağırlıklı olarak Cumhuriyetçi. Kıyı bölgelerdeki nüfusun orta kesimlerin birkaç katı olduğu da unutulmamalı. Bu iki gerçek birleşince şu sonuç çıkıyor ortaya: Göç alan eyaletler Demokrat, almayanlar ise çoğunlukla Cumhuriyetçi. Amerika’nın yeni göçmenleri, Demokratların haklarını daha çok koruyacağına inanıyor. Eski göçmenler de daha muhafazakar ve daha güçlü olduğuna inandıkları Cumhuriyetçileri tercih ediyor.
         <br/>
         <br/>
         Artık etkisini büyük oranda yitirse de oy renginde etkili bir başka husus da kuzey-güney ayrımı. Amerika tarihinde, köleliği destekleyen Güneylilerle karşı olan Kuzeyliler arasında yaşanan iç savaşta, galip gelen Kuzey tarafındaki eyaletlerin çoğunluğu Demokrat; Güney eyaletlerin çoğu da Cumhuriyetçi eğilimli. Nüfusun yaklaşık yüzde 10’unu oluşturan zencilerin yüzde 80’i de Demokratlara destek veriyor.
         <br/>
         <br/>
         En fazla seçici oya sahip eyaletler
         <br/>
         <br/>
         Burada, en fazla seçici oya sahip sekiz kilit eyalet seçimlerde belirleyici rol oynayabilecek. Bu eyaletler ve seçici oyları şöyle: California (55), New York (33), Teksas (32), Florida (25), Pennsylvania (23), Illinioi (22), Ohio (21) ve Michigan (18).
         <br/>
         <br/>
         ABD seçim sisteminde seçmenler, her eyalette, ABD başkanını seçecek olan Cumhuriyetçi Partili ve Demokrat Partili ‘’seçici delegeleri’’ belirlemek üzere oy kullanıyor. Seçici delegeler, genellikle partilerin güvendiği kişiler tarafından belirleniyor. Her bir eyaletin, büyüklüğüne göre en az 3 seçici delegesi bulunuyor. California eyaleti, 55 seçici delegeyle en fazla güce sahip eyaletlerden biri. Bir eyalette, en fazla seçici delegeyi hangi parti çıkarmışsa, eyaletin bütün seçici delegelerini o parti almış oluyor. Bütün eyaletlerdeki toplam seçici delege sayısı olan 538’in 270’ini kazanan, ABD başkanlığını da kazanmış oluyor.
         <br/>
         <br/>
         Seçim gecesi sonuçların belli olmasına karşılık, ABD başkanını resmen seçme işlemi, 13 Aralık’ta, seçici delegelerin, bulundukları eyaletin başkentindeki kongre binasında başkanı seçmek üzere verdikleri oyla belirleniyor. Yapılan son değerlendirmelere göre Başkan Bush, 222 seçici oy almasını sağlayacak şekilde 26 eyaleti garantilemiş görünüyor. Senatör John Kerry ise 16 eyalet ve başkent Washington ile birlikte 217 seçici oyu garantilemiş bulunuyor. Bu durumda, adayların başkanlığı kazanmaları için gereken 270 seçici oya sahip olabilmeleri için, çekişmeli sekiz eyaletteki sonuçlar belirleyici olacak. Seçimlerin son haftasına girilirken Bush’un, çekişmeli eyaletlerdeki seçici oyun 48’ine, Kerry’nin ise 53’üne ihtiyacı olduğu anlaşılıyor.
         <br/>
         <br/>
         Oyların rengini etkileyen bir başka sebep ise ekonomik tercihler. Amerikalı seçmenler, genelde ekonomiyi canlı tutacağına, iş imkanlarını ve maaşını artıracağına, refah düzeyini yükselteceğine inandığı parti ve adayı tercih ediyor. Ayrıca, devlet ve toplum yapısındaki katmanlar da oyun renginde etkili. Devlet memuru olarak maaş alan çoğu bürokratın Cumhuriyetçi olduğunu söylemek yanlış olmaz.
         <br/>
         <br/>
         Pentagon ve savunma ağırlıklı devlet sektörü çoğunlukla beyaz Amerikalı tabir edilen Cumhuriyetçi bazı grupların elinde; tıpkı iç güvenlikten sorumlu diğer devlet kurumları gibi. Bu kesim için ABD her zaman güçlü ve savaşa hazır olmalıdır. Bunun da yolu Cumhuriyetçi hükümetlerden geçer ve ülkenin hasbelkader Demokratların elinde olması tam bir felakettir.
         <br/>
         <br/>
         Sadece maaş alanların değil, devletle iş yapan özel sektörün de çoğunlukla Cumhuriyetçi olduğunu söylenebilir. Ülkenin en güçlü firmaları olan silah ve petrol üreticileri başta olma üzere devlet dairelerine bilgisayar programı yazanlardan, havaalanlarında güvenlik hizmetleri veren taşeron firmalara kadar devletle para ilişkisi olan işadamları ve üst düzey yöneticiler varlıklarının devletle kaim olduğunun farkındadır. Bu grupların da tercihi Cumhuriyetçi Parti’dir.
         <br/>
         <br/>
         Türk kökenli Amerikalıların oy tercihi
         <br/>
         <br/>
         Oy hakkına sahip Türklerin parti tercihi hiç de kolay değil. Kendini Demokrat ya da dindar kabul eden bir Türk, Demokrat Parti’ye oy verince kürtaj ya da eşcinsel evliliğe sıcak bakan insanlarla kendini ayna safta bulabiliyor. Cumhuriyetçileri tercih edince de ‘para babaları’nın hakimiyetini onaylamış oluyor. 15-20 yıl önce gelip “dönüşümünü” tamamlamış Türkler için bu artık bir sorun değil. Amerika’daki hayat akışı adreslerini çoktan belirlemiş durumda. Onlardan daha idealist olanlar ve yeni Amerikalı Türkler için seçimlerdeki mihenk taşı halen Türkiye’nin çıkarları. Onlar da Türkiye’den gelen mesajlara göre yönlerini belirlemeye çalışıyorlar.
         <br/>
         <br/>
         ABD’de yaşayan Türkler hakkında net bir rakam yok. Konuşulan rakamlar 200 binle bir milyon gibi çok farklı değerler. Türklerin nüfus yoğunluğu daha çok New York, New Jersey, California, Wisconsin, Teksas ve Florida’da. Bu bölgeler aynı zamanda seçimin kaderine tesir eden eyaletler. Seçimi kazanmak için yeterli olan 270 oyun 170’i bu eyaletlerden geliyor. Bu durum da Türklerin önemini artırıyor.
         <br/>
         <br/>
         Daha az nüfusa sahip bazı gruplar organize olarak seçim döneminde sosyal ve kültürel hakları için partilerle kıyasıya pazarlık yapıyor. Eskilerin yanında, hemen her eyalette kurulan Türk vakıf ve kuruluşlarının gelecek seçimlerde Türkleri daha çok söz ve itibar sahibi yapacakları umuluyor.
         <br/>
         <br/>
         Sonuç olarak, başkanlık seçimi savaşların gölgesinde yapılıyor. Seçmenlerin çoğu, Kerry’yi çok beğendiğinden değil, Bush’a olan kızgınlığından kaynaklanan bir iç protestoyla oy kullanacak muhtemelen. Bakalım sandıktan kim başkan olarak çıkacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 596 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17153), [web.archive.org (arşiv bağlantısı)](http://web.archive.org/web/20050221220401/http://www.aksiyon.com.tr:80/yazdir.php?id=17153)
