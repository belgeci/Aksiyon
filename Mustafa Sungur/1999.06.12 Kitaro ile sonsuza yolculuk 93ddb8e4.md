# Kitaro ile sonsuza yolculuk

*Mustafa Sungur 1999.06.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sahne zifiri karanlık. Salonda çıt yok. Bir Japon kızının siyah ve sade mahalli kıyafeti ile sahnenin ön köşesine doğru sessizce süzüldüğünü onu takip eden mavi ışık huzmesinden anlayabiliyoruz.
  </font>
 </div>
 <div id="newsText">
  <font class="detail-text">
   Yerde asılı duran iki tane gongun yanına gelince duruyor ve diz çöküyor. Bir süre hareketsiz kalıyor. Bu duruştaki ciddiyeti ancak bir heykel tarif edebilir. Yüzünde bir sinir bile hareket etmeden kolunu tek hamle ile kaldırıp gongun saçağından tutuyor ve salonu dolduran tek çınlama ile sessizliğe son veriyor. Gongun "seneler süren" yankısı diniyor, ardından bir daha ve bir daha. Ve sonra bir ruh edası ile geldiği karanlığa çekilip sessizce kayboluyor... Kitaro, konserden sonra görüştüğümüz locada bizi tanıştırmasaydı, çoğu kişi gibi ben de, 3 saatlik konser boyunca bütün görevi, gonga birkaç vuruş yapmak olan Azusa Fujii'nin sadece bir hayal olduğuna inanacaktım.
   <br/>
   <br/>
   Kemanımla sana bin ses...
   <br/>
   <br/>
   Kitaro'nun ekibi tek kelime ile mükemmel. Özellikle eşsiz kemanıyla Yayoi Sawatari'nin eserlerdeki payı büyük. Kitaro'yu bir yana koyup başarının yarısını ona versek çok değil. 20 yaşlarındaki bu genç kızın bir tüy gibi özenle tuttuğu kemanının yayı, kemanın tellerinde mi yoksa kalbinizin üç ana damarı üzerinde mi dolaşıyor ancak dinleyince karar verebilirsiniz. Keman değil, kalbinizi çalıyor.
   <br/>
   <br/>
   Orkestrada Japon olmayan tek kişi Amerika'nın en ünlü bateristi Doane Perry. Kitaro, New Millineium konser serisi için onu tercih etmiş ve yanılmamış. Bütün parçalarda ve hele davul sololarından olan Spirit of Taiko'da Kitaro'ya birebir uyum sergiliyor. Bunun ne demek olduğunu anlamak kadar anlatmak da zor olsa gerek.
   <br/>
   <br/>
   Kitaro ile uzaya yolculuk
   <br/>
   <br/>
   Azusa'nın gong vuruşları, "uçuş"un ilk işareti oluyor. Biraz sonra mor bir ışık huzmesi, salonun ortasında, bir kokpit edasındaki 4 keyboard'un önünde oturan Kitaro'nun yüzünü aydınlatıyor. Bilmeyen biriki seyircinin alkışları, sert bakışlar ve homurdanmalarla bir iki saniye içinde kesilince Kitaro'nun parmakları tuşların üzerinde dolaşmaya başlıyor.
   <br/>
   <br/>
   Kojiki albümünden Koi'nin kulağınızı okşayan melodisi ne kadar yumuşak da olsa aslında şunu fısıldıyor: Emniyet kemerlerinizi bağlamayı unutmayın! Seyirciler koltuklarına iyice yerleşiyor... Hazırız kule!
   <br/>
   <br/>
   Mandala albümünden Planet'le pistin başına kadar geliyoruz, Dance of Sarasvati'nin güçlü ve dalgalı melodisi, yükselen hızı ve tekerleklerin pistteki son titreşimlerini andırıyor. İçinizin burkulmasından havalandığınızı hissediyor ve sanki bir anons duyuyorsunuz:
   <br/>
   <br/>
   "Sayın yolcularım, kaptan pilotunuz Kitaro konuşuyor. Yaşadığınız müzik dünyasından ayrılmış bulunuyoruz. Biraz sonra atmosferin dışına çıkacağız. Gözüm kapalı olduğu için güzergahı ve yüksekliğimizi bilemiyorum. Zaten uzay aracımız nota boşluklarına düştüğünde çoğunlukla kendimden geçerim. Ama hiç telaşlanmayın çünkü yedek pilot, paraşüt ve acil çıkış kapılarımız yok. Hepinize iyi uçuşlar diliyorum."
   <br/>
   <br/>
   Bu adam... Bu adam...
   <br/>
   <br/>
   İki büyük ve iki küçük keyboard'u kapalı gözleri ile nasıl çalıyor? Kendine bile hükmedemeyen bu adam ekibine, salona ve dinleyenlerine nasıl hakim olabiliyor? Kendini kaybederken bu sesi nereden buluyor?
   <br/>
   <br/>
   Bizim sekiz notamız onun keyboard'unda eriyor. Belki de onun için davulun başına geliyor, ah o davulun başına neler geliyor! Hareketlerini izleyemediğiniz iki tokmakla parçalıyor. Şiddet mi? Hayır. O kahredici sakinliği ile yapıyor bunu. Sonra hiç bir şey olmamışçasına yerine dönüyor ve bu kez kendi notalarını tüketiyor.
   <br/>
   <br/>
   Ruh kesilmiş bedeninin şuursuz hareketlerine dans demek mümkün mü? O mu sesleri yoksa sesler mi onu salındırıyor? Belki melodiler tuşlarından kurtulup parmakları arasında dans ediyor ve belki de notalarla dans ediyor. Müziği bir yana, saçları bir yana savruluyor. Uzun saçları, terden sırılsıklam olmuş yüzüne yapışıyor farkında değil, parça bitiyor kendinde değil, alkışlar kopuyor, salon yıkılıyor umurunda değil...
   <br/>
   <br/>
   Çünkü, bu adam normal değil. Parmakları ile çalıp kulakları ile dinlemiyor. Yüreği ile çalıyor ve yine yüreği ile dinliyor. Her bir nota Kitaro'yu yaralıyor. Davulun her tokmağı, keman yayının her hareketi, gitar mızrabının her hamlesi bir ok yemişçesine onu sarsıyor. Evet çile çekiyor, acıyor, kanıyor, yalvarıyor, kıvrım kıvrım kıvranıyor.
   <br/>
   <br/>
   Hey Kitaro! Allah aşkına bizi nereye götürüyorsun? Kulağımıza dalga dalga vuran bu ses hangi okyanusun? Başımızın üstünden geçip giden ve geride ciğer parçalayıcı bir si notası bırakan bu gezegenin adı ne? Bu gürül gürül melodi gök taşlarının kulakları sağır eden uğultusu mu, yoksa senin çaresiz yakarışların mı? Göğüs kafesimizi titreten bu infilaklar nedir Kitaro?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5174-kitaro-ile-sonsuza-yolculuk.html), [web.archive.org (arşiv bağlantısı)](http://web.archive.org/web/20120719094053/http://www.aksiyon.com.tr:80/aksiyon/haber-5174-kitaro-ile-sonsuza-yolculuk.html)
