# Obama’nın en zor yılı

*Mustafa Sungur 2010.12.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başkan Obama ve Amerikan halkı için 2010 nasıl geçti? Bu yıldaki icraatlar 2012’deki seçimlere nasıl yansıyacak? Obama ve ABD’nin işi zor görünüyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    2010, ABD için ne ifade ediyor ve Amerikalılarca nasıl hatırlanacak? Kısaca bir göz atalım. Obama’nın başkan seçilmesi sonucunu getiren savaş ve ekonomik kriz süreci, hâlen kontrol altına alınabilmiş değil. Bush döneminde başlayan ve mortgage krizi ile patlak veren ekonomik durgunluk batan bankalar, yıkılan dev şirketlerle Amerikalıların ümitlerini derinden sarstı. Kapanan yüz binlerce iş yeri zaten yükselmekte olan işsizlik oranlarına zirve yaptırdı.
   </p>
   <p class="MsoNormal">
    Obama’nın “Irak’tan çekileceğiz” açıklamasıyla birlikte bölgede yükselen çatışmalar, çekilme sürecinin kuşatmadan daha sancılı olacağının habercisi. Afganistan’da elle tutulur bir başarı hâlen sağlanamamışken, Amerikalı asker ve diplomatların yüreklerini ağızlarına getiren bir krizin ayak sesleri duyuluyor: Pakistan... Ve yılın sonunda bütün bu sorunların üzerine tüy diken Wikileaks skandalı...
   </p>
   <p class="MsoNormal">
    Velhasıl, en iyimser gözlemciler bile, Amerikalıların, ne bireysel bazda ne de devlet bazında 2010’u iyi hatıralarla yâd edeceğini söyleyemez. Eylülde yayımlanan resmî rapor, her şeyi anlatmaya yeter: Amerikan halkının dörtte biri yoksulluk sınırının altında.
   </p>
   <p class="MsoNormal">
    Başkan olduğundan beri, sebebi kendisi olmayan dev gibi sorunlarla boğuşmak zorunda kalan Obama, Amerikan tarihinin en şanssız başkanlarından biri olsa gerek. Irkçılıktan sıyrılamamış kurulu düzen, gizli direnişiyle, hem Obama’nın elini kolunu bağlamaya hem de bir siyahı başkan seçenlere iyi bir ders vermeye çalışıyor. Obama buna rağmen, halkın desteği yanında geniş ufkuyla iyi şeyler yapmayı da başardı.
   </p>
   <p class="MsoNormal">
    2010’u Obama ile birlikte Amerikan tarihine yazacak en büyük olayın, Sağlık Reformu olduğu söylenebilir. Hiçbir başkanın başaramadığı bu reform, bütün direnişlere rağmen Obama tarafından hayata geçirildi. Hâlen nasıl yapılacağı tartışılıyor olsa da daha geniş kitlelere sağlık hizmeti götürecek Avrupavari bir sağlık sigortası yolundan dönüş artık çok zor. Fakir aile çocuklarının sağlıklı beslenmesine yönelik diğer bir reform da aralık ayı başında First Lady Michelle’in hususi katkılarıyla gerçekleştirildi.
   </p>
   <p class="MsoNormal">
    Obama’nın Eğitim Reformu sayılacak bir uygulaması da başarı hanesine çoktan yazıldı. Geçen martta, matematik ve İngilizce derslerinde bütün Amerika’da standart eğitim ve ölçme uygulaması kanunlaştırıldı. Daha önce her eyaletin uygulaması ve standartları farklıydı.
   </p>
   <p class="MsoNormal">
    Obama’nın diğer dev bir reformu olarak değerlendirilen Göçmen Reformu ise Senato’ya takıldı; hem de kendi partisinden beş senatörün muhalefeti ile. Bu yenilgi Obama’nın hayallerini yıkacak mı yoksa kamçılayacak mı, zaman gösterecek.
   </p>
   <p class="MsoNormal">
    Vergi indirimi Obama’nın Cumhuriyetçilerle uzlaşı arayışının ilk adımı oldu. Daha önce sadece fakirler için planlanan indirim, muhalefetin baskısıyla zenginleri de kapsayarak geçen günlerde Beyaz Saray’da imzalandı.
   </p>
   <p class="MsoNormal">
    Bu yılın kasım ayı, Obama’yı sarsacak bir seçim kaybıyla tarihe geçti. Demokratlar, Kongre’deki üstünlüklerini büyük bir farkla kaybederken, Senato’da kıl payı bir farkla çoğunluklarını korudu. Bu yenilgiyle, Obama’nın gelecek dört yılını da belirleyecek 2012 seçimleri daha bir önem kazandı.
   </p>
   <p class="MsoNormal">
    2010, Obama için terk edilişler yılı da oldu. Ekonominin bir numaralı ismi Lawrence Summers ve Beyaz Saray’da başkanın ekibinin başı olan Rahm Emanuel, eylül ayı içinde istifa etti. Ekimde de Amerikan Millî Güvenlik Danışmanı General James Jones görevinden ayrıldı. Obama’nın gözünün yaşına bakmadan görevden aldıkları da yok değildi. Bunlardan en ünlüsü, başkanın savaş politikasını eleştiren Afganistan Kuvvetleri Komutanı General Stanley Mcchrystal’dı.
   </p>
   <p class="MsoNormal">
    2010’un en şanssız devlet adamları New York’luydu. New York milletvekili Charles Rangel, kiralık evinin gelirinden vergi ödemediği ve New York Valisi David Paterson da bedava maç bileti kabul ettiği için soruşturmaya tabi tutuldu ve suçlu bulundular.
   </p>
   <p class="MsoNormal">
    Bu yılın nisan ayı en büyük çevre felaketlerinden birine sahne oldu. Meksika Körfezi’nde yerin 1500 metre altında bulunan BP kuyusundaki patlamada 11 kişi ölürken 172 milyon galon petrol denize aktı.
   </p>
   <p class="MsoNormal">
    “Amerika’nın güvenliği” konusu, 11 Eylül’den bu yana ilk kez 2010’da bu kadar gündeme geldi. Yılın başında, vücuduna sardığı bomba ile uçağa binen iki Nijeryalı’nın yanı sıra New York Times Square’de bombalı araç park eden iki Mısırlının yakalanması kırmızı alarm verdirdi. Hava alanlarında aşırı güvenlik taramaları başlatıldı. Amerikan güvenlik görevlileri ilk kez Amerikalı radikal Müslümanları gündemine aldı. Bu kişiler sadece Ortadoğu kökenliler değil, sonradan Müslüman olup radikal gruplara katılan Amerikalılardı.
   </p>
   <p class="MsoNormal">
    2010 Amerika’da ırkçılığın yükseldiği bir yıl da oldu. Amerikan Adalet Bakanlığı itiraz etse de Arizona eyaletinde polise yabancılara kimlik sorma ve illegalleri sınır dışı etme hakkı tanındı. Diğer bazı orta ve güney eyaletleri de bu uygulamaya sıcak bakıyor. Havaalanlarından başlayan, bazı okul ve devlet dairelerinde hissedilen ayrımcı uygulamalarla 11 Eylül’den beri ilk kez Müslümanların da kendilerini daha tedirgin hissettikleri bir yıl oldu 2010. Bunun en belirgin uygulaması New York’un Manhattan bölgesine yapılmak istenen caminin engellenmeye çalışılması oldu. Caminin Sıfır Noktası’na yakınlığı bahane edilen tartışmalar hâlen bitmiş değil.
   </p>
   <p class="MsoNormal">
    Türk-Amerikan ilişkileri de bu yılın negatif akımından etkilenmedi değil. İki ülke 2010’da birkaç ana başlıkta sürtüşme yaşadı. Bunlar; başta İran olmak üzere Ortadoğu politikası, Mavi Marmara gemisi ile tırmanan İsrail gerilimi, nükleer silahlar ve Ermeni Soykırımı Tasarısı konularıydı. Aslında her şeyi bir cümleye sığdırırsak şunu söyleyebiliriz: Amerika’nın yeni ve tecrübesiz ekibi, Amerika’nın eski politikasını yürütmek isterken; Türkiye’nin eski ve tecrübeli ekibi, Türkiye’nin yeni politikasını uygulamak istiyordu. Şüphesiz sorunlar çıkacaktı ama her iki tarafta da vazifesinin şuurunda olan insanlar vardı.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=394E2E16746579C952B25870CB0A109D?newsId=28269), [web.archive.org (arşiv bağlantısı)](http://web.archive.org/web/20121101115825/http://www.aksiyon.com.tr:80/aksiyon/newsDetail_getNewsById.action;jsessionid=394E2E16746579C952B25870CB0A109D?newsId=28269)
