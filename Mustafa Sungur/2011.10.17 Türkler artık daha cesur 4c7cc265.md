# Türkler artık daha cesur

*Washington 2011.10.17*

<font class="agenda2NewsSpot">
 Türk-Amerikan ilişkilerine yön veren kurumlardan biri olan ABD Meclisi Türkiye Çalışma Grubu (CSGT) Müdürü Esra Alemdar’a göre, yakın zamana kadar Türkler, haklı fikirlerini bile korka korka açıklardı. Ancak son yıllarda bir cesaret patlaması yaşanıyor.
</font>
<font class="newsDetail">
 <p>
 </p>
 <p>
 </p>
 <p>
 </p>
 <p class="MsoNormal">
  Washington’un dar ve kasvetli sokakları, her gün binlerce senaryonun yazılıp sahnelendiği, acemi ve usta oyuncuların rol çalmaya çalıştığı aksiyon sahneleri gibi uzadıkça uzar. Büyük senaryoların başkenti bu küçücük şehir, bütün eleştirilere rağmen, kurum ve kuruluşları ile günümüzün devlet ve demokrasi kelimelerinin tarifi gibidir.
 </p>
 <p>
 </p>
 <p class="MsoNormal">
  Amerika’da millet iradesini temsil eden Kongre’nin üstünde dünyevi hiçbir güç yoktur. Başkan dâhil her bir kişi, her bir kurum, Amerika’yı ilgilendiren her meselede ancak Kongre’yi ikna ederek sonuç alabilir. İşte bunun için, Washington’da, Amerikan Kongresi mensuplarını ikna etmeye yönelik yüzlerce lobi şirketi, think tank kuruluşu, konfederasyon, uluslararası dernek ve vakıf bulunur.
 </p>
 <p>
 </p>
 <p class="MsoNormal">
  Bu kuruşlardan belki de en ilginci Amerikan Kongresi Eski Üyeleri Derneği’dir (Former Members of Congress -FMC). 1970’te kurulan ve 1980’de Kongre’ye bağlanan FMC’nin ilk amacı, emekli Kongre üyelerinin beceri ve birikimlerinden faydalanmak olmuşsa da zamanla başka görevler de üstlenmiş. Derneğin adı, emekliler kulübünü andırsa da gerçek bunun çok ötesinde. Kurumun Türkiye’de tam bir karşılığı olmamakla birlikte, tarife en yakın duran oluşum “Encümen-i Daniş” denebilir. Fakat dev kadar büyük farklarla: Meclise bağlılık, şeffaflık, resmiyet ve kanunlara riayet!
 </p>
 <p>
 </p>
 <p class="MsoNormal">
  FMC; ABD Meclisinde aktif ve emekli bine yakın üyesi, Kongre’ye direkt bağlılığı, sorumlulukları ve işleviyle hem bir lobi şirketi hem bir düşünce kuruluşu hem de bir uluslararası ilişkiler komitesi gibi. ABD’de ne hükümete ne bir partiye bağlı olmadığı gibi devletin parasını da kullanmaz. Mali kaynakları, eski Kongre mensuplarının bağışları ve FMC vasıtası ile ABD ile ilişkilerini düzenlemek isteyen Amerika içi ve dışı kurum ve kuruluşların aidatlarıdır. Her iki yılda bir yapılan seçimlerle sürekli değişen senatörve milletvekillerine karşılık FMC, değişmezliğiyle devletin istikrar ve sürekliliğinin garantisi hâline de gelmiş. Bir yandan Kongre’nin ufkunu açan, projeler üreten, öte yandan partiler üstü kalabilen, kâr amacı gütmeyen, aynı zamanda devlete yük de olmayan FMC’ye ‘şudur’ demek mümkün değilse de Amerikan politikasını şekillendiren ana unsurlardan biridir demek yanlış olmaz.
 </p>
 <p>
 </p>
 <p class="MsoNormal">
  FMC çatısı altında, uluslararası ilişkileri hedefleyen sadece üç çalışma grubu oluşturulmuş. Almanya, Japonya ve Türkiye... Yüzlerce ülke arasından sadece bu üçün arasına giren Türkiye’nin Amerika için ne denli önemli olduğunu anlamak zor olmasa gerek. ABD Meclisi Türkiye Çalışma Grubu (The Congressional Study Group on Turkey –CSGT) FMC’nin çatısı altında bulunmakla birlikte, yoğun aktiviteleri ve etkin işlevi sayesinde zamanla FMC’den daha çok tanınır hâle gelmiş. 2005’te kurulan CSGT bu kısa süre içinde Türk-Amerikan ilişkilerine yön veren kurumlardan biri olmuş. Amerika’da Kongre ve Beyaz Saray’la muhatap olan kurum, Türkiye’de de en üst seviyeden devlet adamlarıyla ilişkiler kurmuş. Türkiye ve Amerika’yı ilgilendiren her konu hakkında yüzlerce seminer ve toplantıya ev sahipliği yapan CSGT, aynı zamanda ABD’li Kongre üyeleri ve bürokratları da Türkiye’ye götürerek resmî temaslarda bulunuyor.
 </p>
 <p>
 </p>
 <p class="MsoNormal">
  ABD Meclisi Türkiye Çalışma Grubu’nun başında bulunan kişi 26 yaşındaki genç bir Türk kızı. Adı Esra Alemdar. Endişe etmeyin, Polat Alemdar’la bir akrabalığı yok! İlk sorum zaten o oldu. Uzun süredir Amerika’da olduğu için Türk dizilerini seyredemediğini söylüyor. Aslında buna hiç vakti olamayacağını kısa hayat hikâyesini okuyunca anlayacaksınız.
 </p>
 <p>
 </p>
 <p class="MsoNormal">
  Esra Alemdar, üniversite öncesi eğitimini doğduğu Ankara’da tamamladıktan sonra, Bill Clinton da dâhil politikacı yetiştirmesiyle ünlü Amerika’nın en prestijli üniversitelerinden biri olan George Washington Üniversitesi’nden kabul almış. Okulun henüz birinci yılında, Bush hükümeti döneminde Beyaz Saray’a stajyer olarak kabul edilmiş. ABD üniversitelerinde okuyan on binlerce asil Amerikan öğrenci için bile Beyaz Saray’da staj yapmak sadece bir hayalken, kendisinin tercih edilme sebebini şöyle izah ediyor: “Hem lise hem de üniversitedeki yüksek notlarımın etkisi olduğunu düşünüyorum. Diğer bir stratejik sebep de o yıllarda Irak savaşının başlaması olabilir. Zira Amerikan hükümetinin gelecekte hem Türkiye hem de bazı bölge ülkeleri ile ilişkileri için politika üretecek beyinlere ihtiyacı doğmuştu. Belki de en önemli etken, beni Beyaz Saray’a teklif eden okuldaki profesörüm olmuştur. Her derste bazen sert tartışmalara sebep olacak fikirlerimle ilgisini çekmiştim. ‘Ermeni soykırımı’ sözünü kullandığında profesörü acımasızca eleştirdiğim için sınıftan çıkarıldığım da vaki oldu.”
 </p>
 <p>
 </p>
 <p class="MsoNormal">
  Hem annesi hem de babası Kayserili. Ailesinin kendisini, şahsını değil ülkesini temsil edecek şekilde yetiştirdiğini ve hâlen bu ideal için çalıştığını söylüyor. Amerika’da bir Türk ve bir genç kız olarak kısa sürede iyi yerlere gelebilmesini, bu idealin peşini sürmesine bağlıyor. Diğer gençlere de şu mesajı veriyor: “Bazen bir şeyler için çalışır didinirsiniz ama olmaz. Ama bazen de her şey çorap söküğü gibi kolayca geliverir. Allah önüme imkânları cömertçe serdi, ben de gayret ederek bunları değerlendirmeye çalıştım. Türk gençleri iyi bir hedef seçip zorlukları göze alıp gayretlerinde yorgun düşmezlerse bir gün mutlaka kapılar açılacaktır.”
 </p>
 <p>
 </p>
 <p class="MsoNormal">
  Mezuniyet sonrası, ATAA adlı Türk derneği ve Azerbaycan Kongre Grubu ile kısa bir süre çalıştıktan sonra bir konferansta tanıştığı ABD Milletvekili Robert Wexler’in davetiyle Kongre için çalışmaya başlayan Alemdar, yine kısa bir süre sonra hâlen çalıştığı FMC genel başkanının teklifi ile bu kuruluşta önce stajyer, sonra da Türkiye Çalışma Grubu’nun müdürü olmuş.
 </p>
 <p>
 </p>
 <p class="MsoNormal">
  Alemdar, ABD Meclisi Türkiye Çalışma Grubu’nun faaliyetlerini şöyle anlatıyor: “Türk-Amerikan ilişkilerinde etkili olabilecek önemli insanlarla buluşuyoruz. Bu kişiler cumhurbaşkanları, başbakanlar, bakanlar ve milletvekilleri olabileceği gibi diğer bürokratlar da olabiliyor. Bazen de iki ülkenin muadil birimlerini buluşturuyoruz. Bu toplantı ve seminerler tamamen basına kapalı ve ‘off the record’. FMC ve CSGT partiler üstü olduğu ve hükümeti de temsil etmediği için devlet adamları ve bürokratlar da bir bakıma bir stresten arınmış oluyor. Böylelikle iki ülke ilişkilerini geliştirecek parlak ve farklı fikirlerin doğması daha mümkün oluyor. Türkiye’nin son yıllarda yükselen ekonomik göstergeleri yanında, dünyada etkin bir güç hâline gelmesi, Ortadoğu açılımları, burada ilgi ile izleniyor. Bunlar kimilerini mutlu ederken kimilerini de endişelendiriyor. Türkiye’nin ilerlemesi, değişmesi, neredeyse farklı bir ülke hâline gelmesini beğenenler de var, eleştirenler de...”
 </p>
 <p>
 </p>
 <p class="MsoNormal">
  Alemdar, bir ABD meclis grubunun Türkiye ziyareti esnasında, Ermeni Patrikhanesini de ziyaret ettiklerini, Amerikalı milletvekillerinin, patriğin AK Parti hükümetini övmesi karşısında şoke olduklarını anlatıyor: “Çünkü patrikten duydukları ile Amerika’daki Ermeni lobisinin anlattıkları birbirinden çok farklıydı ve milletvekilleri birinci ağızdan farklı bir gerçeği öğrenmiş oluyordu.”
 </p>
 <p>
 </p>
 <p class="MsoNormal">
  Yıllardır Amerika Kongresi ile birlikte çalışırken, Türk ve Amerikalı politikacıların birbirlerine benzemeyen çok yönleri olduğunu keşfeden Alemdar, en büyük farkın düşündüğünü korkusuzca ifade etmek olduğunu söylüyor. “Amerikalı politikacılar, çok örneği olduğu gibi, başlarını derde sokacağını bile bile aklına geleni söylemekten çekinmezken; Türkler, haklı fikirlerini bile korka korka açıklarlardı. Ancak son yıllarda bir cesaret patlaması yaşandığını kolaylıkla söyleyebilirim ki bu benim çok hoşuma gidiyor. Bu, Türkiye’nin gelişmesi ve kendine güven duymasıyla da paralel olmalı. Bazı Türk politikacıların bir yönü var ki burada benzerini görmek mümkün değil: Kabadayılık! Bugünlerde iyice azalmakla birlikte, Amerika’da çok itici bulunduğu kesin. Bir grup politikacı da inandığını değil de karşısındakini memnun edeceğini düşündüğü şeyleri söylüyor ki bu da iletişimi verimsiz kılıyor. Daha da kötüsü muhatabını kendinden üstün gördüğü izlenimini uyandırıyor. Fakat dediğim gibi son yıllarda bu tür örneklerle daha az karşılaşıyoruz. Özellikle bakan seviyesinde Türk politikacıların iletişiminde hiçbir eksiklik yok. Amerikalı muhatapları ile kıran kırana pazarlık yapabiliyorlar.”
 </p>
 <p>
 </p>
 <p class="MsoNormal">
  Başkan Obama ve Başbakan Erdoğan kıyaslaması da hayli ilginç Alemdar’ın: “Obama, zaten zenci ve Erdoğan da sistemin zencisiydi. İkisi için de önceleri böyle bir ihtimal bile görülmüyordu fakat kader ikisini de bulunduğu toplumun başına getirdi. İkisi de çok özel insan. Bence ikisi de topluma ümit verdiği için seçildiler. İkisini farklı kılan en büyük unsurlardan biri de üstün hitabetleri. Bir şey anlattıklarında inanmamanız neredeyse imkânsız. İkisinin de inanılmaz bir aurası var. Daha salona girdiklerinde atmosferi değiştiriyorlar. Bir devlet büyüğü gibi değil de bir bilge, bir yakın akraba gibi babacan bir atmosferle sizi kuşatıyorlar. İkisi de halktan biri ve bu toplumu çok etkiliyor.”
 </p>
 <p>
 </p>
 <p class="MsoNormal">
  Alemdar, iki liderin benzemeyen yanını da şöyle anlatıyor: “Obama ne kadar iyi bir hatip olsa da ikili ilişkilerde aynı başarıyı gösteremiyor. Başarısız denilemez ama ikili ilişkilerindeki seviyesi, hitabeti ve konulara hâkimiyeti ile aynı kalibrede değil. Fakat Erdoğan bu yönüyle de eksiksiz. Ancak dünya politikası yönüyle değerlendirirsek, Obama’nın bu alanda Erdoğan’ın bir adım önünde olduğunu söyleyebilirim.”
 </p>
 <p>
 </p>
 <p class="MsoNormal">
  Bush hükümeti ve Irak savaşı sürecinde zedelenen Türk Amerikan ilişkileri, Alemdar’a göre Obama hükümetinin ilk yıllarında düzelme sürecine girer gibi olmuştu. Bu aslında Obama’nın sadece Türkiye’ye değil, bütün dünyaya verdiği umuttan da kaynaklanıyordu. “Ancak geçen yılki İsrail ve İran problemleri ile bence Türk-Amerikan ilişkilerinin en gergin olduğu zamanlardan birini yaşadığımızı düşünüyorum. Amerikalı politikacılar, Türkiye’nin son yıllardaki olağanüstü çıkışlarını anlayamıyor. Uluslararası etkin rol almak için henüz çok genç olduğunu düşünüyorlar ve biraz tereddütle yaklaşıyorlar. Hem Amerikan kültürü hem de Kongre yaklaşımıyla sorgulayıcı davranıyorlar. Bence Türkiye, bölgesinden başlayarak problemlerin içinden yüzünün akıyla çıkacak ve model bir ülke olduğunu herkese ispat edecek. O zaman ABD ile ilişkiler de daha bir yoluna girecek. Türkiye’nin bir gün uluslararası oyuncu olacağını 5-10 yıl önce kimse bilemezdi. Türkler bile buna hazır değildi ki Amerikalılar hazır olsun. Ben bile 6 yıl önce ayrıldığım Türkiye’yi tanıyamıyorum. Türkiye kabuğunu çatlattı. Bundan gurur duyuyorum.”
 </p>
 <p>
 </p>
 <p class="MsoNormal">
  Alemdar, tek kelime ile bir Ahmet Davudoğlu hayranı. “Mülayim ve sakin duran bu adam, görüşünü savunurken bir aslan kesiliyor. Onu ne zaman program için Amerikan Kongresi’ne davet etsek, ABD’li politikacıların sorularına öylesine açık, cesur, tarihî derinlikli, nitelikli ve doyurucu cevaplar veriyor ki aksini iddia etmek mümkün olmuyor. Sanırsınız bir profesör talebelerine ders veriyor. Tabii bu bir Türk olarak benim göğsümü kabartıyor. Ne Amerikan ne de Türk, konusuna böylesine hâkim ve böylesine konuşabilen ikinci bir bakan görmedim.”
 </p>
 <p>
 </p>
 <p class="MsoNormal">
  Alemdar, AK Partinin seçimleri kazanmasına sevindiği kadar tek başına anayasayı değiştirecek sayıya ulaşamadığına da sevinmiş: “Toplumu kuşatacak bir anayasa için herkesle görüşmek, planlarını paylaşmak, hep birlikte hareket etmek zorundalar. Bu demokrasi için önemli bir denge.”
 </p>
 <p>
 </p>
 <p class="MsoNormal">
  Türkiye’deki demokratik ilerlemeleri de mutlulukla takip ettiğini ifade eden Esra Alemdar, Meclis üzerinde hiçbir vesayetin olmaması gerektiğini, askerin yerini bilmesi kadar hükümetin de askeri küçümsememesi gerektiğini söylüyor. Esra Alemdar ve ABD Meclisi’nden bir milletvekili grubu, bu dosyanın dergimizde yayımlandığı günlerde Türkiye’de olacak ve Cumhurbaşkanı Abdullah Gül dâhil çok üst düzey görüşmelerde bulunacaklar.
 </p>
 <p>
 </p>
</font>

## Yorumlar

### Fadime Bakirci, 2011-10-22
> Esra’yı tebrik etmek lazım. Daha 26 yaşında herkesin ruyasını gördüğü bir isi yapıyor. Umarım böyle genç ve başarılı Türk kızlarını daha çok görürüz.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=30741), [web.archive.org (arşiv bağlantısı)](http://web.archive.org/web/20111026085404/http://www.aksiyon.com.tr:80/aksiyon/newsDetail_getNewsById.action?newsId=30741)
