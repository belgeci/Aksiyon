# ABD Kongresi’nin itibarı sarsıldı

*Mustafa Sungur 2012.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Saygın araştırma kuruluşu PEW’in son raporuna göre, Amerikalıların yüzde 50’si şu anki Kongre’yi başarısız buluyor. 4 ay önce yapılan bir başka araştırmanın sonucu daha korkunçtu. Popülarite listesinde Kongre’nin oranı sadece yüzde 9’du.
  </font>
 </div>
 <div id="newsText">
  <font class="detail-text">
   <p>
    Tam da milletvekillerimizin maaşlarının tartışıldığı ve Cumhurbaşkanı Abdullah Gül’ün maaşlarla ilgili yasayı veto ettiği bir dönemde, ABD Kongresi hakkındaki iki gerçek, meseleye bakışınızı değiştirebilir. Birinci gerçek şu: ABD Kongresi’ni teşkil eden 535 politikacının (100 senatör ve 435 milletvekili) yarısından fazlası dolar milyoneri. Mal varlığı ortalaması 1 milyon doları bulan üyelerin çoğu, Amerikan krem tabakasını oluşturan yüzde 1’in içinde. İçlerinde Kaliforniya Milletvekili Darrel İssa ve Massachusetts Senatörü John Kerry gibi geliri 200 milyon doları aşanlar da var; ancak Kongre üyelerinin zenginliğiyle çenemizi yormayalım.
    <p>
     İkinci ve asıl gerçek şu: ABD Kongresi, tarihinin en düşük imajını sergiliyor. Merkezi Washington’da bulunan saygın araştırma kuruluşu PEW’in son raporuna göre, Amerikan halkının yüzde 50’si, mevcut 112’nci Kongre’yi başarısız buluyor ki bu negatif bir rekor. Dev ekonomik krizler ve soğuk savaş yıllarında bile böyle bir rakamla karşılaşılmamıştı. 4 ay önce New York Times ve CBS kanalının ortak yaptığı bir kamuoyu yoklamasının sonucu ise daha korkunç: Popülarite listelemesinde ABD Vergi Dairesi IRS yüzde 40 ile birinciliği alırken, Kongre’nin oranı sadece yüzde 9. Paris Hilton bile yüzde 15’le sollarken, Kongre’nin geçebildiği tek kişi yüzde 5 alan Kastro olmuş. Asıl şaşırtıcı sonuç ise şu: “Amerika, komünizmi seçmeli” diyenler, yüzde 11’le Kongre’den daha popüler.
     <p>
      Tek ‘süper güç’ün bağımsızlık, istikrar ve demokrasi timsali Kongre’si nasıl oldu da bu hâllere düştü? Foreign Policy Dergisi’nin tecrübeli siyaset yazarı Norman Ornstein geçen temmuzdaki yazısında, “Gelmiş geçmiş en kötü Kongre” nitelemesiyle çoktan teşhisi koydu. Ornstein’e göre, eski başkan Bush’un ikinci döneminde temelleri atılan çarpık anlayış, mevcut Kongre ile anayasaya sadakati hiçe sayıyor, uzlaşmayı dikkate almıyor, partizan ve ideolojik davranıyor.
      <p>
       2008’de Obama’yı başkanlığa getiren seçimlerde hem Meclis hem de Senato’yu süpüren Demokratlar, 2010’daki  seçimlerde büyük hayal kırıklığı yaşadı. Cumhuriyetçiler Meclis’te çoğunluğu ele geçirirken Senato’da da sadece bir eksikle Demokratları yakaladılar. Zaten ne olduysa bundan sonra oldu. Obama, daha başkanlığının ikinci yılında “topal ördek” yapılayazdı. İlk iki yılda rüzgâr gibi esen, başta sağlık reformu ve dış politika olmak üzere peş peşe icraatlar gerçekleştiren hükümet, 2010’dan sonra çoğunlukla ağır aksak ilerlerken bazen de yerinde saydı. Meclis ve Senato uyuşmazlıkları sebebiyle son üç yılda kaç kez şalterleri indirmenin kıyısına gelindi. Amerikan halkı gibi hayatı, rahatın ve rutinliğin zirvesinde yaşayanlar için bu stres çekilir gibi değildi. Fil (Cumhuriyetçi Parti) ve Eşek (Demokrat Parti) tepişirken ezilen halk oldu.
       <p>
        Hükümet; ekonomi, sağlık, eğitim ve dış politika ile ilgili müspet ne yapmaya çalışsa, Cumhuriyetçiler projeleri gerçeğinden saptırıp vatan hainliğine, hamasi söylemlere, popülist sloganlara çevirdi. Doğrusu başta “Çay Partisi” olmak üzere, parti tabanında bu gaza gelmeye hazır milyonlar da yok değildi. Kongre’deki Cumhuriyetçiler mesela şunu da yaptı: Obama Hükümetinin, çocukların sağlıklı beslenmesi adına okullarda pizza yerine sebze yemesini içeren kanun teklifini reddetti. Gerekçeleri ise şuydu: Pizza sosunda bulunan salçanın, pizzayı sebze sınıfına soktuğu! Bu “emsal” kararda okullara her gün milyonlarca dolarlık pizza satan firmaların “kemik Cumhuriyetçi” olmasının ne kadar etkili olduğunu yazmaya gerek var mı? Cumhuriyetçilerin, hiç gündemde değilken mecliste anayasayı okuma eylemi ve anayasadaki “Tanrı’ya inanıyoruz” ifadesini bir kere daha onaylatmaya kalkışmaları ise tam bir ayak sürüme, topu taca atma operasyonuydu.
        <p>
         Siyahi, göçmen çocuğu ve Müslüman olduğu şüpheli bir başkanı sindiremeyen bazı Cumhuriyetçiler, 2010 seçimlerinde canhıraş bir kampanya ile iyi sonuç almakla tatmin olmazken şimdi de hükümeti bitirmek için ülkeyi bitirmeyi göze almış durumda. Öyle ki uluslararası kredilendirme kuruluşlarının, ABD’nin kredi notunu düşürme girişimlerini zevkle izliyorlar. Bunu, bizim literatürümüzde ancak “kan davası”yla izah edebiliriz; yani ölen mezara ve öldüren hapse. Cumhuriyetçiler, başkanlığı Obama’nın burnundan getirse de bunun sonucunu pahalı ödeyebilirler. Bu bizim değil PEW araştırma raporunun öngörüsü.
         <p>
          PEW, kamuoyunun, Kongre krizini doğuran kaynağın Cumhuriyetçiler olduğuna inandığını söylüyor. Cumhuriyetçileri suçlayanlar yüzde 40 ve Demokratları suçlayanlar yüzde 23. İki partinin uzlaşmazlıktaki suçluluğu ise yüzde 53 ile 33. Her ikisinde de Cumhuriyetçiler yüzde 20 farkla önde. Kamuoyu çözüme yönelik performans noktasında Demokratları daha başarılı görüyor. Yoklamaya katılanların neredeyse yarısı “Wall Street’i işgal et” grubunun endişelerini paylaşıyor.
          <p>
           Amerika politikası konuşulurken “para” olgusunu es geçmek imkânsızdır. 2008 seçimlerinde parti ve adayların kampanyalar için harcadığı miktar 5 milyar dolardı. Bu paranın adayları destekleyen lobiler ve şirketlerden geldiğini herkes bilse de Amerika’da seçimleri en çok sevilenin değil, en çok bağış toplayanın kazandığını herkes bilmeyebilir. Sıkı durursanız yazalım: Bu acı gerçeğin oranı neredeyse yüzde 90. Yani sadece yüzde 10 politikacı daha az parası olmasına rağmen seçilebilmiş.
           <p>
            Tam bu noktada, kendi meclisinde bile tek tük alkışlanan Netanyahu’nun ABD Meclisi’ndeki konuşması esnasında tam 29 defa ayakta alkışlanmasının sebebini anlayabiliriz. Zira ABD seçimlerde bağış yapan şirket ve lobilerin çoğunluğu Netanyahu’nun gönüldaşıydı ve aynı milletvekilleri Obama’yı daha az alkışlamışlardı.
            <p>
             Bazı ABD Kongre üyelerinin politik ahlak kurallarını zorladıkları, hatta ihlal ettikleri de kamuoyuna yansıdı. Mesela, Bush hükümetinin son aylarında, ABD Merkez Bankası Başkanı Bernanke, bazı Kongre üyeleri ile çok gizli bir toplantı yaparak ekonominin bir çıkmaza girdiğini ve önlem alınması gerektiğini söylediğinde, senatörlerin halkı kurtarmayı biraz erteleyerek (!) önce kendi paralarını kurtardıkları resmî raporlarla ortaya çıktı. Senatör Dick Durbin, Jim Morgan ve Sheldon Whitehouse’un, gizli görüşmenin hemen ertesi günü yüz binlerce dolarlık hisse satışı kayıtlarda bulundu. Öte yandan, batan bankaların kurtarılması için yine çok gizli görüşmeler yapılırken, hisse senetleri taban yapmış olan banka kâğıtları başta John Kerry gibi bazı senatörlerce birkaç haftada süpürüldü. Böylelikle bir-iki ay sonra kazançları milyon dolarla ifade edilebildi.
             <p>
              Bu dönemde Kongre üyelerinin yıllık gelirleri neredeyse yüzde 50 artarken “orta direk”in geliri bir uçurumdan düşercesine azaldı. Amerikan halkı, ABD Kongresi’nin son 8 yılını, karanlık olduğu kadar umutsuz bir dönem olarak da hatırlayacak.
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### zerrin demirkaya, 12 January 2012, 22:33
> Vay be, biz de bizim Meclis hakkında duyardık kötü hikâyeleri hep. Meğer Amerikan Kongresi daha kötü durumdaymış. ABD bir felakete yaklaşıyor sanki, umarım bütün dünyayı da kendisi ile birlikte sürüklemez.

### salih nergin, 12 January 2012, 22:28
> ABD Kongresi’nin itibarının bu kadar düşmesi hiç hayırlı değil. Tek süper gücün demokrasi timsali olmaktan çıkması bütün dünyayı kötü etkiler. Çin'de yahut Rusya'da insan haklarını öne alan bir anlayış hayal edemiyorum.

Kaynak: [www.aksiyon.com.tr](http://www.aksiyon.com.tr:80/aksiyon/haber-31534-abd-kongresinin-itibari-sarsildi.html), [web.archive.org (arşiv bağlantısı)](http://web.archive.org/web/20120320224155/http://www.aksiyon.com.tr:80/aksiyon/haber-31534-abd-kongresinin-itibari-sarsildi.html)
