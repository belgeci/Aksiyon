# New York ya da İstanbul

*Mustafa Sungur 1998.08.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eğer İstanbul'da oturuyor, Boğaz trafiğinde canınızdan beziyor, kirli ve kalabalık sokaklarda kimseye çarpmadan yürümeye çalışıyorsanız..
  </font>
 </div>
 <div id="newsText">
  <font class="detail-text">
   Ve yine, bu en sıcak günlerde, metro ya da otobüs duraklarında gömleğinize kadar terliyor fakat gelen araçta yer bulamıyorsanız
   <br/>
   <br/>
   "Dünya gözüyle New York'u göremedim" diye içerlemeyin. Siz New York'u yaşıyorsunuz...
   <br/>
   <br/>
   Amerika rüyasını bir kabus gibi bölen bu şehir niçin insanları böylesine cezbediyor? Cevap İstanbul'da ve sizde saklı: Bunca şikayetinize rağmen İstanbul'dan neden vazgeçemiyorsunuz ve neden bu şehri hâlâ çok seviyorsunuz?
   <br/>
   <br/>
   İki sokak öncesi geceyarısı ve iki sokak sonrası sabahın ilk ışıkları. Işıl ışıl cadde üzerindeki cafelerde boş bir yer bulmak, kalabalık mağazalarda dolaşmak kadar zor. Gecenin bu saatinde, üç dört katlı kitap ve müzik marketlerinde uzayan kuyruklar kimseyi şaşırtmıyor. Bir kürsünün üzerine çıkarak, elinde Tevrat ya da İncil ile dini tebliğde bulunanlar ve kara kalemle portre resim çizenler gibi, iki metrelik boğa yılanını omuzuna alarak poz verenler de bu tıklım tıklım sokağın alışılmış birer parçası. İşportacıların kaldırım boyunca uzandığı bu yer, önünden geçtiği Empire State Building'den daha ünlü olan Beşinci Cadde. Broadway de ondan çok farklı değil.
   <br/>
   <br/>
   Bir şehir yazısında, tarihi ve coğrafi malumatlar her zaman can sıkıcıdır, ancak şu bir iki paragrafa tahammül edebilirseniz bu şehri daha iyi tanıyabilirsiniz.
   <br/>
   <br/>
   New York bölgesi, İstanbul'un fethinden yaklaşık bir asır sonra, Henry Hudson isimli bir İngiliz tarafından keşfedildi. Tarih içinde Hollanda ve İngiltere arasında birkaç kez el değiştirdikten sonra 1776'da İngilizlerce bağımsız bir eyalet haline getirildi ve 1788'de de Federal Anayasa'yı kabul ederek ABD'nin bir parçası haline geldi.
   <br/>
   <br/>
   Atlas Okyanusu kıyısında, kuzeyindeki üniversiteler şehri Boston ve güneyindeki başkent Washington'ın arasında kalan New York şehri beş ana bölgeden oluşuyor: Brooklyn, Queens, Bronx, Richmond ve Manhattan.
   <br/>
   <br/>
   Brooklyn, şa'şaalı ve alımlı caddeler kadar BedfordStuyvesant bölgesi gibi fakirliğin yaygın olduğu alanları, orta sınıfın tercih ettiği Queens ise daha çok eski ve oturmuş mahalleleri kapsıyor. Ünlü Harlem'in bulunduğu Bronx ise daha kasvetli bir saha. Richmond bölgesi de en son şehirleşen alanları teşkil ediyor.
   <br/>
   <br/>
   New York'u efsanevileştiren, bu alâlade şehri New York yapan bölgenin ismi kesinlikle Manhattan. New York, hatta Amerika denilince hayallerde şekillenen yer de aslında burası. Hudson ve East nehri arasında, bir yarımada şeklindeki Manhattan, New York'un en çok onda birini teşkil ediyor. Fakat bu küçük alan, Dünya Ticaret Merkezi, Birleşmiş Milletler binası, dünya borsasının nabzını tutan Wall Street, uluslararası belli başlı medya ve pek çok büyük şirketin genel merkezlerine ev sahipliği yapıyor. Ayrıca, kültür, sanat, reklam ve modanın da kalbi. İşte tam burada bir anektodu aktarmanın sırası geldi: Manhattan, 1626 yılında 10 dolar ve üçbeş sigara paketi karşılığında Kızılderililerden satın alınmış. Yerliler, sigaranın bir zararını daha böylelikle öğrenmişlerdir herhalde.
   <br/>
   <br/>
   New York, sahip olduğu değerlerle hakkında çok şeyler yazılabilecek bir şehir, fakat bize daha da ilginç gelen yönü, İstanbul'la olan "benzersiz" benzerliği.
   <br/>
   <br/>
   İkisi de ülkelerinin en kalabalık, en fazla göç alan ve en fazla insan çeşidine sahip olan şehri oldukları gibi nüfusları da aynı: 10 milyondan biraz fazla. İkisi de bir dönem ülkelerinin başkenti olmuş ve şimdi de ülkelerinin başkentine araba ile 56 saat mesafedeler. İkisi de kendi halkının ve dünya komuoyunun nazarında karizmaları ile başkenti silmiş ve sindirmiş durumda. Başka bir söylemle, şimdiki başkentler devletin, bu iki şehir ise halkın başkenti olmuş.
   <br/>
   <br/>
   Ülkelerinin ekonomi, kültür, sanat, medya, reklam ve kısmen politikasının merkezi durumunda olan her iki şehir de insanların nazarında ülkelerini temsil ediyor. Amerika denince, akıllara Özgürlük Heykeli ya da Empire State ile New York geldiği gibi, Türkiye dendiğinde de çoğu yabancının söylediği ilk kelime İstanbul. Bu iki şehir de yüzlerce filme, şarkıya ve şiire konu olmuş.
   <br/>
   <br/>
   Her iki şehrin de en büyük problemi hızla artan nüfus ve onunla beraber gelen, ulaşım, temizlik ve konut problemleri. Amerika'nın en çok evsiz ve aç insanının bulunduğu New York'ta dolayısıyla suç oranı da zirve noktada. Yeni belediye başkanının gayretleri ile geceleri sokağa çıkılamayan bazı bölgelerde bunun artık mümkün hale geldiği söyleniyor.
   <br/>
   <br/>
   Trafik ise başlı başına bir yazı konusu. İstanbul'da araba kullanan birisi olarak, Amerika'nın diğer şehirlerinde sıkılmama rağmen, New York'ta kendimi çok rahat hissettiğimi itiraf etmeliyim. Bu şehrin taksi şoförleri, İstanbul'un dolmuş şoförleri gibi ünlü. Diğer pek çok şehirde trafik kurallarına harfiyen itaat eden Amerikalılar, burada kırmızı ışıkta rahatlıkla geçiyor ve sinyal vermeden dönüyorlar. Tıpkı İstanbul gibi, iki saate mal olan köprü sıralarının, mesai başı ve sonunda tıkanan yolların insanlarda meydana getirdiği stres, kural ihlallerinde en büyük rolü oynuyor.
   <br/>
   <br/>
   Her iki şehir de bir bakıma "köprüler beldesi". İstanbul'da iki boğaz ve dört haliç köprüsüne karşılık New York'ta nehirler üzerinden Manhattan'a bağlanan 9 köprü var. Bu köprülerin bazılarının yüz yaşını tamamladığını, ayrıca ırmakların altından geçen dört tünelin olduğunu da belirtelim ki darısı İstanbul'un başına olsun.
   <br/>
   <br/>
   Washington ve Chicago'nun imrendiren temizliğine nisbet, New York'ta kaldırımlara taşan çöpleri görmek fazlası ile mümkün. Paket yemeğin çok yaygın olduğu bu ülkede, New York'un yol kenarlarında mebzul miktarda cola kutusu ve yemek artığı var. Diğer şehirlerde sokağa çöp atmayan Amerikalıların burada niçin attığını bilmiyoruz. Peki siz biliyor musunuz İstanbul'da da niçin böyle?
   <br/>
   <br/>
   İnsanların ev sahibi olma arzusu, her iki şehrin de sınırlarını ve tabii plansız şehirleşmenin getirdiği sorunlar da belediyeleri zorluyor.
   <br/>
   <br/>
   Toplumlar arası uçurum da bir başka benzerlik noktası. En zenginler ve en fakirler buluşuyor bu şehirlerde. Bir yanda Suadiye, Etiler, Bebek.. Öte yanda Güneşli, Alibeyköy, Dudullu... Diğer tarafta Manhattan, Broadway, Brooklyn.. karşısında Harlem, Newark ve Bedford. New York'ta, metro duraklarındaki dilenciler İstanbul'dakilerden az değil.
   <br/>
   <br/>
   Şehirlerin ışıltılı geceleri de birbirinin aynısı. Sokak lambaları iki şehirde de iki tür yüzü aydınlatıyor. Birisi zevkten, diğeri acıdan geriliyor.
   <br/>
   <br/>
   Mevsim sıcaklıkları büyük benzerlik gösteren New York ve İstanbul, aynı enlemde bulundukları için bir günü aynı saatlerde yaşıyorlar. Yani güneş 7 saat farkla, İstanbul'la aynı saatte doğuyor ve batıyor. Dolayısı ile namaz vakitleri de İstanbul ile aynı saatlerde.
   <br/>
   <br/>
   Aklımıza gelen son benzerlik için ne yorum yapılabilir ki! Her iki şehrin de telefon kodu (212).
   <br/>
   <br/>
   Amerika'nın en çok Türk bulunduran şehri New York, İstanbul gibi, halkı tarafından hem sevilen hem de nefret edilen fakat kesinlikle vazgeçilemeyen bir şehir. Bütün benzerliklere rağmen doğruyu söyleyelim: New York'ta olan çok şey İstanbul'da yok. İstanbul'da olan çok şeyse New York'ta var. Ama bir şey hariç; "maalesef ruhu yok."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4001-new-york-ya-da-istanbul.html), [web.archive.org (arşiv bağlantısı)](http://web.archive.org/web/20120615211226/http://www.aksiyon.com.tr:80/aksiyon/haber-4001-new-york-ya-da-istanbul.html)
