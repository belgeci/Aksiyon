# Wall Street’in söylediği!

*Washington 2011.12.26*

<font class="agenda2NewsSpot">
 Bağımsız medya kuruluşlarınca 2011’in en önemli olayı olarak nitelenen ABD’deki “Wall Street’i işgal et” eylemi, etkisini artırarak devam ediyor.
</font>
<font class="newsDetail">
 <p class="MsoNormal">
  Manhattan’da sahneye çıkan kimliksiz, lidersiz, iddiasız bir gösterinin tüm Amerika’yı sarsacağını kimse tahmin edemezdi. 17 Eylül’de kapitalizmin kalbi Wall Street’te başladığı için “Wall Street’i işgal et” ismini alan eylemler kısa sürede tüm ülkeye yayıldı. Bağımsız medya kuruluşları eylemi 2011’in en önemli olgusu olarak işaret ediyor. “Kış gelmesiyle hızı kesilir.” diyenler haksız çıkarken, yüzlerce web sayfası, binlerce eylemci ve yüz binlerce destekçisiyle hareket her geçen gün daha da popülerleşiyor. Karşı çıktıkları yüzde 1’e ait medyada yankı bulmadığına bakmayın, birbirinden bağımsız grupların ülkenin değişik yerlerinde eylem yapmadığı gün yok.
 </p>
 <p class="MsoNormal">
  Hareketin sözcüleri, Arap Baharı’ndan etkilendiklerini açıkça ifade ediyor. “Biz yüzde 99’uz” sloganıyla ekonomik krizi ve işsizliği protesto eden eylemciler, sıkıntıların kaynağının servetine servet katan yüzde 1’lik kesim olduğuna inanıyor. Hareketin bu kadar kısa sürede bunca taraftar bulması, haklı gerekçelere ve asli ihtiyaçlara dayanmasından. Başkan Obama’nın vurguladığı üzere, son on yılda, gelir dağılımında korkunç bir denge bozulması yaşandı: “Yüzde 1’i oluşturan şirket sahipleri ve üst düzey idarecilerin yıllık gelirleri 250 kat arttı. Bu kaymak tabakanın en tepesindeki ilk yüz kişinin geliri ayda 20 milyon dolar. Buna karşılık tabanı teşkil eden grubun gelirleri bu dönemde her geçen yıl daha da azaldı. Herkesin bir gün zengin olma ihtimalini ifade eden Amerikan Rüyası’nın orta direği çatladı.” Eylemlerin, Obama hükümetini seçimlerde menfi etkileyeceği beklentilerinin aksine, Demokratlar harekete pozitif yaklaşıyor. Yüzde 1’lik kesimin ezici çoğunluğunu oluşturan Cumhuriyetçiler ise yorum yapmaktan kaçınıyor.
 </p>
 <p class="MsoNormal">
  Herkes ‘Hareketin arkasında kim var?’ sorusunun peşinde; ancak eylemlerde tamamen ortak akılla üretilen plan ve projeler uygulanıyor. Nasıl organize olacakları, kararların nasıl alınacağı, eylem yeri ve zamanının tesbiti yanında, yiyecek ve içeceklerin dağıtımı, acil sağlık yardımı, izleyiciler, muhalifler ve polislerle ilişkiye kadar her şeye dair hazırlık yapılıyor. Her eylem bir sonraki için tecrübe anlamı taşıyor. Kısacası karşımızda günlük, amatör ve anarşist bir yapı değil, akıl almaz kolektif bir beyin çalışması var. Grup, Amerika’daki göçmenleri de bünyesine katarak büyük bir hamlenin peşinde. İspanyolca duyurular ve gösteriler hâlihazırda boy göstermeye başladı. Amerika’daki Müslümanların da yer yer destek verdikleri görülüyor.
 </p>
 <p class="MsoNormal">
  Görüşlerini aldığımız grup üyeleri, bir “halk hareketi” olduklarında ısrarlı.  Pozitif, yapıcı ve saygılı her fikre açık; ama bütün önyargı ve ideolojilere kapalı olduklarını ifade ediyorlar. Hareket, banka ve uluslararası şirketlerin demokrasi üzerindeki çürütücü etkisine vurgu yapıyor. Umutlarını tüketen Wall Street’in ekonomik durgunluk ve muhtemel çöküşün tek sorumlusu olduğunu belirtiyorlar.
 </p>
 <p class="MsoNormal">
  Amerikan tarihi ve halkı, gösteri ve göstericilere yabancı değil. Zenci ve kadın hakları savunucularından savaş karşıtlarına kadar, sokaklar defalarca konuştu; hemen hepsinde beklediği sonucu aldı. Bu defa hem daha geniş hem de daha derin bir çatışma söz konusu. Soğuk savaş yılları olsaydı bu hareketin gizli destekçisinin Rusya, Çin yahut “komünistler” olduğu iddia edebilirdi; ama şimdi bunu söyleyene sadece gülerler.
 </p>
 <p class="MsoNormal">
  Öte yandan farklı bir gerçeği daha vurgulamalıyız. Yüz binlerce insanın çalıştığı ve milyonlarcasının borsa hissesi sahibi olduğu bu düzende neredeyse herkes sistemin parçası aynı zamanda. Wall Street’te her gün gongun çalmasıyla açılan borsayı heyecanla takip eden milyonlarca insan var. Belki de her şey ekonominin kötüye gitmesiyle başladı ve düzelmesiyle de bitiverecek! Son on yılda Amerika’da altı milyon ev sahibi evini kaybetti; altı milyon evin daha listede olduğu fakat hükümetin bankaları engellediği biliniyor. Yine bu dönemde dev şirketlerden orta ve küçük ölçeklilere kadar yüz binlerce işyeri kapandı ve milyonlarca insan işinden oldu. Bu yıl Wall Street’te işten çıkarılması beklenen 50 bin kişi de yüzde 99 içinde yerlerini almaya hazırlanıyor. Amerikan halkının neredeyse yarısı fakir sınıfına düştü. Batan bankalar halkın vergisiyle kurtarılırken batan ailelerin yüzüne bakan olmadı. Krize sebep olan Wall Street sakinleri bu dönemde gelirlerini 250 kat artırdı. Sosyal yardımlaşmanın çok zayıf olduğu ülkede, evini ve işini kaybetmek sokakta ve aç kalmakla eş. Soğuk savaş yıllarında komünizmle mücadele eden yaşlı bir komşumun esprisiyle özetleyelim durumu: “İnsanın sosyalist olası geliyor!
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31392-32-wall-streetin-soyledigi.html), [web.archive.org (arşiv bağlantısı)](http://web.archive.org/web/20120120012642/http://www.aksiyon.com.tr:80/aksiyon/haber-31392-32-wall-streetin-soyledigi.html)
