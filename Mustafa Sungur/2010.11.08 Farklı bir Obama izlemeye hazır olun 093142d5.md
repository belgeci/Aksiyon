# Farklı bir Obama izlemeye hazır olun

*Washington 2010.11.08*

<font class="agenda2NewsSpot">
 2008’de başkanlığın yanında Senato’daki çoğunluğu kaybeden Cumhuriyetçiler, bu ara seçime iyi hazırlandı. Demokratlar ise rahattı. Washington’u erken teslim alan kasım soğuğunda sevinenler, daha çok çalışanlar oldu. Sonucu olgunlukla karşılayan Obama, tabloyu tersine çevirebilir. Ama nasıl?
</font>
<font class="newsDetail">
 <p>
 </p>
 <p class="MsoNormal">
  Onun yerinde eski bir politikacımız olsaydı, seçim yenilgisine bahane olacak harika bir “enkaz devraldık” edebiyatının tam sırasıydı ama Obama öyle yapmadı. Canlı yayınlanan konuşmasında şunları söyledi: “Yenilginin bütün sorumluluğunu üzerime alıyorum. Kendileri ve çocukları için daha iyi bir gelecek isteyen Amerikan halkının mesajını aldım. Başarılı olan Cumhuriyetçi Parti’yi tebrik ediyorum. Daha güçlü bir Amerika için onlarla birlikte çalışmaktan onur duyacağım.”
 </p>
 <p class="MsoNormal">
  Başkan Obama’nın, ‘halkın tercihine saygı’ vurgulu ‘yenilgi konuşması’ndaki olgun üslup, iki yıl önceki ‘zafer konuşması’ndan farklı değildi. Seçimlerdeki zafer ve yenilgiler ne kadar geçiciyse “demokratik olgunluk” bir o kadar kalıcı olsa gerek.
 </p>
 <p class="MsoNormal">
  Eski ABD Başkanı Bill Clinton hükümetinin 8 yıllık döneminde ülkenin dünyadaki itibarı zirve yapmış ve ülke içinde yükselen ekonomik refahla bütçe, tarihinin en büyük fazlasını vermişti. Böylesine bir Amerika’yı, 11 Eylül sonrasının paranoyak güvenlik tedbirleri, Irak savaşı ve başta mortgage olmak üzere yanlış ekonomi politikaları ile sıfır noktasına çeken Bush hükümetini suçlamak için Obama’nın elindeki argümanlar aslında çok güçlüydü. Fakat o, kendi halkının seçtiği eski başkanı suçlayarak dolaylı olarak halkı sorumlu tutmak yerine sadece 2 yıllık kendi iktidarını sorumlu bularak problemi çözmeye doğru noktadan başlayacağının sinyalini verdi.
 </p>
 <p class="MsoNormal">
  Obama’nın Demokratları ara seçimle Kongre’de çoğunluğu kaybetti fakat kıl payı da olsa Senato’da üstünlüklerini koruyabildi. Demokratlara pahalıya mal olan ara seçimin ne gibi etkileri olacağı konusunu iyi yorumlayabilmek için, ABD seçim sistemi hakkında bilgi sahibi olmakta fayda var.
 </p>
 <p class="MsoNormal">
  Başkanlık, en popüler olan ve 4 yılda bir tekrarlanan seçim. Başkan en çok 2 dönem seçilebiliyor. Toplam 435 milletvekilinin tamamını değiştiren Kongre seçimleri her iki yılda bir yapılıyor. Her eyaletten 2 kişi olmak özere toplam 100 üyeli Senato’yu oluşturan senatör seçimleri biraz farklı. 50 eyalet üç gruba ayrılmış. Her grup için 6 yılda bir seçim var ancak üç farklı grup olduğu için, Senatör seçimleri de her 2 yılda bir Kongre seçimleri ile birlikte Amerika gündemine geliyor. Milletvekilleri gibi senatörler için de dönem sınırlaması yok.
 </p>
 <p class="MsoNormal">
  Sistemden de anlaşılacağı üzere, milletvekilliği seçimlerinde bir partinin iki yıllık üstünlüğünün, Amerikan politikasını derinden etkileyecek bir yönü yok zira gelecek iki yılda dengeler tamamen değişebilir. Bunun da ötesinde Kongre’den geçecek her kanunun önce Senato, sonra da başkan tarafından onaylanması gerekir. Amerikan politikasını asıl şekillendiren kurum olan Senato, devlet hafızasını temsil eder. Milletvekilleri her iki yılda bir seçilebilmenin hesabıyla temsil ettikleri kitleleri memnun edecek politikalar üretirken, Senato, devletin devamlılığını esas alır ve 2 yılda bir sadece 3’te biri yenilendiği için deneyim ve birikimler sonraki gruba devredilir.
 </p>
 <p class="MsoNormal">
  Amerikan seçim tarihi incelendiğinde şu gerçek görülüyor: Her başkanlık seçimi sonrasında, başkanlığı kazanan parti bir sonraki Kongre seçiminde kaybetmiş. Bu seçimde de Obama’nın partisi kaybetti ancak bu kayıp alışılmışın oldukça üstünde.
 </p>
 <p class="MsoNormal">
  ‘Çay Partisi’ Amerikan politik tarihinde örneği pek bulunmayan bir halk hareketi. Demokratların neredeyse yüzde 10’unun desteğini alsa da daha çok Cumhuriyetçilerden oluşuyor. Fakat kesinlikle bu partinin resmî bir uzantısı değil; aksine Cumhuriyetçileri dahi korkutan aşırı muhafazakâr görüşleri, hedefleri ve güçleri var. Hükümetin başta sağlık reformu olmak üzere sosyal devlet yaklaşımlarını kıyasıya eleştiren, buna karşılık daha az vergi, küçük devlet, güçlü özel sektör gibi sloganlarla destekçilerini her geçen gün artıran hareket; gençleri, medyayı ve interneti çok iyi kullanarak gücüne güç katıyor.
 </p>
 <p class="MsoNormal">
  Belirli bir lideri olmasa da McCain’in yanında başkan yardımcılığı için yarışan Palin’in de içinde bulunduğu hareket, 2 Kasım seçimleri öncesinde, Cumhuriyet Partisi idarecilerini şoke eden bir güçle bazı bölgelerdeki ön seçimlerde partinin adaylarını elediler ve 2 Kasım’da hem Kongre hem de Senato’ya destekledikleri bazı adayları seçtirdiler. Nancy Pelosi gibi bazı aşırı liberal demokratlar Çay Partisi hareketinin ekmeğine yağ sürdü.
 </p>
 <p class="MsoNormal">
  “Amerikan olmayan herkese ve her şeye karşı” olan, Neoconları mumla aratacak bu hareketin daha da yükselmesi, hele hele iktidar adayı olması zor görünüyor ancak bu olursa “denge politikası” üzerine kurulu Amerikan siyasetini derinden sarsabilir.
 </p>
 <p class="MsoNormal">
  Son seçime kadar Demokratlar çoğunlukta olduğu için Kongre Sözcüsü olan Pelosi’ye ayrı bir paragraf ayırmak gerekli. Değil Cumhuriyetçiler, Demokratlar bile Pelosi’nin artık o koltukta oturmayacağından çok memnunlar. Bir Demokrat Partili komşum “Pelosi’nin gidişi bize seçim yenilgisini hafifletti “ diyor. Pelosi, Kongre’deki son iki yılda Türkiye aleyhindeki bütün gelişmelerde de başrol oynamıştı.
 </p>
 <p class="MsoNormal">
  Peki, Obama neden başarısız oldu? Obama ve hükümetini bu seçimlerde başarısız kılan iki büyük faktör var. Birincisi, yukarıda bahsedilen seçmen eğilimleri. Obama, aceleci seçmenini memnun edecek sihirli değnek hareketini yapamadı. Ekonomik kriz, işsizlik, Irak ve Afganistan savaşlarıyla darboğaza giren ülkesini kurtarmaya çalışırken zaten yapamazdı. İkincisi, “çaylak” Obama’nın kurt gibi politikacılar, kartal gibi askerler ve tilki gibi diplomatlar karşısında şansı ne olabilirdi ki?
 </p>
 <p class="MsoNormal">
  Amerikan tarihinin en genç başkanlarından biri, en büyük krizlerden biri ile yüz yüze geldi. Dış politika, Irak ve Afganistan savaşları konusunda mevcut diplomat ve askerlerden beklediği desteği göremedi. Onları tanımak ve planlarını hayata geçirecek kendi kadrosunu kurmak çok zaman alacaktı. Daralan ekonomiyle gelen işsizlik Obama’nın suçu değildi ama başkandı ve sorumluydu. Mortgage krizini kucağında bulduğunda çözüm için çok geçti. Hâlen milyonlarca ev sahibi sokakta kalma tehdidiyle yaşıyor. Obama evlere el konulmasını engellemek için bankalara kredi akıtıyor ama bunun nasıl kullanıldığını takip etmesi çok zor.
 </p>
 <p class="MsoNormal">
  Obama her şeye rağmen 2008 seçim rüzgârını arkasına alarak, Bill Clinton’ın bile geçiremediği sağlık reformunu bir çırpıda kanunlaştırdı. Cumhuriyetçileri tetikleyen de bu oldu aslında. Obama’nın gücü ve halkın desteği onları çok korkuttu. Hantal sağlık kurum ve kurallarını değiştirmek gibi zor bir misyona soyunan sağlık reformunun hâlâ net olmayan yanları var.
 </p>
 <p class="MsoNormal">
  <span>
  </span>
  Cumhuriyetçiler, bu belirsizlikler yanında işsizliği de çok iyi işleyerek Obama’yı başarısız göstermeyi becerdi. 8 yıllık Bush döneminin bütün ceremesini Obama’ya yükleyip neredeyse Guantanamo işkenceleri için bile ondan hesap sormaya kalktılar.
 </p>
 <p class="MsoNormal">
  Beyaz Saray, Senato ve Kongre sacayağının tamamını birden kontrol eden tek parti iktidarı Amerikan tarihinde nadir görülmüştür. Bush ve onun Cumhuriyetçi Partisi’ne aşırı tepki, 2008 seçimlerinde, Demokrat Parti’ye bu ender imkânı sunmak yanında ilk kez bir zenciyi Beyaz Saray’a taşımıştı. Bu seçimle Cumhuriyetçiler, sacayağından birini yeniden elde etmiş oldular.
 </p>
 <p class="MsoNormal">
  Bir zafer kazanmış gibi görünseler de 2010 seçimi, Cumhuriyetçilerin, Obama’yı “topal ördek” yapmalarına yetmedi. Şimdi karşımızda, 2012 seçimleri için, başkanlığının ilk iki yılında acı tecrübeler yaşamış, bilenmiş bir Obama var. Kongre’de üstünlüğü kaybetse de Senato gibi güçlü bir kurumu hâlâ kontrol edebilen, ekonomi, savunma ve dış politikada kendi kadrosunu kurmayı tamamlayan bir Obama hükümetini tabiri caizse maçın ikinci yarısında seyretmek çok keyifli olabilir.
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-27896-274-farkli-bir-obama-izlemeye-hazir-olun.html), [web.archive.org (arşiv bağlantısı)](http://web.archive.org/web/20101116203011/http://aksiyon.com.tr/aksiyon/haber-27896-274-farkli-bir-obama-izlemeye-hazir-olun.html)
