# Cumhuriyetçilerin Mormon’lu yarışı

*Washington 2012.01.16*

<font class="agenda2NewsSpot">
 ABD’de geçen haftalarda yapılan İowa ve New Hampshire eyaletlerindeki ön seçimler sonrasında Cumhuriyetçi Parti’nin başkan adayı yarışı farklı bir boyut kazandı. Birkaç ay öncesine kadar en güçlü görünen bir adayın yok oluşu yanında, düne kadar ilk dört arasında adı bile geçmeyen başka bir adayın büyük sıçrayışına şahit olundu. İyi ya da kötü sürpriz yapanlar gibi beklenen sonuçlara ulaşanların da olduğu bu iki ön seçim sonunda bazı adaylar için yolun sonuna gelinirken bazıları içinse gerçek yarışın gongu çalınmış oldu.
</font>
<font class="newsDetail">
 <p>
  <p>
   İowa’nın kıl payı birincisi Mitt Romney, New Hampshire’da yüzde 40 ile en yakın rakibinin neredeyse bir katı oy toplayarak hem kendine hem de takipçilerine moral kazandırdı. Romney, bu başarının ardından neredeyse Cumhuriyetçi Parti’nin adaylık yarışını göğüslemişçesine konuşsa da onunla aynı görüşte olmayanlar da vardı. Aday adayları listesinin zenginlik birincisi Romney’in kendi evinin de bulunduğu New Hampshire’da milyon dolarlar harcayarak yürüttüğü seçim kampanyası sonunda yüzde 40’lık bir sonuca ancak ulaşması eleştiriliyor. Bu eyaletin, Romney’in seçmen prototipine en uygun eyaletlerden biri olmasına rağmen oyların yarısından fazlasını kaçırması, bundan sonraki seçimlerde alacağı oy oranlarına dikkati daha fazla çekiyor. 21 Ocak’taki Güney Carolina ön seçimi onun için tam bir imtihan olacak. Zira bu eyalet bir öncekinin aksine Romney’in antiprototip seçmenleriyle dolu. Romney burayı ölümcül yaralar yerine sıyrıklarla atlatabilirse, favori olduğu bir sonraki Florida ön seçimi sonunda başkan adaylığını perçinleyebilir.
   <p>
    Cumhuriyetçi Parti başkan adaylık yarışını öncekilerden ayıran bir ilk var: ABD tarihinde ilk kez bir Mormon, başkan aday adayı oluyor ve bu kişi Mitt Romney. Şimdi daha da ilginç bir ilk geliyor: Romney’e New Hampsire’da kök söktüren diğer aday adayı da bir Mormon ve adı Jon Huntsman. Daha 60’lı yıllara kadar bütün Amerika’da hor görülen Mormonların bu yıl iki başkan aday adayı birden çıkarması, hiç şüphesiz bu seçimlere damgasını vuracak bir gelişme.
    <p>
     Biraz da Huntsman’dan bahsedelim. İowa seçiminde yüzde 1 alarak sonuncu olan Huntsman, New Hampshire’da Romney ve John Paul’un ardından üçüncülüğü aldı ki bu rakiplerini korkudan ve sevenlerini mutluluktan ayağa kaldıracak bir sonuç. Huntsman ilginç bir kişilik. Kısa bir süre öncesine kadar ABD’nin Obama tarafından Çin’e atanan bir büyükelçisiydi. Çince, iyi konuştuğu dillerden sadece biri. Liberal yanlarıyla klasik bir Cumhuriyetçi olmadığı gibi, seküler yanlarıyla da klasik bir Mormon değil. Onun için Romney kadar Mormon destekçisi yok, fakat son seçim tartışmalarında hem Romney hem de diğer adaylardan farkını öne çıkarmayı başardı. Önümüzdeki ön seçimler onun için hayati öneme sahip tamam ya da devam demek için.
     <p>
      İki Rick’ten biri olan Rick Perry ise birkaç ay önce parıldayan ışıklar altında neredeyse başkan gibiyken İowa’da yüzde 10 ve Newhampshire’da yüzde 0,7 ile silinip gitti. Rick Santorum da İowa’nın birinciliğini kıl payı kaçırmaktan yüzde 9’la New Hampshire’ın beşinciliğine geriledi. İkisi de önümüzdeki birkaç eyalette daha son şanslarını deneyecekler ama artık iki Rick’i de listeden silinmiş sayabilirsiniz.
      <p>
       Silinecekler listesine girmeye yüz tutan diğer bir aday da Newt Gingrich. Duruşu, konuşması, mertliği ve cesaretiyle bir başkanı en çok andıran bu aday, iyi adam yokluğunun etkisiyle bir anda parlayarak kamuoyunun dikkatini çekmişti ancak geçmişindeki ahlaki hataları peşini bırakmadı ve sonunda hem İowa hem de New Hampshire’da aldığı iki düşük oranla ağır yenilgiler yaşadı. Bundan sonra şansı çok az.
       <p>
        Her iki ön seçimde de kazanan şüphesiz Mitt Romney olsa da ikinci bir isim daha var ki Aksiyon okurları bu kişiyi daha iyi tanıyor: Ron Paul… Paul, İowa’da ilk iki rakibinin hemen ardından çok az bir farkla üçüncülüğü alırken New Hampshire’da net bir sonuçla ikinciliğe yükseldi. Kamera önündeki tartışmalarda bugüne kadar hata yapmayan, rakiplerine öldürücü darbeler vururken bile nezaketi elden bırakmayan yaşlı kurdun sessiz ve sakin yükselişi sürüyor. Diğer adaylar onu hâlen ciddi bir rakip olarak görmediğinden mi yoksa gerçekten eleştirilecek bir yanı olmadığından mı bilinmez aleyhinde bir kampanya yok. Doğrusu lehine kampanya da yok ama sanki zaman ona işliyor. Obama’nın 2008’de Demokrat adayları arasından beklenmedik sıyrılışını andırıyor.
        <p>
         Her şeye rağmen şu anda projektörler Romney’in üstüne dönmüş görünüyor. Hem Cumhuriyetçi Parti ileri gelenleri hem de medya Romney’i çoktan aday olarak seçmiş durumda. Ekonomik sıkıntı yaşanan bir dönemde zengin, güçlü bir adayın onları daha iyi temsil edeceğini düşünüyor olabilirler. Romney’in varlıklı bir iş adamı olarak başarılı ticari sicili önemli bir etken. Bunun yanında Mormon kökenli olmasının, onlardan hiç de hoşlanmayan ve partide son yıllarda çok etkili olan Evanjeliklerce nasıl karşılanacağı bir soru işareti. Geçim sıkıntısı yaşayan halkın bir milyoner adaya nasıl yaklaşacağı da ikinci bir soru işareti.
         <p>
          Cumhuriyetçi Parti adaylık yarışını çözecek kritik ön seçimler sırasıyla 21 Ocak’ta Güney Caroline ve 31 Ocak’ta Florida’da yapılacak. Bu iki seçimin sonunda hâlen adı geçen altı adayın en az yarısı elenecek ve 6 Mart’ta 10 eyalette birden yapılacak ön seçimler sonunda da kuvvetle ihtimal tek bir aday kalacak. Eğer son iki aday arasındaki oranlar hâlen birbirine yakın olursa ön seçimlerin yazın ilk aylarına kadar hâlen gerilimli olarak sürme ihtimali doğacak ki hiçbir aday bundan hoşlanmayacak. Zira Obama’yı yenmeyi planladıkları kasımdaki genel seçimler için ne paraları ne de enerjileri kalacak.
         </p>
        </p>
       </p>
      </p>
     </p>
    </p>
   </p>
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-31600-cumhuriyetcilerin--mormonlu-yarisi.html), [web.archive.org (arşiv bağlantısı)](http://web.archive.org/web/20120120081612/http://aksiyon.com.tr:80/aksiyon/haber-31600-cumhuriyetcilerin--mormonlu-yarisi.html)
