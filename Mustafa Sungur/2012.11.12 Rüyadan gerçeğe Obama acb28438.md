# Rüyadan gerçeğe Obama

*Mustafa Sungur 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ABD tarihinin ilk siyahi başkanı Barack Obama, bütün dünyanın sonucunu merakla beklediği seçimlerde ipi ikinci kez göğüsledi. Peki, Amerikan halkının yarıdan fazlası neden ‘Obama’ dedi? Kenya asıllı başkanı, Mitt Romney karşısında zafere götüren sosyolojik sebepler nelerdi?
  </font>
 </div>
 <div id="newsText">
  <font class="detail-text">
   <p>
    Dergi idarecileri, ABD seçimleri öncesi defalarca yorum yazısı istediğinde hep aynı espri ile cevap verdim: “Yedi ay önce seçimin sonucunu verdik. Daha ne istiyorsunuz!” Çok şükür ki mahcup olmadık.
   </p>
   <p>
    12 Mart 2012 tarihli dergimizde, ‘Aday değil, kurban: Mitt Romney’ başlıklı yazıda, Obama’nın seçimi yüzde 3 farkla kazanacağı açıkça ifade edilmişti. Yazının kaleme alındığı saatlerde, Obama, bu tahminin yüzde birden az farkıyla ipi göğüsledi. Seçimi, mevcut başkanın kazanacağını tahmin etmek tabii ki zor değildi. Neredeyse yüz yıldır Amerikalılar, üçü hariç, (Ford, Carter ve Baba Bush) mevcut başkana, ikinci bir dört yıl verme geleneğini bozmadı. Obama’nın bunu değil, asıl 4 yıl önceki seçimi kazanması olağan dışıydı.
   </p>
   <p>
    1996’da Bill Clinton’ın ikinci dönem rakibi Bobe Dole ve 2004’te Bush’un ikinci dönem rakibi John Mccain gibi, Obama’nın ikinci dönem rakibi Mitt Romney de aynı kaderi paylaştı: Açık yenilgi… Mevcut başkanın ikinci dönem rakibi olmak, ‘aday değil, kurban’ olmayı kabul etmek gibi bir şey olmalı. Bu acımasız çarkı kırabilecek aday, ya Bill Clinton gibi bir efsane olmalıydı ya da büyük bir skandal yaşanmalıydı. Tıpkı 1980’de, Demokrat Carter’ın kaybetmesine sebep olan, İran’daki ABD elçiliğinde büyükelçinin rehin alınması skandalı gibi. Seçimden aylar önce rehin alınan diplomatlar, Carter kaybettiği gün serbest bırakılınca dedikodular almış yürümüştü.
   </p>
   <p>
    <img alt="" height="325" src="http://web.archive.org/web/20121130200024im_/http://medya.aksiyon.com.tr/aksiyon/2012/11/12/kapak-sungur-obama-(1).jpg"/>
   </p>
   <p>
    Bu yıl seçimlere katılma oranının düşük olması da sonucun sürpriz olmadığının bir göstergesi. 2008’de 69,5 milyon oy toplayan Obama, bu yıl 9 milyon kayıp verdi. Geçen seçimlerde, 60 milyon seçmeni sandığa götüren Cumhuriyeçiler de 2,5 milyon eksikle seçimi tamamladı. Obama, seçmen bazında yaklaşık 3 milyon kişiyle Romney’i geride bırakırken, asıl, eyaletlere endeksli seçim sisteminden kaynaklanan 126 kişilik delege ile tarihî bir fark attı. İleride açıklanacak olan ‘salıncak’ 10 eyaletin 9’unu kazanan Obama, 303’e 206 ile delegelerin üçte ikisini sildi süpürdü.
   </p>
   <p>
    İlk dört yılda Obama’nın pozitif hanesine yazılan savaşları sona erdirme, sarsılan Amerikan imajını tazeleme, sağlık reformunu hayata geçirme ve işsizliği azaltma başarısı tartışılmaz. Hâlen düze çıkmayan ve çıkması çok zor görünen ekonominin vebali ise Bush döneminin enkazı olsa da Obama’nın göğüslemesi gereken bir problem olarak başkanın negatif hanesinde hâlen asılı duruyor.
   </p>
   <p>
    Gerek televizyonlar, gazeteler gerekse de internet ve sosyal medyada, ABD seçimi ve sonuçları hakkında sayısız bilgi ve yorum yer aldı. Yukarıda kısaca arz edilen bilinenleri tekrar etmektense, farklı gelebilecek izlenimler, anektodlar ve öngörüleri aktarmakta fayda var.
   </p>
   <p>
    <img alt="" height="332" src="http://web.archive.org/web/20121130200024im_/http://medya.aksiyon.com.tr/aksiyon/2012/11/12/kapak-sungur-obama-(4).jpg"/>
   </p>
   <h3>
    <span>
     Obama hak ediyor
    </span>
   </h3>
   <p>
    Seçim sabahı, Washington DC’de bindiğim taksinin siyahi şoförüne, “Romney’e oyunu verdin değil mi?” diye takılınca,  yüzümdeki tebessümü görmeseydi belki de arabasından indirecekti. Yüzde 80’e yakın siyah nüfusa sahip DC’de, yüzde 90 oyla Obama’nın kazandığını söylemeye gerek var mı? Taksicinin bu seçimi özetleyecek cümlesini sizle paylaşmak isterim: “Bu ülke, Bush gibi bir felakete dahi ikinci bir şans verdi, Obama bunu fazlasıyla hak ediyor!”
   </p>
   <p>
    ABD’de eyaletler seçim dönemlerinde iki kalemde ele alınıyor: ‘Solid / Swing (Sabit / Salıncak)’ Ne sonuç alınacağı on yıllardır yapılan seçimlerde belli olduğu için ‘sabit’ sayılan 40 eyalet var. Mesela Kaliforniya’da Cumhuriyetçi bir adayın, Teksas’ta da Demokrat bir adayın kazanma şansı yok. Diğer 10 eyalet ise bir o bir bu partiyi seçtiği için ‘salıncak’ tabir ediliyor. İşte bunlardan biri olan Virginia’da yaşamanın avantajıyla, her iki adayın da kampanyalarına şahsen katılma şansını buldum. Aslında gerçek seçimler, sadece bu ‘salıncak’ eyaletlerde yaşandı. Obama ve Romney’nin son 6 ayda bu 10 eyalet arasında mekik dokuduğunu söylersek, senatör ve milletvekili adaylarının, değil mahalleleri, evleri kapı kapı dolaştıklarını rahatça çıkarabilirsiniz.
   </p>
   <p>
    <img alt="" height="333" src="http://web.archive.org/web/20121130200024im_/http://medya.aksiyon.com.tr/aksiyon/2012/11/12/kapak-sungur-obama-(6).jpg"/>
   </p>
   <p>
    Seçim kampanyalarındaki insan portreleri, parti tabanları hakkında en esaslı doneleri veriyor. Virginia’daki George Mason Üniversitesi’nde binlerce partilinin katıldığı Romney mitinginde, iki elimin parmakları kadar zenci, bir elimin parmakları kadar da Asya kökenli vardı. Salonda bir tane bile Güney Amerika kökenli ‘Hispanic (Latino)’ görmedim. Miting bitince arabama yürürken iki Latino ile karşılaşınca şaşırarak baktım. Zeki gençler, hiç sormadan, sırtlarındaki okul çantalarını gösterip biz mitinge değil, okulun kütüphanesine geldik dediler. Demek başkaları da benim gibi bakmış! Cumhuriyetçi Parti mitinglerinin ayrılmaz parçası olan gürültülü müzik eşliğinde sahneye gelen Romney, bir ülkeyi yönetecek başkan adayından çok, büyük bir şirketi devren satın alan yeni patronun yöneticiler ve işçilere hitap etmesi gibi bir konuşma yaptı.
   </p>
   <h3>
    <span>
     Yeni dönem en çok İsrail’i üzecek!
    </span>
   </h3>
   <p>
    Aynı üniversitede, Obama’nın seçim kampanyasında, “Türk Amerikalılar Oba-ma’yla” yazılı pankartlar taşıyan Türkler de dâhil olmak üzere, zencisi, beyazı, kırmızısı ve sarısıyla 72 milletten partili vardı. Birleşmiş Milletler Konsey Toplantısı’nı andıran mitingde, Obama tezahüratlar eşiğinde geldiği sahnede her zamanki etkileyici hitabetlerinden birini gerçekleştirdi. ABD’nin ilk siyahi başkanı kesinlikle fakir ya da orta direk bir Amerikalı sayılmayacak kadar zengin ama yine de Amerika’nın krem tabakasında yer almıyor. Ne kadar entelektüel birikimi olsa da halktan biri gibi konuşmayı ve davranmayı biliyor. Bir göçmen çocuğu olarak, kendisini onlardan birisi olarak görüyor ve halk da o yönüyle Obama’yı bağrına basıyor.
   </p>
   <p>
    Tam zenginlikten bahsetmişken, Obama’nın bir esprisini yazmazsak eksik kalır. İki aday, seçim öncesinde, New York’un geleneksel Al Simith White bağış yemeğinde buluştuklarında, Obama, “Kampanyalardan vakit bulup buradaki ucuz dükkânlardan eşime bir yıldönümü hediyesi alayım dedim ama geç kalmışım. Romney benden önce çıkıp bütün dükkânları satın almış!” deyince bütün salon kahkahaya boğuldu.
   </p>
   <p>
    Amerika’da yaşayan ve oy kullanabilen Türkler, çoğunlukla Obama ve Demokrat Parti’yi destekledi. 300 bine yakın sayılarıyla ABD nüfusunun binde biri olmasalar bile, Türkler, özellikle son 10 yılda Amerikan ekonomisi ve politikasının merkezine doğru sağlam ve güçlü adımlarla ilerliyor. Bütün Amerika’da yapılanan Türk dernekleri; Özbek, Türkmen, Azeri ve Kırgız gibi Türki Amerikalıları ve Boşnaklar, Arnavutlar gibi Osmanlı yadigarlarını da bünyelerine katarak politikada söz sahibi olmaya başladılar. Bu güzel gelişmelerde, Washington’daki Türk Büyükelçiliği’nde hem Amerika’yı iyi tanıyan hem de kapısını herkese açarak bütün kesimleri kucaklayan Namık Tan gibi bir ismin varlığının pozitif etkisini özellikle vurgulamak lazım.
   </p>
   <p>
    Gerek Obama’nın gerekse Demokrat Partili senatör ve milletvekili adaylarının seçim kampanyalarında çok sayıda Türk görev aldı. Mitinglerde, Amerikan bayraklarının yanında Türk bayraklarını da sıkça görmek mümkündü. Obama, seçim zaferinden sonra, bir Türk seçim kampanya sorumlusuna şunları söyledi: “Nereye gitsem sizinkileri gördüm, harika iş çıkardınız.”
   </p>
   <p>
    Yaşadığım Virginia’da, bir senatör adayı ile Türk derneklerinin etkinliklerinde karşılaşmak ya da bir arkadaşımızın evinde yemekte buluşmak hiç de sürpriz sayılmıyor artık. ‘Salıncak’ Virginia’daki zorlu seçimi kazanarak Senato’ya giren Timothy Kaine’in seçim kampanyasını yürüten idarecilerden biri olan Pakistanlı arkadaşım Sirfaraz, son 6 aydır kaç geceyi evinde geçirdiğini bilmediğini söylüyor. Tim Kaine, o akşam yemeğindeki konuşmasında, “İnşallah, I will win (kazanacağım)” deyince, orijinalini söylediği ‘inşallah’ kelimesini duyanlar hem şaşırdı hem de çok sevindi. Bir arkadaşın haklı çıkan yorumunu aktarmalıyım burada: “Allah, ‘inşallah’ diyeni, Hıristiyan da olsa boş çevirmez.” Din ve ırk ayrımına şiddetle karşı olan, İspanyolcayı mükemmel konuşan Kaine, tam bir Türk dostu. Onun adını ABD Senatosu’nda, Türkiye ile ilgili gelişmelerde sıkça duyacağız.
   </p>
   <p>
    Obama, bu seçimi kazanarak, Amerikan politika sisteminin sac ayağından ikisi olan Beyaz Saray’ı ve iki senatör fazlasıyla Senato’yu rahatlıkla yönetebilecek ama üçüncü ayak olan Temsilciler Meclisi’ndeki ezici Cumhuriyetçi çokluk başını oldukça ağrıtacak. Sitem gereği her kanun ya da tasarının bu iki kongreden de geçmesi gerekiyor ki bugüne kadar Obama’ya kan kusturan Meclis’in bu huyundan vazgeçmesi için bir sebep yok. Ancak geçen 4 yılın Obama’ya, problemlerle birlikte yaşamak ve sistemdeki boşlukları değerlendirmek adına çok şey öğrettiğini ifade etmeliyiz.
   </p>
   <p>
    Obama’nın ikinci dönemi, bir kere daha seçilme endişesi taşımayan daha stressiz bir mahiyette olacak. Sıkı Cumhuriyetçi muhalefetine rağmen, zenginlerin korkuyla beklediği vergi uygulamaları, fakir ve yoksulları sevindirecek Medicaid’in (muhtaçlara verilen yeşil kart) yaygınlaştırılması yanında eğitimde yaşanacak bazı reformlar hiç de sürpriz olmayacak.
   </p>
   <p>
    Öte yandan, 2014’e kadar, NATO haricinde, ABD dışında Amerikan askerinin kalmaması hedefi gerçekleştirilirken, Afganistan ya da Irak gibi uzun süreli, belirsiz ve solo yurtdışı operasyonlar yerine, kısa süreli, sonuç alıcı ve NATO destekli operasyonlarla Süper Güç imajı yeniden inşa edilecek. Obama’nın ikinci dönemi en çok İsrail’i üzecek!
   </p>
   <p>
    Bu çerçevede, sadece Amerikan ya da İsrail askerinin bulunduğu bir ‘İran operasyonu’ ihtimalinden bahsetmek çok zor. Obama, Beyaz Saray’da olduğu sürece bu mümkün görünmüyor. Başkan, diplomasi yoluyla yaptırımlarını uygulatmaya çalışacak, aksi hâlde NATO’yu devreye sokacaktır.
   </p>
   <p>
    Son bir öngörüyle de 2016 seçimlerinden bahsedelim. Esaslı bir seçim olacağı kesin. Demokratların doğal adayı Başkan Yardımcısı Biden gibi görünse de Obama’nın ikinci döneminde kabinede yer almayacak olan Hillary Clinton’ın muhteşem bir dönüş yapması kuvvetle muhtemel. 2008’de ilk siyahi başkana şahit olan Amerika, 2016’da da ilk kadın başkanla tanışabilir. Cumhuriyetçi aday kim olur mu dediniz? Parti başkanlığı bile iyi bir aday bulamıyor ki biz bulalım!
   </p>
   <h3>
    <span>
     Cumhuriyetçiler bir daha asla başkanlığı kazanamayabilir!
    </span>
   </h3>
   <p>
    <img alt="" height="385" src="http://web.archive.org/web/20121130200024im_/http://medya.aksiyon.com.tr/aksiyon/2012/11/12/kapak-sungur-obama-(2).jpg"/>
    Seçim tahminimiz tutunca, bir yenisini yazma cesareti bulduk: Amerikan seçim sistemi ve Cumhuriyetçi Parti’nin politikaları bu şekilde sürerse, Demokratlar, ciddi bir hata yapmadıkça, ‘başkanlık seçimi’ni ebediyen kazanmaya devam edecek!
   </p>
   <p>
    ABD seçim haritasına baktığınızda, Cumhuriyetçileri temsil eden kırmızı rengin Kuzeydoğu ve Batı uçlar haricinde her tarafı sardığını görünce bu tesbitimiz size daha da ‘uçuk’ gelebilir ama her ülkede olduğu gibi, bu ülkede de oylar yüzölçümündeki sayılara değil, insan sayısına göre değerlendiriliyor!
   </p>
   <p>
    ABD’de iki ana grup insan var: Eski Amerikalılar ve göçmenler. Bazı göçmenler, zamanla ‘Eski Amerikalı’laşsa bile çoğu öz ve izleri hâlen taşıyorlar. Bunun yanında, ABD nüfusu da iki şekilde artıyor: Doğal yollar ve göçmenler. Eski Amerikalıların çoğunlukla Cumhuriyetçi, göçmenlerin de çoğunlukla Demokrat Parti taraftarı olmasının yanında, göçmenlerin Cumhuriyetçilerce sevilmeyip Demokratlarca korunduğu genel kabul gören bir kanaattir. Bu durum her geçen yıl Cumhuriyetçilerin aleyhine işliyor.
   </p>
   <p>
    Yasal ya da yasa dışı yollarla Amerika’ya gelenlerin çoğu Güney Amerikalı Latinolar, geri kalanlarsa Asyalı ve Ortadoğulular. Avrupa en az göçmen veren kıta. Göçmenlerin tamamına yakını, ekonomik zorluklar yaşayan, sınır dışı edilmek korkusuyla tir tir titreyen, kendilerinden çok çocukları için mutlu bir gelecek arayan yabancılar, Romney gibi ‘asil’ Amerikalıların burunlarını bükerek baktığı temizlikçiler, işçiler, şoförler... ‘Tabii yollardan’ çoğalma da yine bu grup arasında yaygın. Bir Amerikalı arkadaşımın hızlı nüfus artışlarını ifade etmek için uydurduğu tabirle, “Latinoların hamilelik süresi 9 ay değil, 9 hafta!”
   </p>
   <p>
    Beyaz, Anglo Sakson, Protestan Amerikalılar -ki WASP diye tabir ediliyor- arasında nüfus artışı ise her geçen yıl azalıyor. Mormonlar ve Amishler’in ekstra gayretleri de olmasa yarım yüz yıla kalmaz azınlıkta kalabilirler. WASP’lar her iki çoğalma türünde de göçmenlerin çok gerilerinde kalıyor. Yüzde 10’a yakın zenci nüfusun tercihi yüz yıllardır çoğunlukla Demokrat Parti’dir.
   </p>
   <p>
    Göçmenlerle ilgili diğer çarpıcı gerçek ise ABD seçim sistemini derinden etkileyen nüfus yoğunluğu haritasındaki yerleşme şekilleri. ABD’nin orta kısımları en az göç alan ve nüfusu azalan yerler olması yanında, Doğu ve Batı’daki kıyı eyaletler ise hem gelişen, göçmen alan hem de nüfusu artan yerler olarak göze çarpıyor. Bu kıyı eyaletlerdeki nüfus arttıkça, milletvekili ve başkanı seçecek olan delege sayısının da artmasına bedel, orta eyaletlerdeki sayı gittikçe azalıyor. Göçmenler vücutta deveran eden kan gibi gittikleri yere güç, enerji ve hareket götürürken aynı zamanda Demokratların ellerini güçlendiriyor. Cumhuriyetçi bürokratlar, boşuna göçmenlerin green card ve vatandaşlık işlemlerini yokuşa sürmüyor!
   </p>
   <h3>
    <span>
     Obama’nın ikinci dönemi ve Türkiye
    </span>
   </h3>
   <p>
    Obama’nın ikinci dönem için seçilmesi, Türkiye için de özel anlamlar taşıyor. Her hâlükârda, Obama gibi ‘omurgalı’ ve Başbakan Tayyip Erdoğan ile iyi ve samimi ikili ilişkileri olan bir başkanın, tanınmayan, ‘flip-flop (yanar-döner)’ bir başka adaya tercih edileceği açıktır.
   </p>
   <p>
    Hadiseye ABD tarafından bakarsak, Demokrat ya da Cumhuriyetçi Parti farkı gözetmeksizin, Amerikalı politikacı ve bürokratların; güçlü bir hükümet tarafından idare edilen, sağlam cumhuriyet yapısı ve istikrarı ile bütün Ortadoğu’ya emsal teşkil eden, İslam’ın ve demokrasinin bir arada yaşandığı Türkiye’den daha iyi bir ortak bulması mümkün değil. Stratejik coğrafyası, güçlü ordusu, zengin kültürü ve sağlam dostluğu yönüyle, Türkiye’den vazgeçecek bir ABD başkanı tahayyül edilemez. Obama’nınsa aklından bile geçmez.
   </p>
   <p>
    Komploları bir yana bırakırsak, Obama yönetimindeki ABD’nin, Türkiye’nin PKK ile mücadelesine destek olduğu inkâr edilemez. Suriye hadisesinde, şimdiye kadar, Türkiye’nin beklediği kadar güçlü tepki göstermemesinin ardındaysa farklı sebepler var. Obama da Amerika kadar yorgun ve aklı karışık.
   </p>
   <p>
    Irak ve Afganistan batağından kurtulmaya çalışırken bir hata daha yapmaktan korkuyorlar. Bölgedeki çıkar çatışmalarını, dinî ve mezhebî ayrılıkları tam tahlil edebilmiş değiller. Silahların ve eğitilecek muhaliflerin El Kaide’nin eline geçmesinden endişeliler. ABD’nin, yoğurdu üfleyerek yeme temkini, Suriye’de her gün yüzlerce masum can kaybının çilesini çeken Türk yönetimini en masum ifadeyle sabırsızlandırıyor; ama yine de Obama’ya ABD seçmeni gibi bir şans daha vermek gerekebilir.
   </p>
   <p>
    Obama, kısa süre içinde gerek PKK gerek Suriye gerekse de İsrail konularında Türkiye’den yana olduğunu daha güçlü bir şekilde göstermeye başlayabilir.
   </p>
   <h3>
    <span>
     İlk kez bir başkan, İsrail lobisine rağmen seçildi
    </span>
   </h3>
   <p>
    Bu seçimde yaşanan önemli bir gerçek de şu oldu: ABD tarihinde belki de ilk kez, bir başkan adayı, İsrail lobisinin açık düşmanlığına rağmen seçimi kazandı. Burada ‘Yahudi Lobisi’ demememin kasıtlı bir sebebi var. Zira ABD’deki bütün Yahudiler İsrail yanlısı değil. Mavi Marmara olayında Türkiye’nin yanında olanlar gibi, Gazze ablukasında Filistinlilerden yana olanlar da var.
   </p>
   <p>
    Obama ve Netanyahu’nun arasının ‘papaz olduğunu’ zaten bilmeyen yoktu; ancak geçen ayki BM toplantısında Netanyahu ile görüşmeyi reddeden Obama tam da seçim döneminde büyük bir risk aldı. Bunu küçümsememek gerekir, zira Amerikalılar, seçim süresince TV’ler, gazeteler ve internet üzerinden Obama aleyhindeki yayınlardan başlarını kaldıramadı. Obama düşmanlığı ile bilinen FOX TV, başkanın ABD’deki işsizliği düşürmesi başarısını bile ‘Sadece yüzde 1 azaltabildi’ diye sundu.
   </p>
   <p>
    Bunlar şöyle ya da böyle bir gerçeğe dayanan iddialardı, ya diğerleri? Obama hakkında acımasızca üretilen; Müslüman olduğundan cinsel tercihlerine, Deccal ve esrar bağımlısı olduğundan Beyaz Saray’da Ruslara oda verdiğine kadar yüzlerce akıl almaz komplo teorisi de belirsiz kaynaklarca üretildi. Size saçma gelen bu teorilerin hepsi de müşteri buldu. Bağımsız bir kamuoyu yoklamasının sonucuna göre, Cumhuriyetçi seçmenlerin neredeyse üçte birinin Obama’nın Müslüman olduğundan şüphesi yoktu. Geçen seçimden beri bilenen Obama, bu iftiraları kolay unutmayacaktır.
   </p>
   <p>
    Burada, Obama’nın karakterini ortaya koyan iki anekdotu aktaralım. Obama, 2009’daki geleneksel başkanlık yemininde Anayasa Mahkemesi Başkanı John Roberts’ın dediklerini aynen tekrar edecekti. Roberts, “Ben Barack Obama...” deyince, Obama, “Hayır, ben Barack Hüseyin Obama!” dedi. Müslüman kökenli adından başkanlık töreninde bile vazgeçmedi. Bir televizyon şovunda, gazetecinin bir anda sorduğu “Müslüman mısınız?” sorusuna, “Ne alakası var, Müslümanlık da ne oluyor! Ben çok şükür Hıristiyanım.” değil, şu cevabı verdi: “Müslüman değilim ama olsaydım söylemekten çekinmezdim. Amerika’da milyonlarca Müslüman var.” Başka bir din ile ‘itham edilen’ kaç politikacı böyle davranabilir?
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Galip Caner, 13 November 2012, 02:56
> Tebrikler Aksiyon, yüzde 0,5 ile bir okyanus ötesindeki seçimleri tam yedi ay önceden bilebildiğiniz için. Bu konuyu ne kadar iyi ve ne kadar yakından takip ettiğinizi gösteriyor. Ben de bir tahmin yapayım, en az beş yıl daha Aksiyon birinci kalmaya devam edecek yüzde 100 ihtimalle!

Kaynak: [www.aksiyon.com.tr](http://www.aksiyon.com.tr/aksiyon/haber-34051-ruyadan-gercege-obama.html), [web.archive.org (arşiv bağlantısı)](http://web.archive.org/web/20121130200024/http://www.aksiyon.com.tr/aksiyon/haber-34051-ruyadan-gercege-obama.html)
