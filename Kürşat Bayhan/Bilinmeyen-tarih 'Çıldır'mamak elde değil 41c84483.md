# 'Çıldır'mamak elde değil

*Kürşat Bayhan Bilinmeyen-tarih*

<div>
 <font>
  <img border="0" height="1" src="/web/20040703193357im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040703193357im_/http://www.aksiyon.com.tr/resim/487/74.jpg" vspace="5"/>
  </p>
 </font>
 <font class="content">
  Çıldır Gölü’nde hayat ‘inatla’ sürüyor. Gölü delip ağlarla balık avlamanın başka bir izahı olabilir mi? “Efsaneye göre, Çıldır Gölü’nün zemini eskiden düz bir ova imiş. Bu ovada bir köy, köyün de çok sevilen bir beyi varmış. Gel zaman git zaman bu beyin biri kız, biri erkek iki çocuğu olmuş. Bunlar babasının olduğu kadar köyün de sevgilileriymiş.
 </font>
 <p>
  <font class="content">
   Birbirine çok düşkün iki kardeş büyürken, köy susuz kalmış. Buna çare olarak çok gür bir bulaktan köye çeşme yapılmış. Köyün yerleşim merkezi çanak gibi olduğundan, evleri su basmasın diye, çeşme su alınmadığı zaman kapatılırmış. Gün döner, kardeşler büyür. Erkek bir yağız delikanlı, kız misli görülmemiş güzel olur. Yağız delikanlı için kimi der askere gitmiş, kimi der aşk yüzünden Kerem gibi gurbet ellere düşmüş. Bu ayrılık, kardeşini çok seven kızı tepeden tırnağa kedere batırır imiş. Uzun yıllar sonra bir akşam üstü kız çeşmeden su alırken bir müjde ulaşır; ‘Kardeşin geldi!’ Kızın aklında ne su kalır ne çeşme. Görülmemiş bir şölen verilir. Kimsenin aklına sevinçten çeşmeyi kapamak da gelmez. Gece herkes evine çekilip uyur. Ertesi gün civar köylerde yaşayanlar bakarlar ki köyün yerinde koskoca bir göl var.”
   <br>
    <br/>
    İşte bu göl, son günlerde İnat Hikayeleri filmi ile gündeme geldi. Yönetmen Reis Çelik, yörede yaşanan inat hikayelerini anlattı beyaz perdeden sinemaseverlere. Hatta ilk gösterimi de hikayenin doğuşuna neden olan Çıldır Gölü’nün üzerinde yapıldı. Reis Çelik’in filmine verdiği isimle yöre halkının doğası aynı: İnatçılar. Çünkü ‘Kış geldi, göl dondu’ demiyorlar, kışın gelmesiyle beraber donan gölde yarım metreye varan buzu kırarak balık avlamaya devam ediyorlar. Yaz demek, bolluk demek. Doğanın en cömert olduğu mevsim demek; ama ya kış...
    <br/>
    <br/>
    Aralık ayının gelmesiyle birlikte Çıldır Gölü’ndeki bütün tekne ve kayıklar kıyıya çekilirler. Ortalama yarım metreye varan buzla kaplanan Çıldır Gölü beyaz bir çölü andırır. Yazın her sabah teknelerle vira diyen balıkçılar, kışın gelmesiyle birlikte yürüyerek Çıldır Gölü’nün donmuş sularına açılırlar. Kış geldiğinde takaların bıraktığı mavimsi köpük izleri yerini ayak izlerine bırakır. Gün sonunda 15— 20 kilo balıkla döndükleri de olur, bir taneyle yetindikleri de...
    <br/>
    <br/>
    Korkusuzca ilerleyen balıkçıların ardından ürkek adımlarla takip ediyoruz; yer yer bizimle konuşurcasına sesler çıkaran buzun üzerinde. Taksici Necmettin Abi de ürküyor manzaradan. Bir ara geri dönmeyi düşünüyor ama arkasına baktığında kıyıdan epey uzaklaştığımızı görünce ilerlemek zorunda kalıyor. Arada bir bana çıkışmaktan da geri kalmıyor; “Ne işin vardı da ta İstanbullardan buraya geldin, yapacak başka haber bulamadın mı?”
    <br/>
    <br/>
    Akbaba Dağı’nın ardından süzülen güneş insanın yüzünü kavuruyor yaz ortası sıcaklığıyla ancak ayaklarımızın altındaki buz gölü soğuğu hatırlatıyor. 20 dakikalık yürüme mesafesinden sonra balık avlamak için uygun yere geliyoruz. İnsanın aklına hemen Eskimolar geliyor; buzdan evleri, kürkten giysileriyle uçsuz bucaksızmış gibi görünen Çıldır Gölü seraplarında. Balıkçılara yaklaşıp “Kolay gelsin” diyoruz. Soğuk havanın yaktığı kırmızı yüzlerinde bir tebessümle “Hoş gelmişsiniz” diyorlar. Balıkçılardan biri Günay Bey, diğeri ise Nadir Bey. Dört duvar arasında öğretmenlik yapmaya dayanamayan Günay Bey baba mesleği balıkçılığa dönmüş. Kendine ait bir restoranı var. Tuttuğu balıkları kendi mekanında müşterilerine servis ediyor. Aslen Nahcıvanlı olan Nadir Bey ise her yıl Türkiye’ye misafir olarak geliyormuş. “Benim amacım para kazanmak değil. Buraların havası bana iyi geliyor. Hem kalp ve nefes darlığım var; buralara gelince hiçbir şeyim kalmıyor.” Kısa bir sohbetin ardından işe koyuluyorlar. Önce torların (balık ağı) atıldığı yerler belirleniyor, üzerindeki karlar kürekle temizleniyor. Karda verilen mücadelenin ardından kırılan buzun altındaki tora ulaşıyoruz. Bu sırada Günay Bey, Çıldır Gölü’nü anlatıyor bizlere; daha önceleri burada çok fazla balık olduğunu, ayda bir buçuk ton balık avlandığını ancak Aras nehri üzerine yapılan baraj nedeniyle anaç balıkların bu sulara gelemediğini, bu yüzden balık nüfusunda da azalma olduğunu söylüyor: “Yöre balıkçıları 80’li yıllarda bir ayda avladığı balığı şimdi bir yılda avlıyor.” Binlerce metre ağ kullanıyorlar, hayatlarını riske atıyorlar. Orman bakanlığı, bölgedeki balık nüfusunu yükseltmek için çeşitli girişimlerde bulunmuş ama bir sonuç alamamış. Sohbet devam ederken Günay Bey yavaş yavaş tora asılıyor, bense kendimi buzun üzerine atıyorum çıkacak ilk balığın fotoğrafını çekebilme heyecanıyla. Ancak yukarı çekildikçe ağlarda oynaşan birkaç kelevirden başka şey olmadığı görülüyor. Bir kez daha ağları soğuk sulara daldırıyor ve umutla bekliyoruz.
    <br/>
    <br/>
    Zaman akıyor, güneş yükseliyor, Çıldır Gölü ise bir elmas ada gibi parlıyor ancak ağlara hâlâ balık vurmuyor. Üç buçuk saatlik bir beklemeden sonra bir tane sarı alabalık takılıyor.
    <br/>
    <br/>
    Günün kısmeti bir sarı alabalık, beş kelevir oluyor.
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=11315&yorum_id=1), [web.archive.org (arşiv bağlantısı)](http://web.archive.org/web/20040703193357/http://www.aksiyon.com.tr:80/detay.php?id=11315&yorum_id=1)
