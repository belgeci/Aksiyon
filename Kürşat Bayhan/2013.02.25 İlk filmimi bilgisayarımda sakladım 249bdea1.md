# İlk filmimi bilgisayarımda sakladım

*Kürşat Bayhan 2013.02.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Libya 42 yıl sonra bir ilki yaşıyor. Bağımsız Arap Film Festivali’ne evsahipliği yapan Bingazi’nin ilk özel sinemasında gösterilen filmlere ilgi, beklenenin çok ötesinde.
  </font>
 </div>
 <div id="newsText">
  <font class="detail-text">
   <p>
    Sokakları dolduran kalabalık, devrik lider Kaddafi’nin ardından ‘Hür Bir Libya’da yaşamanın coşkusu içinde. Ellerine ilk defa alabildikleri ülkenin üç farklı bölgesini temsil eden ‘kırmızı-siyah-yeşil’ bayraklarını gururla dalgalandırıyorlar.
    <p>
     Özgürlük ateşinin yakıldığı Bingazi, 42 yılın ardından bir ilke de imza atıyor. Arap dünyasından genç yönetmenlerin kısa filmleriyle katıldığı Bağımsız Arap Film Festivali’ne ev sahipliği yapıyor. Festivalin fikir babası Mohamed Maklouf, 37 yıldır ülkesinden uzakta yaşayan bir yönetmen. 1975 yılında politik sebeplerle Libya’dan ayrılmak zorunda kalan Maklouf, İngiltere’ye yerleşir. Arap dünyasında genç yeteneklerin belgesel ve kısa film alanındaki çalışmalarını teşvik için ise 1999’da ilk festivali hayata geçirir. Dubai’nin ardından Tunus ve Mısır gibi ülkelerde festivaller düzenler. Ülkesindeki devrimin ardından vatan hasretini sonlandırmak için 19 Mart 2011’de Bingazi’ye döner. “Libya’da festival, hele de bir belgesel festivali yapmak benim için hayaldi.” diyor.
     <p>
      Bingazi’nin ilk özel sinemasında gösterilen filmlere ilgi ise beklenenin ötesinde. Maklouf, duygularını şöyle anlatıyor: “42 yıllık esaretin ardından insanlarımızın yeni bir şeye ne kadar aç olduklarını hep beraber gördük. Şehir merkezinden uzak olmasına rağmen salonu dolduran Bingazilileri görünce gözyaşlarımı tutamadım.”
      <p>
       Hayal ettikleri festivale kavuşan Bingazili genç yönetmenler ise bu durumdan gayet memnun. Festivalde ‘Symmphony Benghazi’ filmiyle yer alan Abd Al Rahman Al Hony bunlardan biri. Bingazi Üniversitesi Bilgisayar Bölümü’nden mezun Al Hony’nin kalbi hep sinema ile çarpmış. İlk filmini 2007 yılında çeken genç yönetmen, Kaddafi rejimi korkusundan bunu sadece yakın arkadaşları ile paylaşabilmiş. “O dönemde bir film yapmak, hele onu bir yarışmaya göndermek bizim için imkânsızdı. Üniversiteden çok yakın arkadaşlarımla yaptığım filmi sadece bilgisayarımda saklıyordum.” diyor. Festivalde yer aldığı filmin ana teması ise Bingazi’de hayat. Dışarıdan bakıldığında çok karmaşık gözüken günlük hayattan, bir parçası hâline gelindiğinde senfoni orkestrasında performans gösteren bir müzisyen gibi zevk alınabildiği işleniyor.
       <p>
        Festivalin üç kadın katılımcısından biri olan İbtesam Al Mosaqasby ise ailesinin desteği ile ilk filmini yapmış. Bitirme tezi olarak aldığı ödevini kısa film çalışmasına çeviren Al Mosagasby ‘There is Hope’ adlı filminde Bingazi’de orta sınıf bir ailenin üniversitede okuyan tek kızının hikâyesini anlatıyor. Kamerasını evine, komşularına ve arkadaşlarına çeviren Al Mosagasby kendi hayatından çıkarak Bingazi’de genç bir kadın olmanın ne demek olduğunu gösteriyor. Erkek kardeşi tarafından festivale katıldığı için cezalandırılmış olsa da “Burada olmaktan çok mutluyum.” diyebiliyor.
        <p>
         Libyalı yönetmenlerin çoğunlukta olduğu festivalde yüzün üzerinde uzun ve kısa metrajlı belgesel film izleyiciyle buluşacak. Devrim sonrasında hizmete giren Bingazi’nin ilk özel sinemasında tatlı heyecan devam ederken projenin kurucularından Mohamed Maklouf gelecek yıl için çalışmalara şimdiden başlamış. Bingazi’deki festivali Trablus’a da taşımayı planlıyor.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-34956-ilk-filmimi-bilgisayarimda-sakladim.html), [web.archive.org (arşiv bağlantısı)](http://web.archive.org/web/20140926115552/http://aksiyon.com.tr/aksiyon/haber-34956-ilk-filmimi-bilgisayarimda-sakladim.html)
