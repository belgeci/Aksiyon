# Kaddafi’nin ölümü, Batı’nın çıkışı

*İbrahim Varlık 2011.10.25*

<font class="agenda2NewsSpot">
 Arap Baharı’nın üçüncü perdesi, bu kez devrik liderin ölümüyle kapandı. Kuzey Afrika’nın kendisi küçük petrolü büyük ülkesi Libya’nın sıra dışı diktatörü Muammer Kaddafi’nin ölümü, sıradakiler için ibretlik oldu.
</font>
<font class="newsDetail">
 <p>
 </p>
 <p>
 </p>
 <p>
 </p>
 <p class="MsoNormal">
  Kardeş lider, devrim rehberi, Afrika krallarının kralı, Albay, diktatör ya da çılgın köpek… Kendisine nasıl seslenirseniz seslenin, Muammer Kaddafi artık sizi duyamayacak. Tetiği çekenin kim olduğu henüz bilinmiyor ve çok tartışılacak gibi duruyor. Ama doğum yeri Sirte’de başına ve karnına aldığı kurşunlarla hayatını kaybeden Libya’nın 42 yıllık lideri Albay Muammer Kaddafi’den geriye kim tarafından öldürüldüğünden daha önemli bir soru kaldı. Libya’nın geleceği ne olacak? Batı’nın NATO üzerinden müdahalesi olmasaydı, bugün Libya’da bir halk devriminden söz etmek mümkün olmayabilirdi. Peki, bu müdahaleyle bundan sonra Libya’da bir demokrasi inşasından söz ederken Batı nerede duracak?
 </p>
 <p>
 </p>
 <p class="MsoNormal">
  <span>
  </span>
  1969’da darbeyle elde ettiği iktidarında Batı’yla ilişkisi hep inişli çıkışlı oldu; ancak petrole sahip olmanın bugüne kadar hiçbir Arap ülkesine huzur ve refah getirmediği gerçeğini Kaddafi de değiştiremeden gitti. Batı dünyası ile ilişkilerinin ilk düğmesi zaten yanlış iliklenmişti Kaddafi için. Her ne kadar son yıllarda ilişkileri düzeltme çabasına girmiş gözükse de sonunda Sirte’den kaçmaya çalışırken, NATO bünyesindeki Fransız ve Amerikan uçaklarının konvoyunu vurması sonucu muhaliflerin eline geçti ve Arap Baharı’nın canından ettiği ilk diktatör oldu.
 </p>
 <p>
 </p>
 <p class="MsoNormal">
  Kaddafi, darbeyle yönetimi ele geçirdikten sadece bir yıl sonra önce Libya’daki İngiliz ve Amerikan üslerini kapatmış, ardından İtalyanları ve Yahudileri ülkeden çıkartmıştı. 1973’te de yabancıların elindeki petrol şirketlerini millileştirdi. Bu dönemde, İsrail ile görüşmeleri reddetmesiyle Arap dünyasında birdenbire kazandığı popülerliğini kullanarak, Libya ile diğer Arap ülkelerini birleştirme girişimlerinde bulundu.
 </p>
 <p>
 </p>
 <p class="MsoNormal">
  1970’lerde Yeşil Kitabı’nda anlattığı ‘İslami sosyalizm’ düşüncesini ekonomik sektörlerin Batılı güçlerden alınarak millileştirilmesi üzerine inşa ederken, dengesiz ve beklenmedik davranışlarından dolayı da uluslararası kamuoyunda sivrilmeye başlıyordu. Beynelmilel camianın asıl dikkatini çekmesi ise ABD’deki Siyah Panterler ve İslam Ulusu, İngiltere’de İRA gibi gruplara destek vermesiyle oldu. Filistinli ve Arap militanların Avrupa’nın çeşitli yerlerinde düzenlediği saldırılara destek verdi ve bütün bunlar Kaddafi’yi bir anda ABD hükümeti ile karşı karşıya getirdi. 1986’da Berlin’deki bir diskoteğe düzenlenen saldırıda onlarca kişi ölürken gözler Kaddafi’nin üzerine çevrildi. Aynı yıl nisan ayında İngiliz üslerinden havalanan Amerikan jetleri, Libya’da bazı şehirleri bombaladı. Kaddafi saldırılardan kıl payı kurtuldu ama kızını kaybetti.
 </p>
 <p>
 </p>
 <p class="MsoNormal">
  İki yıl sonra PanAm Havayolları’na ait yolcu uçağının Lockerbie’de düşürülmesi sonucu 270 kişi öldü. Libya’nın saldırıya karışmış olduğunun düşünülmesi üzerine BM, bu Kuzey Afrika ülkesi için ilk yaptırım kararını aldı. Kaddafi 1990’ların sonuna doğru saldırının zanlılarını teslim edip sorumluluğu üstlenince, BM 2003’te yaptırımlarını kaldırdı. 11 Eylül saldırıları sonrasında dünya jandarmalığına soyunan ABD’nin önce Afganistan’a, ardından Irak’a girmesi Kaddafi’nin
  <span>
  </span>
  aklını başından aldı. Libya liderinin konvansiyonel olmayan silah programından vazgeçtiğini duyurmasının ardından da ABD, ülkeye yaptırımları kaldırdı. Kaddafi, 2009’da da BM Genel Kurulu’nda ilk konuşmasını yaptı.
 </p>
 <p>
 </p>
 <p class="MsoNormal">
  Avrupa ve ABD ile ilişkiler yoluna girmiş, Kaddafi her Batı ülkesini rahatlıkla ziyaret edebilir hâle gelmişti. Libya’nın uluslararası imajının düzeltilmesi için bir şirketle anlaşmış, ülkesini demokratik olarak kabul edilebilir bir ülke konumuna getirmişti. Hatta İtalya Başbakanı Silvio Berlusconi ile “kanka” olabilecek kadar ilerletmişti dostluğunu. Ancak Batı ile “cicim ayları” uzun sürmedi. Komşu ülke Tunus’tan esen bahar rüzgârları, her şeyi eskisine döndürdü ve Kaddafi birden Batı’nın hedefi hâline geldi. Kaddafi’nin tiranlıktan, tuhaf ve babacan bir Batılı devlet adamına dönüştüğü süreç, Arap Baharı’yla son buldu.
 </p>
 <p>
 </p>
 <p class="MsoNormal">
  <span>
  </span>
 </p>
 <p>
 </p>
 <p class="MsoNormal">
  Gelişi de gidişi de Bingazi’den
 </p>
 <p>
 </p>
 <p class="MsoNormal">
  Kaddafi, kendisini iktidara getiren darbeyi 1 Eylül 1969’da Bingazi’de başlatmıştı, ama kaderin cilvesi, ölümüne sebep olan muhalif gösteriler de yine Bingazi’den başladı. Tunus’ta Zeynelabidin Bin Ali’yi ülkeden kaçırtan, Mısır’da Hüsnü Mübarek’i hapse gönderen Arap Baharı’nın Libya’daki ilk dalgası, şubat ortalarında Bingazi’de başlayan Kaddafi karşıtı gösterilerle ortaya çıktı. 20 gün gibi kısa bir süre içerisinde önce BM ardından Avrupa Birliği ülkeleri Libya’ya yaptırım kararı aldı ve 5 Mart’ta muhalifler Ulusal Geçiş Konseyi’ni kurdu. Daha gösterilerin başlamasının üzerinden bir ay geçmeden Batı’nın ilk müdahalesi geldi ve NATO uçakları 19 Mart’ta Bingazi’de Kaddafi birliklerini vurdu. Ardından Kaddafi NATO’nun hava desteğiyle ilerleyen muhalif güçlere karşı şehirleri bir bir kaybetti. Ailesinin bir kısmını Cezayir’e gönderse de kendisi “savaşarak Libya’da öleceğini” açıkladı ve söyledikleri 20 Ekim’de doğum yeri Sirte’de gerçekleşti. Sirte’den, muhtemelen Nijer’e kaçmaya çalışırken Fransız jetlerinin ve Amerikan hayalet uçaklarının vurduğu konvoyundan sağ çıktı ama muhalif savaşçılara yakalanmaktan kurtulamadı.
 </p>
 <p>
 </p>
 <p class="MsoNormal">
  Batı ülkeleri Kaddafi rejiminin yıkılmasını övseler de birleştirmeyi hayal ettiği Afrika’da arkasından ağlayanlar, Kaddafi’nin öldürüldüğü günü “Afrika’nın yeniden kolonileştirilmesinin başladığı gün” olarak ilan etti bile. Zira Kaddafi, tüm kıtayı telefon, televizyon, radyo ve diğer bazı teknolojik uygulamalarla birbirine bağlayarak modern zamanların Afrika’sında ilk devrimi gerçekleştiren “kardeş lider” olmayı başarmıştı.
 </p>
 <p>
 </p>
 <p class="MsoNormal">
  Dünyanın en pahalı telefon görüşmelerinin yapıldığı Afrika’da 45 ülke, 1992’de kıtanın kendi iletişim uydusuna sahip olabilmesi için RASCOM’u kurmuştu. Avrupa ülkeleri, uydularını kullanan Afrika ülkelerinden yıllık 500 milyon dolar gibi bir ücret alıyordu. Ancak bir Afrika uydusunun maliyeti bile 400 milyon dolardı ve sadece bir seferlik verilecekti. Proje için bir finansör bulunamadı, “kölelerin” Avrupa bankalarına “bizi özgürleştirin” talebinde bulunmaları da mümkün görünmüyordu. IMF, Dünya Bankası, ABD ve Avrupa ülkelerinin de teklifleri geri çevirmesi sürpriz olmadı. Ancak bu tıkanıklığa son veren, projenin 300 milyon dolarını tek başına karşılayan Kaddafi oldu ve Afrika’nın ilk iletişim uydusu bu sayede 26 Aralık 2007’de uzaya fırlatıldı. Kaddafi’nin bu sembolik 300 milyon dolarlık jesti, Afrika kıtasının tamamında yaşamı değiştirdi.
 </p>
 <p>
 </p>
 <p class="MsoNormal">
  ABD’nin dondurduğu Libya’ya ait 30 milyar dolarlık hisseler de yine Afrika’ya gidecek 3 projeye ayrılmıştı. Bunlardan en önemlisi de Nijerya’da kurulacak Afrika Merkez Bankası’nın, Afrika ülkelerinin paralarını basması olacaktı. Böylece kıta ülkelerinin büyük kısmının paralarını basan Fransa’nın elinden bu iş de çıkmış olacaktı. Bu açıdan Fransa’nın Kaddafi’ye neden sinirlendiğini anlamak zor değil.
 </p>
 <p>
 </p>
 <p class="MsoNormal">
  Arap Baharı başladığında halklar, Batı yanlısı olmakla suçladıkları liderlerden kurtulmayı amaçlıyordu. Tunus’ta Zeynelabidin, Mısır’da Mübarek, muhalifleri tarafından Batı ya da Amerikan yanlısı olmakla itham edilmişlerdi. Ancak devrimlerin aniden gerçekleşmesi, sindirilmiş muhalif grupların ya da partilerin demokrasi tecrübesinden uzak olması ve diktatörlükten demokrasiye geçişin bir “manzumeler kitabının” olmaması, bu ülkelerin dışarıdan yardım almasını mecburi kıldı. Özellikle Tunus, Batılı ülkelerin en çok ziyaret ettiği ve geçiş dönemi için destek verdiği ülkelerin başında geldi. Bu da Batı yanlısı olmakla suçlanarak devrilen diktatörlerin ülkelerinde yeni yönetimlerin, yine Batı ülkelerinin yardımıyla kurulacak olması ironisini ortaya çıkardı. Tunus ve Mısır’dan farklı olarak Batı’nın en başından işin içinde olduğu çok parçalı Libya’da bu ironinin trajediye dönüp dönmeyeceğini göreceğiz.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=30813), [web.archive.org (arşiv bağlantısı)](http://web.archive.org/web/20111028190456/http://www.aksiyon.com.tr:80/aksiyon/newsDetail_getNewsById.action?newsId=30813)
