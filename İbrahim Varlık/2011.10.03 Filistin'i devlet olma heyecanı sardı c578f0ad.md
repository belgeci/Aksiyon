# Filistin’i devlet olma heyecanı sardı

*İbrahim Varlık 2011.10.03*

<font class="agenda2NewsSpot">
 İşgal edilmiş ve parçalanmış topraklar. Kuşatma altındaki Gazze, İsrail kontrol noktalarıyla dolu Batı Şeria, Ramallah, Doğu Kudüs... Bu yapbozdan bir devlet çıkacak mı?
</font>
<font class="newsDetail">
 <p>
  <p class="MsoNormal">
   Kudüs’te Eski Kent’in Şam Kapısı’na kuzeyden dikine gelerek Yafa Kapısı’na doğru devam eden Hebron Yolu, bir zamanlar Ürdün-İsrail sınırını oluşturuyordu. Bugün ‘1967 sınırları’ olarak anılan ve İsrail-Filistin sorununun en temel maddelerinden birini oluşturan bu yolun batısında kalan Yahudilerin yaşadığı kısımda tam bir Avrupai hayat tarzı hâkim. Geceleri barların sabaha kadar açık olduğu, McDonalds’tan Starcbucks’a kadar bütün ünlü cafe ve restoranların bulunabileceği, sokakları temiz, yollarında trafik lambaları ve yaya geçitleri olan, turistlerin Yafa Kapısı’nın hemen altında bulunan alışveriş merkezinde geç saatlere kadar eğlenebildiği bir şehir burası. Yolun tam karşısında, yani doğusunda kalan Doğu Kudüs kısmında ise klasik bir Ortadoğu şehri duruyor. Sokaklarda çöpler bir kenara atılmış, trafik lambası görmek neredeyse imkânsız. Kebapçılar, meyve satıcıları ve işportacılar ise ortalığı doldurmuş. Şehrin bu kısmı da aynı belediye tarafından yönetiliyor ama daha birçok yol aydınlatılmamış.
  </p>
  <p class="MsoNormal">
   Eylül ayında, aynı şehrin içindeki farklı iki yaşamı ve medeniyeti birbirinden ayıran ve doğal bir sınıra dönüşmüş olan bu yolun, yeniden iki ayrı devletin sınırı olma ihtimali gündemi bir hayli meşgul etti. ABD Başkanı Barack Obama’nın önce 1967 sınırlarına destek verip ardından İsrail’in baskısıyla geri adım atmasından birkaç ay sonra Filistin Devlet Başkanı Mahmud Abbas, Filistin’in Birlemiş Milletler’de (BM) ‘tam üyelik’ kazanması için Güvenlik Konseyi’ne başvurdu. Abbas’ın, ABD’nin veto edeceğini açıkladığı bu başvurusunun Güvenlik Konseyi’nden geri dönmesine kesin gözüyle bakılsa da başvuru Filistin topraklarında çok güçlü yankılandı.
  </p>
  <p class="MsoNormal">
   Buradan bakıldığında Abbas’ın Genel Kurul’dan bir başarıyla döndüğünü söylemek güç. Buna rağmen Abbas’ı Ramallah’ta bir kahraman gibi karşılayan Filistinliler, 43 yıl bekledikten sonra bir yıl daha beklemenin zor olmadığını düşünüyor. Ancak Abbas’ın Ramallah’ta bir kahraman gibi karşılanması dışarıda şaşkınlığa sebep oldu. Abbas’ın, üyelik statüsü kazanması kesin olan Genel Kurul yerine kaybedeceğini bildiği Güvenlik Konseyi’ne başvurmasının bir hata olduğunu düşünen İsrail’in eski Ankara Büyükelçisi Alon Liel, “Filistinlilerin inanılmaz bir fırsatı vardı. Abbas, elinde Filistin’i tanıyan bir BM oylaması ile gelmeliydi ama eli boş geldi. Yine de bir kahraman gibi karşılandı. Bu beni çok endişelendiriyor.” diye konuşuyor. Genel Kurul’da tanınmanın, Filistin’i üye devlet yapmasa da, hayati derecede önemli olduğunu düşünen Liel, “Çünkü İsrail’le Filistin aynı zeminde olacaktı ve biz onlara yasal olarak daha farklı davranacaktık. Ne yaptıklarını anlamıyorum. Abbas geldikten sonra neden sokaklarda dans ettiklerini anlamıyorum. Sanki devlet kurmanın değil de sadece ABD’yi utandırmanın peşindeymiş gibi gözüküyorlar. Güvenlik Konseyi işi uzatırsa bir oylama olmayacak, bir dahaki Genel Kurul ise bir yıl sonra. O zamana kadar ne olacağını kim bilir?” diyor.
  </p>
  <p class="MsoNormal">
   Ters açıdan bakıldığında, Abbas’ın uluslararası arenada ilk etapta ‘sonuçsuz’ gözüken bu başvurusu, iç politika açısından Abbas’ı Arap Baharı’nın etkisiyle oy kaybetmekte olduğu Filistin topraklarında yeniden diriltmiş gözüküyor. Filistin yönetiminin önde gelen bakanlarından ve Abbas’ın BM delegasyonunda yer alan Dr. Muhammed Shtayyeh, daha bir hafta öncesine göre çok daha güçlü bir profille döndüğü Ramallah’ta yine binlerce kişi tarafından coşkulu bir törenle karşılanan Abbas’ın halk nezdinde artan kredisini “Abbas artık başkanlıktan liderliğe terfi etti.” şeklinde özetliyor. Shtayyeh, BM’ye yaptıkları başvurunun aynı zamanda Abbas için siyasi bir referandum özelliği taşıdığını ve Abbas’ın bu sınavı geçtiğini iddia ediyor.
  </p>
  <p class="MsoNormal">
   <span>
   </span>
  </p>
  <p class="MsoNormal">
   İsrail’in korktuğu olmadı
   <span>
   </span>
  </p>
  <p class="MsoNormal">
   Ancak başvurunun ardından Abbas gibi İsrail Başbakanı Benjamin Netanyahu da bir ‘kahraman’ edasıyla İsrail’e döndü. Bu durumu “Netanyahu yeniden İsrail’in kralı, âdeta geri döndü.” diyerek özetleyen Alon Liel, eylül ayında İsrail’de diplomatik
   <span>
   </span>
   bir tsunami beklenirken hiçbir şey olmadığını düşünüyor. Hatta İsrail Dışişleri Bakanı Avigdor Lieberman’ın İsrail’e dönüşünde yaptığı açıklamaya atıfta bulunarak “Bir tsunami bekliyorduk ama yağmur bile yağmadı.” şeklinde konuşuyor. Liel, “Bizimkinden farklı bir mantaliteleri var. Biz ne kazandığımıza bakarız. Onlar sadece Obama’ya ‘hayır’ dediği için onu lider yapıyor.” değerlendirmesinde bulunuyor.
  </p>
  <p class="MsoNormal">
   Büyük binalarının neredeyse tamamına Abbas’ın BM’deki resimlerinin asıldığı, BM’deki konuşmasında sarf ettiği “Filistin yeniden doğdu, bu benim mesajımdır.” sözlerinin afişleri süslediği Ramallah’ta yaşayanların öncelikli beklentisi ise bir devletten çok kontrol noktalarının kaldırılması. Batı Şeria ile İsrail arasındaki tek geçiş noktasını kullanmak zorunda kalan Ramallahlılar, başvurunun ardından en büyük beklentilerinin ‘daha mutlu bir hayat olduğunu’ söylüyor ve bunun için öncelikle Kalkandiye kontrol noktasının kaldırılması gerektiğini dile getiriyor. Abbas’ın başvuruyu yapacağı gün İsrailli askerlerle Filistinli gençler arasında sıcak çatışmaların yaşandığı bu kapıda Filistinliler bazen saatlerce beklemek zorunda kalıyor. Keyfî uygulamalara maruz kalan Filistinliler arasında Kudüs’te yaşayan akrabalarını yıllardır görememiş birçok kişi yaşıyor. Muhammed Shtayyeh ise bu başvuruyla halkta büyük bir beklenti oluşturmak istemediklerine dikkat çekiyor: “Küçük bir adım değil, çok büyük bir adım da değil. Önemli bir adım. Filistin’in BM’ye yaklaşımının bir başlangıcı ama bir son değil.”
  </p>
  <p class="MsoNormal">
   1967’de sınır, şimdilerde ise işlek bir anayol olan Hebron Caddesi’nin, yeniden nasıl bir sınır olabileceğini düşünmek güç. Hem Doğu Kudüs’te, hem de Ramallah’ta çok sayıda Yahudi yerleşim birimi bulunuyor. Hatta İsrail, Abbas’ın başvurusundan daha birkaç gün önce Doğu Kudüs’te 1100 yeni yerleşim birimi inşa edeceğini açıkladı. Birbirine bu kadar iç içe geçmiş bir şehrin kaderi şimdilik BM Güvenlik Konseyi’nin ellerinde. Olumlu bir karar çıkması ve Filistin devletinin kurulmasının kabul edilmesi hâlinde ise bunun nasıl uygulamaya geçeceği tam bir muamma.
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30644-213-filistini-devlet-olma-heyecani-sardi.html), [web.archive.org (arşiv bağlantısı)](http://web.archive.org/web/20111228122350/http://www.aksiyon.com.tr:80/aksiyon/haber-30644-213-filistini-devlet-olma-heyecani-sardi.html)
