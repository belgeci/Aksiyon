# Bıçak sırtındaki Pakistan

*Cumhur Dereli 2001.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   11 Eylül'den sonra dünyada büyük bir değişim yaşandığı muhakkak. Ama değişimin dozu, galiba hiçbir yerde Pakistan'daki kadar olamaz.
  </font>
 </div>
 <div id="newsText">
  <font class="detail-text">
   Pakistan, dünyanın şu an sıcak bölgesi olan Afganistan'a yakınlığı ve ABD'nin hedef seçtiği Taliban yönetimi ile diplomatik ilişkisi bulunan tek ülke olması nedeniyle kıldan ince, kılıçtan keskin dengeler üzerinde yürüyor.
   <br/>
   <br/>
   12 Ekim 1999'da bir askeri darbeyle yönetime gelen Pervez Müşerref yönetimi, ülkenin genel geçer sorunları olan Keşmir, Hindistan ile sınır problemi ve ağır ekonomik sıkıntılarla karşı karşıya kaldı. Pakistan halkı demokrasi yönetiminin ekonomiye verdiği büyük zarar ve yaşanan kaosu dikkate alarak Müşerref yönetimine soğuk yaklaşmamıştı. Müşerref yönetimi de  askeri idare ile halkı nisbeten rahatlatmış ve Hindistan ile Agra zirvesinde Keşmir sorununu masaya yatırma cesareti göstermişti. Belki olumlu bir sonuç alınamamıştı, ama bu önemli bir adımdı. Hindistan da Keşmir sorununun çözüme kavuşmasını istiyordu ve ikinci zirvenin New York'ta yapılması kararlaştırılmıştı.                 Ancak bütün bu hesaplar 11 Eylül'de ABD'de yaşanan terör saldırılarının ardından rafa kalktı. Artık gündemde çok daha acil ve daha ağır problemler vardı.                                         ABD'nin terörist saldırıların arkasında Üsame ve onun örgütü olan El Kaide'yi göstermesi ve onların da Afganistan'daki Taliban yönetiminin kontrolündeki bölgede yaşıyor olmaları, Pakistan'da alarm zillerinin çalmasına neden oldu. Pakistan askeri yönetimi Cumhurbaşkanı Pervez Müşerref yönetiminde toplandı. Askerlerin toplantısının ardından sesisz sedasız kabine de toplandı. Toplantının sonunda ABD'ye tam destek kararı çıktı. Pakistan uluslararası terörizm ile mücadelede ABD'ye tam destek veriyordu.
   <br/>
   <br/>
   Ancak İslamabad'ın teröre karşı oluşturulan koalisyona katılması, komşu ülke Afganistan ile yıllardan beri süregelen dostluk ilişkisini bozuyordu. Bu karar ayrıca, ülkede bulunan bütün dini siyasi partilerin yönetime karşı ayaklanmasına sebep oldu. Pakistanlı yetkililer bu kritik kararı alırken, kuşkusuz bu tepkileri gözönüne almışlardı. Pakistan'ın geleceği, Hindistan'la arasındaki ilişkiler ve dünya dengeleri hesaplanmış ve ABD'ye destek kararı alınmıştı. İktidarın önünde bu durumda tek seçenek vardı. O da her türlü tedbiri alarak protestoları kontrol altında tutmaya çalışmak. Ve Pakistan yönetimi, 7 Ekim'de başlayan Afganistan bombardımanından sonra en fazla mesaisini bu konuya ayırıyor.
   <br/>
   <br/>
   Bu arbedede Cemiyet-i Ulema-i İslam Taliban'ı ve Usame Bin Ladin'i açıkça destekledi ve Bin Ladin'in terörist değil mücahit olduğu yönünde sloganlarla Pakistan sokaklarında boy gösterdi.
   <br/>
   <br/>
   Pakistan halkının büyük desteğine sahip olan Cemiyet-i Ulema-i İslam taraftarları hergün büyük şehirler Karaçi, Lahor, Peşaver, Kuetta ve başkent İslamabad'da solaganlı, bayraklı gösteriler başlattılar. Cumhurbaşkanı Müşerref'in dini ve siyasi liderlerle bir araya gelmesi, tepkileri dindirmedi. Karaçi'deki gösterilerde polis ile çatışmaya giren protestoculardan 4 kişinin hayatını kaybetmesi liderlerin de sahneye çıkmasına sebep oldu. Eleştirilerin Müşerref'e yönelmesi, liderlerin göz hapsine alınmasına neden oldu.
   <br/>
   <br/>
   Pakistan ABD'nin isteklerini yerine getirirken, bir yandan da Taliban ile ABD arasında arabulucu rol oynamaya çalıştı. Bu çerçevede Taliban'a iki heyet gitti. İlk heyet Taliban'ı iknaya yaklaştı. Kabil'de toplanan ilim adamları şurası Bin Ladin'e serbest olduğunu ve gönül rızasıyla istediği yere gidebileceğini açıkladı. Ancak bu ABD'nin Bin Ladin'in teslim edilmesi şartını karşılamıyordu. ABD'nin sabırsızlığı ve Afganistan'ı vurma ısrarı diğer teşebbüsleri boşa çıkardı.
   <br/>
   <br/>
   Mülteciler Pakistan'ın sırtında
   <br/>
   <br/>
   Afgan halkı saldırılardan sonra akın akın ülkeyi terk etmeye başladı. Pakistan ve İran gidilecek en uygun adreslerdi. Sınıra yakın Peşaver ve Kandahar mülteci akınının odaklandığı şehirlerdi. Zaten 2.5 milyon Afganlı mülteciye ev sahipliği yapan Pakistan daha fazlasını kaldıramayacağı düşüncesiyle kapıları kapatınca, mülteciler için tek çıkış ülkenin kırsal kesimleriydi. Her şeye rağmen Pakistan'daki mülteci sayısının 5 milyona vardığı, uluslararası yardımların ihtiyacı karşılamadığı gözleniyor.
   <br/>
   <br/>
   Peşaver, burada yaşayan Peştun kökenli Pakistan vatandaşları ve mültecilerle en kritik şehir. Gösterilere en büyük katılım da bu şehirde gerçekleşiyor. Gösterilerin şiddetli geçtiği diğer bir şehir Kuetta'da da Peştun halkı çoğunlukta.
   <br/>
   <br/>
   Peşaver'deki kamplara girişler yasaklanmış durumda. ABD saldırılarında yaralanan Afganlılar, Peşaver hastahanelerinde yatıyor. ABD saldırılarının sivilleri hedef alması Pakistan'daki gerilimi daha da tırmandırıyor. Şimdilik Pakistan yönetimi kontrolü elinde tutuyor görünse de, savaşın uzaması durumunda dengelerin değişebileceğinden endişe ediliyor. Özellikle cuma günlerinin protestocular tarafından özel gün ilan edilmiş olması dikkat çekiyor.
   <br/>
   <br/>
   Ekonomi kılıç sırtında
   <br/>
   <br/>
   Pakistan ekonomisi kriz öncesinde de çalkantılıydı. ABD'nin Pakistan'ın desteğine karşılık  300 milyon dolarlık borcu 20 yıla yayması ve Pakistan'a 1998'den beri uygulanan amborgoyu kaldırması, bu kadar kargaşa içinde tek olumlu gelişme gibi görünüyor. Piyasada dolar bombardımanın başladığı günden itibaren değer kaybediyor. Büyük bir aksilik olmazsa, Pakistan 2002'de demokrasiye geçmeye hazırlanıyor, ama gelecek yönetimi de büyük sorunlar bekliyor.
   <br/>
   <br/>
   Uzun zamandır dünya gündeminin dışında kalan başkent İslamabad, son günlerde birbiri ardına önemli misafirlere ev sahipliği yapıyor. İngiliz Başbakanı Tony Blair ve ABD Dışişleri Bakanı Powell ilk akla gelen isimler. Başlangıçta Kuzey İttifakı'na aşırı vurgu yapan, fakat Pakistan'ın kuvvetli itirazlarından sonra tavır değiştiren ABD, Afganistan'da geniş tabanlı esnek ve Afgan halkının desteğini alacak bir yönetim oluşturmayı hedeflediğini açıkladı. Pakistan ise yıllardır devam eden komşudaki iç savaşı sona erdirmek ve yeni oluşacak yönetim üzerinde söz sahibi olabilmek için gayret ediyor. Bu yüzden sloganı barış, birlik ve beraberlik olan Zahir Şah yönetimi altında bir formüle evet demeye hazırlanıyor. Bütün etnik grupların içinde olacağı 600 kişilik temsilciler heyetinden seçilen 35 kişilik icra heyeti üyeleri şu an hazırlıklarını sürdürüyorlar. İlginç tevafuklar da yok değil, Taliban da Peşaver'de mayalanmıştı, yeni yönetim de Peşaver'de şekilleniyor. Yeni oluşum içinde Zahir Şah'ın altındaki başbakan adayları arasında olan ve Şah'ın bacanağı Peştun Pir Seyit Ahmed Geylani'ye Pakistan yönetiminin sıcak baktığı söyleniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7687-32-bicak-sirtindaki-pakistan.html), [web.archive.org (arşiv bağlantısı)](http://web.archive.org/web/20130115050355/http://www.aksiyon.com.tr:80/aksiyon/haber-7687-32-bicak-sirtindaki-pakistan.html)
