# Şanghay üzerinden kısa bir Çin hikâyesi

*Fatih Sınar 2014.11.10*

<div class="pNewsDetailMainContent" itemprop="articleBody">
 <div id="newsSpot">
  Türkiye’den bakınca sisli tepeler ardında bir coğrafya Çin. Bilinmeyen, pek merak edilmeyen öte bir diyar. Lâkin bu coğrafyanın üzerindeki sisi biraz aralayınca, binlerce yıllık tarihinin üzerine bugünlerde yepyeni bir karakter inşa eden dev bir Çin çıkıyor karşımıza.
 </div>
 <div id="newsText">
  <p>
   Bir gökdelenin 66. katından Uzakdoğu’nun ‘Manhattan’ına bakarak anlatıyor şehrin bir sakini: “20 yıl önce, karşımızdaki devasa binalardan hiçbiri yoktu. Az katlı evler ve boş arazilerden oluşan sakin bir bölgeydi. Çok yeni bir hikâye göğe yükselen bu binaların tarihi.” Şehrin, tarihindeki ikinci atılımını gerçekleştirdiğinden bahsediyor o sırada başka biri. Uzun yıllar önce Batılıların akın etmesiyle Uzakdoğu’nun önemli bir limanına dönüşmüş bu şehrin, kabuğunu bir kez daha kırdığı, son yıllarda tam manasıyla bir dünya şehri olduğu anlatılıyor her fırsatta. İki asır gibi bir sürede balıkçı köyünden dünya şehrine dönüşümün öyküsü duyuluyor her mekânda.
  </p>
  <p>
   Türkiye’den bakınca sisli tepeler ardında bir coğrafya Çin. Bilinmeyen, pek merak edilmeyen öte bir diyar. Bazen gazetelerin ekonomi sayfalarında durdurulamaz büyüme hızıyla, bazense ucuz tüketim eşyalarıyla ‘1 liracı’larda karşımıza çıkıyor bu ülkenin ismi. Onun haricinde 1,4 milyarlık devasa ülkenin adı pek anılmıyor Anadolu’nun günlük konuşmalarında. Ülkeye yerleşmiş Türk nüfusu da Çin’in Türkiye’den bilinmediğini gösteriyor aslında. Dünyanın en kalabalık ülkesinde sadece 6-7 bin Türkiyeli olduğu tahmin ediliyor. 25 milyonluk Şanghay’da ise öğrenciler dâhil yaklaşık 1500 Türk bulunuyor. Lâkin bu coğrafyanın üzerindeki sisi biraz aralayınca, binlerce yıllık tarihinin üzerine bugünlerde yepyeni bir karakter inşa eden dev bir Çin çıkıyor karşımıza. Ejderha motifleriyle süslü Budist tapınağının ardında yükselen mavi camlı plazalar gibi ya da puslu bir havada Mao resminin karşısında parlayan kırmızı KFC (Kentucky Fried Chicken) tabelası gibi ‘zıt’ karelerden oluşan yeni bir Çin… Şanghay’ın kısa öyküsü aslında Çin’de geçmişle geleceğin ‘yer kavgasını’ anlatıyor bize.
  </p>
  <p>
   <img alt="" src="http://web.archive.org/web/20150824084723im_/http://medya.aksiyon.com.tr/aksiyon/2014/11/10/sangay-uzerinden1.jpg"/>
   19. yüzyıl sonlarında Batı’dan gemilerle taşınan mallar Yangzte Nehri’nin kenarındaki iskelelerde boşaltılıyor, şehrin pazarına katılıyordu. Fransız, İngiliz, Yahudi tüccarlar gelen malları ana karanın içlerine taşıyarak şehrin ticari canlılığını günbegün artırıyordu. Ticaret geliştikçe şehir büyüyor, Japonlar ve Ruslar da bu ticaretten pay almaya başlıyordu. Şanghay’daki yabancı nüfus artıyor, şehir, Çin’in sıradan bir liman kentinden çok daha fazlası olmaya başlıyordu. İsmini ‘set’ manasındaki Farsça ‘bent’ten alan Bund bölgesi, iskelelerin olduğu bir alan olmaktan sıyrılıp yabancıların yerleştiği, Batı’yı andıran görünümüyle bir dünya finans merkezi hâline gelmeye başlıyordu. Bund, kısa sürede Uzakdoğu’nun ‘Wall Street’i olarak anılmaya başlamıştı... Nüfusu hızla artan şehrin yaşam alanları, Batı ve Çin motiflerinin kaynaştırıldığı ‘shikumen’ denilen kendine has mimari üslubuyla genişliyor, yabancıların çokça yaşadığı ‘Fransız Bölgesi’ bu tarzda şekilleniyordu. Eski Çin evleri yerini bu mahallelere bırakıyor, yaşam biçimiyle ‘Doğu’nun Paris’i’ olarak anılacak yeni bir Şanghay oluşuyordu. Küçük Budist tapınaklarının yakınlarına Ortodoks Ruslar kiliselerini, Yahudiler havralarını, Katolikler katedrallerini inşa ediyordu.
  </p>
  <p>
   <strong>
    20 yılda bir ‘Manhattan’
   </strong>
  </p>
  <p>
   Bu hızlı atılım yerini II. Dünya Savaşı yıllarında duraksamaya ve kayba, sonraki yıllarda sakin bir gelişmeye bıraktı. 1993 yılına gelindiğinde Çin yönetimi, Bund’un karşı yakası Pudong’da bir ‘ticaret bölgesi’ oluşturmaya karar verdi. Bu karar, Pudong’u 20 yıl gibi kısa bir sürede, sakin, hatta boş arazilerin olduğu bir bölgeden, devasa binaların yükseldiği cafcaflı bir merkeze dönüştürdü. Ve hâlâ dünyanın en genç ticaret merkezindeki bu dönüşüm hız kesmeden devam ediyor. Çin’in hâlihazırda en yüksek binası olan Dünya Finans Merkezi’nin yakınında, ülkenin müstakbel en uzun binası ve dünyanın ikinci yüksek yapısı olacak olan Şanghay Kulesi göğü deliyor bugünlerde... Batılıların benzetmesiyle, bir zamanlar Uzakdoğu’nun ‘Wall Street’i olarak anılan Bund’ın karşısında bugün de ‘Uzakdoğu’nun Manhattan’ı yükseliyor. Ve delta üzerine kurulu bu dikey şehirde, bir gökdelenin zirvesinde, güneşin diğer gökdelenlerin ardından yavaş yavaş batışı izleniyor artık.
  </p>
  <p>
   <img alt="" src="http://web.archive.org/web/20150824084723im_/http://medya.aksiyon.com.tr/aksiyon/2014/11/10/sangay-uzerinden2.jpg"/>
  </p>
  <p>
   <strong>
    Şanghay’da bir Çin mahallesi
   </strong>
  </p>
  <p>
   Son asrın metropolü Şanghay, kısa tarihinden dolayı klasik bir Çin şehrinden ziyade modern zaman şehri. Çin alfabesiyle yazılı tabelaları yok sayarsak, Uzakdoğu’da bir şehir olduğu pek fark edilmiyor. Öyle ki Çin mimarisinde yapılaşmanın olduğu Yuyuan Mahallesi, Çin’in en büyük şehrinde ‘Çin mahallesi’ olarak anılıyor... Şehrin karakteristik dokusunu oluşturan ‘shikumen’ binalar ise bugünlerde modern Şanghay’ın eski yüzü olarak karşımıza çıkıyor. Yüz yıl öncesinin yeni binaları, yeni muhitleri bugünün görülmesi ve korunması gereken kültürel dokuları olarak gösteriyor kendini artık. Mesela, dar sokaklarıyla küçük bir alana sıkışmış eski Şanghay evlerinden oluşan Tianzifang, bugün yerini aynı dokuyu koruyarak kafe ve barlardan oluşan canlı bir merkeze bırakmış. Geçen asırda şehrin finans merkezi olarak bilinen Bund, o yıllardan kalma Batı mimarisindeki görkemli yapılarıyla bugün en çok turist çeken bölgelerden biri. Burası aynı zamanda gökdelenler semti Pudong’u izlemenin de en keyifli noktası. Bir zamanlar Şanghay’da ticaretin nabzının attığı Nanjing Caddesi ise trafiğe kapalı bir hâlde alışveriş merkezi görevini üstlenmiş, her gün milyonlarca Şanghaylıyı ağırlıyor.
  </p>
  <p>
   <strong>
    Yedi asırlık cami ibadete açık
   </strong>
  </p>
  <p>
   Şanghay’ın öyküsü kısa olmasına rağmen, metropol ilçelerinden sayılan Songjiang’ın (Soncan) tarihi daha eskilere gidiyor. Bu semt aynı zamanda Uzakdoğu’nun en eski camilerinden birine ev sahipliği yapıyor. 14. asırda Çin topraklarında hüküm süren Kubilay Hanlığı döneminde Müslümanların talepleri doğrultusunda yapılmış olan cami hâlen ibadete açık. Uzakdoğu mimarisiyle hoş bir atmosfer sunan mâbedin etrafını saran Çin usulü bahçe ise masallardaki ormanları anımsatacak güzellik ve dinginlikte.
  </p>
  <p>
   <strong>
    Milyonlarca bisiklet sokakta
   </strong>
  </p>
  <p>
   Yoğun nüfus ve hızlı yapılaşmaya rağmen çevre düzenlemesi es geçilmemiş bir metropol burası. Büyük parklarla döşeli kentin en bilindik meydanı, içerisinde Şehir Planlama Müzesi ile Şanghay Müzesi’ni de barındıran ve küçük bir ormanı anımsatan yeşillikteki ‘Halk Meydanı’. Burası, 1950’lere kadar at yarışlarının yapıldığı bir alanken, Mao yönetimi tarafından Halk Meydanı’na dönüştürülmüş. Bugün ‘evlilik pazarı’ olarak da biliniyor. Evlenmek isteyen birçok Çinli yaş, boy, öğrenim durumu gibi birtakım özellikleri küçük bir karta yazıp buradaki tablolara asıyorlar. Karta telefon numaralarını da yazan bekârlar, müstakbel eş adaylarının kendilerini aramalarını bekliyor.
  </p>
  <p>
   <img alt="" src="http://web.archive.org/web/20150824084723im_/http://medya.aksiyon.com.tr/aksiyon/2014/11/10/sangay-uzerinden3.jpg"/>
  </p>
  <p>
   Farklı stillerdeki parklar haricinde, yollar da hayli yeşillendirilmiş. Üst dallarından birbirine kavuşan ağaçların tünele dönüştürdüğü bu yollarda dolaşmak, metropolde değil kırsaldaymış hissi veriyor çoğu zaman. Belki bu ferahlık vesilesiyle 25 milyonluk metropolün sokaklarında milyonlarca bisiklet dolaşıyor bugün. Sokaklardaki bu manzara ise ister istemez Katie Melua’nın ‘Nine Million Bicycles’ şarkısını hatırlatıyor şehre gelen yabancıya.
  </p>
 </div>
</div>


Kaynak: [www.aksiyon.com.tr](http://www.aksiyon.com.tr/dunya/sanghay-uzerinden-kisa-bir-cin-hikayesi_539849), [web.archive.org (arşiv bağlantısı)](http://web.archive.org/web/20150824084723/http://www.aksiyon.com.tr/dunya/sanghay-uzerinden-kisa-bir-cin-hikayesi_539849)
