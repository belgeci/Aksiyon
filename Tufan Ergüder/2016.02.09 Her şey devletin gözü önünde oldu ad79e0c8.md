# Her şey devletin gözü önünde oldu

*Tufan Ergüder 2016.02.09*

<div class="pNewsDetailMainContent ctx_content" itemprop="articleBody">
 <p>
  Her gün Güneydoğu’dan şehitler geliyor, ülkenin dört bir yanına ateş düşüyor. Peki, bu tabloda devletin ihmalleri ve hataları neler? Terör örgütünün stratejisi ne?
 </p>
 <p>
  Terörle mücadelede en önemli silah, kararlı siyasi otoritedir. Oldurulamayan çözüm süreci, hesabı yapılamayan dış politik etkenler, PKK’yı tarihinde hiç olmadığı kadar büyüttü. Örgüt, Suriye kolu PYD üzerinden meşrulaşmaya çalışarak büyük devletlerden silah ve istihbari bilgi almaya başladı. Bugün şehirlerde yığınak yaparak 2011’de başlatmayı planladığı halk savaşını derinleştirmeye çalışıyor.
 </p>
 <p>
  Tartışmalı siyasi kararlar eşliğinde Suriye politikasının beklenmedik sonuçları, ülkemizin toprak bütünlüğüne ağır zayiat verici potansiyel taşırken bir yandan da IŞİD tehdidi ortaya çıktı. Terörle mücadeledeki acemi kadroların Selefî ve IŞİD yanlısı gruplara yeteri derecede önem vermemesi nedeniyle pek çok soruşturmayı sonlandırmaları sonucu güvenlik güçleri kontrolü elinden kaçırdı. Nitekim canlı bomba listeleri eldeyken bile bir bir patlamalarına engel olunamadı. Sultanahmet, Ankara Garı, Suruç, Diyarbakır eylemleri ortada kaldı. Eylemler aydınlatılamazken sosyal medyaya kadar varan yayın yasaklarıyla olaylar toplumun gözünden kaçırıldı.
 </p>
 <p>
  Görüldüğü gibi Suriye merkezli gelişmeler ülkemizi âdeta kader-denk bir noktada hayati kararların arifesine taşıdı. Ülke, PKK ve IŞİD kıskacı altında yol almakla beraber bu makalede yoğunluklu olarak bölücü terörü ele alacağız.
 </p>
 <p>
  <strong>
   PKK ASIL HAMLE İÇİN BAHARI BEKLİYOR
  </strong>
 </p>
 <p>
  PKK, asıl hamlesini yapmak için şubat-mart aylarını bekliyor. Kış üstlenmesinde iklimsel sebeplerle kırsal alanda serbest hareket edemeyen örgüt mensupları, baharın gelmesi ve ağaçların yapraklanmasıyla birlikte daha rahat hareket etme imkânı bulacak. 15 Şubat Öcalan’ın yakalanarak Türkiye’ye getirilmesinin yıldönümü, 8 Mart Dünya Kadınlar Günü, 21 Mart Nevruz, 4 Nisan Öcalan’ın doğum günü gibi vesilelerle KCK marifetiyle kitlelerin rahatlıkla harekete geçirilebileceğini söyleyebiliriz.
 </p>
 <p>
  Örgüt, çözüm süreci boyunca kendisine engel çıkarılmadığı için, eleman ve lojistik ihtiyaçlarının teminini güvenlik güçlerinin gözleri önünde açıktan yaptı. O dönemde örgüt kamplarına eğitim için gençleri götürenlere ya da şehirden kırsala veya tam tersine kırsaldan şehirlere lojistik malzeme aktaranlara engel olmaya kalkanlar, operasyon yapmayı düşünenler ‘çözüm sürecini baltalamak istiyorlar’ diye linç edildi. Bu serbest ortam içerisinde örgüt daha önce sokaklarda güvenlik güçlerine taş atan çocukları birkaç aylık eğitimlerle silah sıkar, patlayıcı madde atar hâle dönüştürdü.
 </p>
 <p>
  Bu süreçte Suriye’ye gidiş-gelişin serbest olmasıyla birlikte eğitilen bu gençler Kobani’de şehir savaşı pratiğini tecrübe ettiler ve örgütün pilot bölge olarak seçtiği Sur, Cizre, Nusaybin gibi yerlere döndüler. Döndüklerinde ellerinde kullanacakları bol miktarda patlayıcı, kanas tüfekler, uçaksavar dâhil uzun namlulu silahlar vardı.
 </p>
 <p>
  Tam da bu gelişmeler yaşanırken güvenlik bürokrasisindeki terör uzmanları tasfiye edildiği, yapılan istihbari çalışmalar ve terör soruşturmaları polislerin tutuklanmasına gerekçe yapıldığı için terörle mücadele ve istihbarat birimlerinde yeni başlayan tecrübesiz polisler, durumun vahametini ve ciddiyetini göremedi. Bu dönemde “gidişatın yanlışlığıyla ilgili uyarı yapanlar” linç edilmeye başlandı. Şu an Silivri’de tutuklu bulunan Gültekin Avcı, “örgütün 80 bin silah dağıttığını” söylemişti.
 </p>
 <p>
  Üçüncü ve dördüncü yargı paketleriyle, tutuklu örgüt mensupları serbest bırakıldı ve yeni eğitilmiş güçlere katıldılar. 90’lardan beri ilk defa bölücü terör örgütü bu kadar yüksek sayıda elemana kavuşmuş oldu. Üstelik bunların çoğunun şehir savaşı pratiği vardı artık.
 </p>
 <p>
  2012’de kırsalda ‘alan hâkimiyetini’ deneyen örgüt, şimdi de şehirde alan hâkimiyeti çalışması yapıyor. Çınar’daki saldırı, Van ve Siirt’te saldırı öncesi çatışmalar gösteriyor ki örgüt, dar alan savaş stratejisini orta alan savaşına çevirmeye çalışıyor ve bunun ileri aşaması Türkiye geneli eylemler olacak.
 </p>
 <p>
  Aylardır süren operasyonlarda şehirlerde tank-top dâhil her türlü ağır silah kullanılıyor. Bine yakın terörist etkisiz kılınırken 270’ten fazla güvenlik görevlisi şehit düştü, onlarca vatandaş kör kurşunlarla hayatını kaybetti ve on binlercesi yaşadıkları yerleri terk etmek zorunda kaldı. Bu insanların yaşadıkları yerleri terk etmesi örgütten kaynaklanıyorsa da sorumlusu devlettir. Modern devletin iki temel görevi adalet ve güvenlik. Örgüt bahane gösterilerek bu görevden kaçılamaz.
 </p>
 <p>
  Devletin güvenlik vecibelerinin büyük kısmını, suçu önleme görevi oluşturuyor. Çok az bir kısmı suç işledikten sonra yakalamayı ve cezalandırmayı içerir. Gerekli önlemler vaktinde alınmayıp kangren hâline gelinceye kadar müdahale edilmeyince, kullandığınız cerrahlar da işin ehli değilse uzuv kaybı tehlikesi kaçınılmaz olur.
 </p>
 <p>
  Örgüt açısından ise önemli kazanımlar oluyor. Türkiye, dünyaya “Esed rejimi Suriye’si” gibi tanıtılıyor. Şehir içinde ateş eden tanklar, göç eden on binlerce insan ve kim tarafından öldürülürse öldürülsün hepsini devletin infaz ettiği propagandası. 90’larda köyler boşaltıldı, şimdi şehirler boşaltılıyor.
 </p>
 <p>
  Öldürülen örgüt mensupları da örgüt için kayıp değil, aksine kazanç. Bir kere eğitimlerine çok zaman ve para harcamadılar. İkincisi, öldürülen her örgüt mensubuna karşılık ailesi örgütün kazandığı bir değer ailesine dönüşüyor. Evlerini terk edenler ise gideceği yerlerde de “devlete güvensizliğin” sembolü olacaklar ve örgüt daha çok taban bulacak. Bu travmayı örgüt, çok iyi kullanacaktır.
 </p>
 <p>
  Teröristlere operasyon yapmak lazım ama öldürerek terörü çözemezsiniz. Operasyon kısa bir süre kazandırır. Bu süre içinde insanları kazanmanız gerekir. Bunun için toplum destekli sosyal projeler gerekir. Bir de operasyonlarda öldürmek değil, sağ yakalamak daha caydırıcıdır.
 </p>
 <p>
  <strong>
   BÜTÜN OLUP BİTEN KÜRDİSTAN İÇİN Mİ?
  </strong>
 </p>
 <p>
  Bölgede bir Kürdistan devleti kurulması kaçınılmaz görünüyor. Kobani çatışmalarında Barzani’nin peşmergelerinin büyük bir şovla Türkiye’den geçirilip kurtarıcı olarak yardıma gidişi ve oradaki halkı kurtarışı, son dönemde Irak merkezî hükümetine karşı artan bağımsızlık söylemleri gösteriyor ki uluslararası camia Barzani’nin liderliğinde bir Kürdistan istiyor. Türkiye de etrafındaki her ülkeyle sorunlar yaşadığı için eskiden yönlendirdiği Barzani’ye mahkûm duruma düştü. Önceki yıllarda Barzani geldiğinde Dışişleri bürokratlarınca misafir edilirken şimdi bölgesel yönetim başbakanı bile cumhurbaşkanı ve başbakanla görüşebiliyor. Barzani, siyasi mitinglerde bir figür olarak sahneye çıkarıldığı günlerden beri bölgesel politikada başrol oyuncusu hâline geldi.
 </p>
 <p>
  Barzani, 9 Aralık 2015’te Türkiye’ye geldi ve ilk olarak Millî İstihbarat Teşkilatı’nı ziyaret etti. Bu ziyaretin asıl amacının çözüm sürecinde Barzani’nin oynayacağı rol olduğu görülüyor. Barzani ile Öcalan’ın görüştüğü dedikoduları ortaya atıldı ama bu zayıf bir ihtimal. Barzani’nin mesajını Öcalan’la görüşen aracıya ilettiğini, Öcalan’dan gelen mesajın da Barzani’ye iletildiğini söyleyebiliriz. Öcalan’ın uluslararası güçlere karşı çıkacağını düşünmek hayalcilik olur. Barzani’nin liderliği karşılığında özerklik ve serbest kalma şeklinde tavizler konuşulmuş olabilir.
 </p>
 <p>
  Şehir savaşlarıyla toprak kazanılabileceği inancı gerçekçi değil. Bölücü örgüt, karşılarındaki gücün Suriye ordusu olmadığı gibi IŞİD olmadığını da çok iyi biliyor. Örgütün temel stratejisi Türkler ve Kürtler arasındaki duygusal kopuşu sağlamak üzerine kurgulanmış durumda. Bölgede yönetim problemi yaşandığını, buna karşılık Kürtlerin isyan ettiğini dünyaya duyurmak hedefleniyor. Öte yandan hukuksuzlukların sıradanlaştığı, yaşam, seyahat, yerleşme, konut dokunulmazlığı gibi temel insan haklarının sağlanamadığı, yaşanmaz hâle gelen şehirler çatışmaların en önemli hakikati. Bölge insanı zorla devlet düşmanı hâline getirilmek isteniyor. Ve maalesef henüz kimsenin her geçen gün hızla artan ve 7 ay içinde sayısı 300’e dayanan şehitlere, ailelerine, çocukların yaşadığı travmalara dair söz edebildiğini göremiyoruz.
 </p>
 <p>
  *(Eski Hakkâri Emniyet Müdürü, Terör Uzmanı, Aksiyon için yazdı)
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/her-sey-devletin-gozu-onunde-oldu_553811), [web.archive.org (arşiv bağlantısı)](http://web.archive.org/web/20160212082738/http://www.aksiyon.com.tr:80/kapak/her-sey-devletin-gozu-onunde-oldu_553811)
