# 5G'de merkez üs olmak

*Mehmet Sakin 2015.07.14*

<div class="pNewsDetailMainContent" itemprop="articleBody">
 <p>
  Geçen hafta Turkcell ile ASELSAN, 5G için güçlerini birleştirdiklerini açıkladılar. Anlaşmaya imza atan taraflardan Turkcell Genel Müdürü Kaan Terzioğlu, “Türkiye 5G’de merkez üs olacak.” diyor. Bu oldukça iddialı bir hedef. Çünkü Turkcell’e ve geçmişine bakıyoruz; iletişim hizmeti veren bir marka. Yerli üretimin neresinde derseniz; T serisi telefonları gösterebilirler ki bunların işlemcisi Qualcomm, işletim sistemi de Android. Üretim ise Çin’de. Yerlilikten kasıt, tasarım ve birtakım yerelleştirmeler ise bunu zaten birçok marka yıllardır yapıyor. Bu vizyonla 5G’de merkez üs olamazsınız.
 </p>
 <p>
  Gelelim ASELSAN’a. Bu alandaki ilk ürünlerini 1998 yılında Bilişim Fuarı’nda görmüştüm. Üzerinde 1919 yazmasından başka benzerlerinden farkı yoktu. Tasarım olarak Ericsson’un GH337 modeline çok benziyordu. İddialara göre, ASELSAN cep telefonu üretimi projesinin başına yabancı bir şirketten mühendis getirmişti. Bu mühendis önceki şirketindeki teknolojiyi ASELSAN’ın telefon projesinde kullanmak isteyince telif hakları ve patent gibi konular ortaya çıktı. Hukuki bir süreçle karşılaşan ASELSAN, üretimi durdurmak zorunda kaldı. Yoluna başarılı olduğu telsiz alanında devam eden ASELSAN, bu defa da Netaş ve Argela ile birlikte 4G baz istasyonu için ULAK adı altındaki projeye imza attı. ULAK’a imza atıldığında 4G lisansları 2017’de verilecekti. Ardından 4G teknolojisinin tüketicilerle buluşma tarihi öne çekilerek baz istasyonlarının planlanandan 1 buçuk yıl önce yapılması istendi. Bu da ULAK’ı zor durumda bıraktı. Bu durumda, 5G’de merkez üs olunmadan önce 4G baz istasyonu ULAK’ta işler ne durumda bu açıklanmalı.
 </p>
 <p>
  Her iki markanın da yaptıkları yapacakları için referans durumunda. 1G, 2G ve 3G ile ilgili standartları belirleyecek, merkez üs olma yolunda bir adım denilecek bir iş ortaya koyamayan markaların hedeflerine 5G’yi almaları bir algıdan öte bir şey ifade etmiyor. Çünkü bizim henüz 4G’miz yok. Bu emekleyen bir çocuğa maraton koşturmak gibi bir şey. Çünkü 5G teknolojisinin standartları bile 2017’de konulacak ve ona göre ürün geliştirilecek. Dolayısıyla 5G’nin kullanımının 2020’den önce olması zor. Bu ülke için gerçekten iyi iş yapmak isteyenler algılarla oynamayı bırakıp yazılım ve Ar-Ge’ye odaklanmalı. Bundan başka çıkış yolu yok.
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/5gde-merkez-us-olmak_551613), [web.archive.org (arşiv bağlantısı)](http://web.archive.org/web/20150817032947/http://www.aksiyon.com.tr:80/teknoloji/5gde-merkez-us-olmak_551613)
