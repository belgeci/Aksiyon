# Güvenilirlik arttıkça bulut büyüyor

*Mehmet Sakin 2015.10.20*

<div class="pNewsDetailMainContent ctx_content" itemprop="articleBody">
 <p>
  Yaklaşık 10 yıl kadar önce duymaya başladığımız Bulut Bilişim (cloud computing), ilk zamanlar anlaşılması zor, güvenliği sorgulanan ve kullanıcı kitlesi oluşacak mı, oluşmayacak mı tahmin edilemeyen durumdaydı. Zaman içerisinde hem bulut hizmetini veren markalar çoğaldı hem bilinirliği arttı hem de kullanıcılarına güven telkin etmeye başladı. Böylece bilişimin olmazsa olmazları arasında yer almaya başladı. Konuyu bulut bilişim denince akla ilk gelen marka Amazon Web Services (AWS) Türkiye Ülke Müdürü Murat Yanar ile konuştuk. Yanar, bulut bilişimin artık, hem Dropbox, Airbnb, Pinterest, Hailo, WeTransfer ve Soundcloud gibi genç işletmeler hem de Bristol Myers Squib, Shell, Unilever ve MAPFRE gibi köklü şirketler için yeniliklerin ‘makine dairesi’ konumunda olduğunu söylüyor. Yanar’ın paylaştığı bilgilere göre, bulut, Times, Guardian, Telegraph, New York Times, Washington Post ve Time Magazine de dâhil medya şirketleri gibi diğer şirketleri de yalın ve hızlı ilerleyen öncü şirketlere dönüştürüyor. Çünkü bulut, şirketlere çeviklik, esneklik ve maliyet tasarrufu gibi avantajlar sağlıyor. Bu da buluta geçmelerini hızlandırıyor.
 </p>
 <p>
  <img alt="" src="http://web.archive.org/web/20151021121354im_/http://medya.aksiyon.com.tr//aksiyon/2015/10/19/572267.jpg"/>
 </p>
 <p>
  <em>
   Murat Yanar
  </em>
 </p>
 <p>
  Dünyanın 11 bölgesinde veri merkezi bulunan AWS’nin müdürü Yanar’ın tahminlerine göre, bu alanda şimdiye kadar gördüğümüz yeniliklere rağmen daha işin başındayız. Birkaç yıl içerisinde bulut bilişim, hayatımızın her alanında yer alacak. Çünkü zaman içerisinde çok az sayıda şirketin kendilerine ait veri merkezleri kalacak. Bu da çoğu uygulamanın buluta taşınacağı anlamına geliyor.
 </p>
 <p>
  Gelelim bu platformun en çok konuşulan tarafına, güvenilirliğine. Çünkü bilgilerinizi size depolama alanı sağlayan bir markanın deposunda saklıyorsunuz ve bu yaptığınız tüm işlemler sanal. Hayati değerdeki bilgilerinize zarar gelmeyeceğinden nasıl emin olacaksınız? Yanar, bu konuda bazı tavsiyelerde bulunuyor. Öncelikle bulut bilişim hizmetini kullanmak isteyenler, uluslararası sertifikasyon ve akreditasyonu elde etmiş ve sağladıkları servisin güvenli olduğunu ispatlamış markalarla çalışmalı. Sıkı regülasyona tabi kamu, finans ve sağlık endüstrilerindeki güvenlik kontrollerini, üçüncü parti denetçiler yapmalı. Bu standartlar içinde en itibarlı ve uygulanabilir olanı ISO 27001. Uluslararası Standartlar Organizasyonu tarafından geliştirilen ISO 27001 kontrolleri, dünyada birçok şirket tarafından kabul görmekte. İkinci olarak; bulut altyapı sağlayıcıları aynı zamanda, Servis Organizasyon Kontrolleri 1, 2 ve 3 (SOC 1, 2 ve 3) denetimlerinden de geçmeli. Denetçilerin bulut sağlayıcısının teknoloji altyapısının güvenliğini onaylayabilmeleri, CISO’ların bulut teknolojilerini büyük veri analizi için değerlendirmelerine yardım eder. Bir başka dikkat edilmesi gereken nokta da, müşterilerin aynı zamanda kendi endüstrileri için geçerli olan sertifikasyon ve akreditasyonları da görmek istemeleri. Bunların iki örneği, kredi kartı ödemeleri endüstrisinde uygulanan PCI DSS Level 1 sertifikasyonu ve sağlık endüstrisinde uygulanan Health Insurance Portability and Accountability Act (HIPAA).
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/guvenilirlik-arttikca-bulut-buyuyor_552626), [web.archive.org (arşiv bağlantısı)](http://web.archive.org/web/20151021121354/http://www.aksiyon.com.tr/dosyalar/guvenilirlik-arttikca-bulut-buyuyor_552626)
