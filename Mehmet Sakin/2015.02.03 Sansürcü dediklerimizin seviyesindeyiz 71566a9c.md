# Sansürcü dediklerimizin seviyesindeyiz

*Mehmet Sakin 2015.02.03*

<div class="pNewsDetailMainContent" itemprop="articleBody">
 <p>
  Yakın diyeceğimiz bir zaman diliminde, aralarında komşularımız da olan bazı ülkelerden söz ederken ifade özgürlüğü, sosyal medyayı kullanma konusunda kısıtlamalar, internet sansürü gibi konularda geride kaldıklarını söylüyorduk. Söz ülkemize gelince, bu alanda atılan adımlar yeterli olmasa da iyi bir seviyede olduğunu ifade ediyorduk. Aradan kısa denilebilecek bir süre geçti. Haklarında konuştuğumuz ülkelerin birçoğunun gerisinde kaldık. Düşünebiliyor musunuz, içeriği hakaret içermeyen, kullanıcısı kim olduğu tespit edilebilen, çoğunluğu gazeteci olan, ikamet adresleri devletin elinde olan kişilere baskı uygulanıyor. ‘Yazılanlar suç teşkil ediyorsa mahkeme var’ diyeceksiniz ama bakıyorsunuz dert başka. Şimdilerde yerelde de yansımalarını gördüğümüz; insanların ifade özgürlüğü elinden alınmaya çalışıldığı, korkutma, yıldırma, sindirme, yaşananları yorumlamaktan uzak tutmak için yapılanlar ile iki kişinin yan yana gelip konuşamadığı bir ülke olmaya doğru gidiyoruz. Yoksa onlarca gazetecinin Twitter hesapları durduk yere niçin karartılsın ki?
 </p>
 <p>
  Baskı, yalnızca sosyal medya hesapları üzerinden mi yapılıyor? Tabii ki hayır. Her geçen gün baskı çemberi genişliyor, özgürlük alanı ise daralıyor. Geçenlerde Karadeniz’in bir ilçesinde birkaç gün kalmam gerekti. Gündüzleri alışveriş, çay, yemek için bazı işyerlerine uğruyordum. İnanır mısınız, hangi lokanta, market, kasap, çay ocağına gittiysem, ismi lazım değil, havuz medyasının zift saçan bir TV kanalı açıktı. Bir iki iş yerinden sonra benim dikkatimi çektiği gibi beraberimdeki arkadaşımın da dikkatini çekmişti. İşyeri sahiplerine ‘bu kanalı izlemek zorunda mısınız? Bu ilçede başka TV kanalı izlenmiyor mu?’ sorularımız cevapsız kalıyordu.
 </p>
 <p>
  Görünen o ki elinde gücü bulunduranlar, önce küçük denilebilecek girişimlerde bulunuyor. Toplumdan yükselecek sese göre bir sonraki adımı atıyorlar. Dün birkaç kişiye dokundular. Bunu görenler, ‘onlar bizden değil, boş ver’ deyince bu defa alan genişletildi. Bugün sanal sesi kısılanlar, perdelenenlerin sayısı biraz arttı, tepki de arttı. Yarın daha büyük bir adım atmak, ‘şimdilik sosyal medyaya, internete ihtiyacımız yok’ deyip kepenk indirmeye çalışırlarsa sesimiz çıkacak ama geç olacak.
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/sansurcu-dediklerimizin-seviyesindeyiz_541232), [web.archive.org (arşiv bağlantısı)](http://web.archive.org/web/20150311105035/http://www.aksiyon.com.tr:80/teknoloji/sansurcu-dediklerimizin-seviyesindeyiz_541232)
