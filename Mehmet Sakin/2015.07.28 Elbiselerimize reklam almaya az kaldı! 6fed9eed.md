# Elbiselerimize reklam almaya az kaldı!

*Mehmet Sakin 2015.07.28*

<div class="pNewsDetailMainContent" itemprop="articleBody">
 <p>
  İnternet ortamında yayınlanan dijital reklamın, reklam pastasındaki payı hızla artıyor. Mecrasının doğası gereği ve yayınlandığı platformlar açısından geleneksel reklama oranla çok daha zengin olan dijital reklam, hedef kitlesine de kolaylıkla ulaşabiliyor. Günümüzde web sayfalarındaki görüntülemeden arama motorlarına, sponsorluktan e-posta içerisinde ilanlara kadar pek çok dijital reklam alanı bulunmakta. Bu reklamlar bilgisayar, mobil cihaz, akıllı televizyon ve oyun konsolları üzerinden yayın yapan mecralarda yer alıyor. Kısaca, bir haber sitesi, video sitesi, sosyal medya sitesi nasıl reklam mecrası olma özelliği taşıyorsa, bir oyun da o kadar reklam mecrası artık. Hatta gelecekte internete bağlanabilen eşyalar, giysilerin bile kendi içinde birer dijital reklam mecrasına dönüşeceğini tahmin etmek zor değil.
 </p>
 <p>
  42 ülkede faaliyet gösteren Interactive Advertising Bureau (IAB)’ın Türkiye Genel Koordinatörü Aygen Tezcan, dijital reklamı, geleneksel reklamdan ayıran en temel özelliğini, nokta atışı yapabilmeye imkan vermesi ve ölçülebilir olması diye tanımlıyor. Tezcan’ın verdiği bilgilere göre, kullanılan teknolojiler dijital reklamla hedef kitleye birebir ulaşmayı, tüketicinin markayla yakınlaşmasından satın alma aşamasına kadar giden yolculuğunu takip etmeyi ve sonuçları ölçmeyi sağlıyor. Özetle dijital reklam, yapılan yatırımın geri dönüşünü neredeyse kuruşu kuruşuna hesaplamaya imkan veriyor.
 </p>
 <p>
  Dijital reklam, tüm dünyada olduğu gibi ülkemizde de büyük hızla gelişiyor. 2011’den bu yana yüzde 20-30 bandında artan dijital reklam yatırımları, interneti Türkiye’nin ikinci büyük reklam mecrası konumuna getirmiş durumda. Büyümeyi tetikleyen temel unsur ise teknolojinin medya tüketim alışkanlıklarında yaptığı köklü değişim.
 </p>
 <p>
  Son 10-15 yılda internete ulaşımın kolaylaşması, pazarlama iletişiminin dinamiklerini kimsenin öngöremediği biçimde değiştirdi. Üstelik internet, başlangıç aşamasında sadece gençler için ilgi odağı olarak görülürken, artık genç-yaşlı hemen herkes tarafından kullanılıyor.
  <br/>
  Medya tüketiminde gençlerle başlayıp, diğer yaş gruplarını da etkileyen eğilimler Türkiye’yi Avrupa’daki diğer ülkeler arasında dördüncü sıraya taşıyan faktör oldu. Rakamlar bugüne kadar gençlerin vakit geçirdiği bir platform olarak görülen sosyal medyanın, diğer yaş gruplarının da ilgisini çekmeye başladığını ortaya koyuyor.
 </p>
 <p>
  IAB Türkiye İnternet Ölçümleme Araştırması Şubat 2014 yaş dağılımı verileri incelendiğinde, son bir yıldaki değişimde 35 yaş üstü bireylerin sosyal medya kullanımında ön plana çıktığı görülüyor. Buna göre sosyal ağlara giren 35 – 54 yaş arası bireylerin sayısı, 2014 yılında bir önceki seneye oranla yüzde 26, 55 yaş üstü bireylerin sayısı ise yüzde 24 artmış durumda. Hedef kitlesine kolay ulaşmak isteyen markalar sayesinde dijital reklamcılığı çift hanelerle büyüyecek.
  <br/>
  Gelelim dijital reklamın geleceğine…
 </p>
 <p>
  PWC Global Entertainment ve Media Outlook raporunda, dünya reklam yatırımlarının 2013-2018 arasında yıllık ortalama yüzde 4,4 büyüme ile 515 milyar dolardan 640 milyar dolara çıkacağı öngörülüyor. İnternetin büyüme oranı ise, ortalamanın 2,4 katı olarak, yani yüzde 10,7 hesaplanıyor. Türkiye’de son 4 yıla ait verilere baktığımızda da karşımıza yine 2,4 katlık bir fazla büyüme performansı çıkıyor. Yani dijital reklamcılık, pazarın genel ortalamasının üstünde bir büyüme seyri izliyor. Bu eğilimin süreceği ve mevcut durumda yüzde 20-22 olan mecra payının yüzde 25’lere çıkacağı, 8-10 senelik bir zaman diliminde birinciliği zorlayacağı tahmin ediliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/elbiselerimize-reklam-almaya-az-kaldi_551768), [web.archive.org (arşiv bağlantısı)](http://web.archive.org/web/20150817012934/http://www.aksiyon.com.tr:80/teknoloji/elbiselerimize-reklam-almaya-az-kaldi_551768)
