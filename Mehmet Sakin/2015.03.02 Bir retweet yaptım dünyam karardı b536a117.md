# Bir retweet yaptım, dünyam karardı

*Mehmet Sakin 2015.03.02*

<div class="pNewsDetailMainContent" itemprop="articleBody">
 <p>
  Sosyal medya üzerine yaptığım konuşmalarda, ekranın arkasından yapılan yiğitliklerin yiğitlik olmadığı üzerinde duruyorum. Eğer birine tepki olarak yazdığınız bir e-posta, Facebook’taki paylaşım veya attığınız tweet’teki kelimeleri, o kişi ile karşılaştığınız zaman da aynı tepkiyi aynı cümlelerle verebiliyorsanız problem yok. Yok eğer, sanal âlemin dolduruşuna gelip ağzınızdan çıkmaması gereken kelimeler parmaklarınızın marifetiyle karşı tarafa iletildiyse hesabını da vermeye razı olmalısınız.
 </p>
 <p>
  Bunları söyledikten sonra “Paylaşımlarınıza bile dikkat edin. Birilerinin attığı tweet’i retweet yaptığınızda da sorumluluk sizde olabilir.” diyorum. Buna örnek olarak da 3 yıl kadar önce ölen Kuzey Kore lideri Kim Jong-İl ile ilgili bir mesajı retweet eden kişi hapis cezası almıştı. Günümüzde ülkemizde de benzeri olaylar yaşanmaya başlandığı için konuyu kısaca hatırlamakta fayda var: Kuzey Kore hükümetinin liderlerinin ölümü üzerine paylaştığı “Çok yaşa Kim Jong-Il” tweet’ini retweet eden Park Jeong-Geun isimli Güney Koreli, güvenlik güçlerince tutuklandı. Jong-İl, Kuzey Kore hükümetinin tweet’ine katılmaktan çok, ‘espri olsun’ diye paylaştığını iddia etmesine rağmen 7 yıla kadar hapis cezasıyla karşı karşıya kalmıştı.
  <br/>
  Fikirlerimizi özgürce ifade edebileceğimiz sosyal medya ortamlarındaki paylaşımlar, eğer hakaret içermiyorsa, eleştiri hakkı kullanıyorsa buna ilişilmemesi gerekiyor. Ama yönetimler en ufak eleştirileri bahane ederek insanların hesaplarını kapatabiliyor, tweetlerini buzluyor, hatta ifade vermeye çağırabiliyor. Gazeteci Sedef Kabaş savcıyı eleştiren tweet attığı, Taraf Gazetesi yazarı Mehmet Baransu, Cumhurbaşkanı’nın başdanışmanı ile ilgili attığı bir tweet yüzünden gözaltına alınmıştı. Geçen hafta Adana Ekspres Gazetesi’nde köşe yazarlığı yapan Koza Yardımcı attığı tweet, Kars’ta ise bir öğretmen retweet yüzünden gözaltına alındı. Böylece bir sindirme taktiği uygulanmış oluyor. Bu tuzağa düşmemek için sosyal medya kullanıcılarının paylaşımlarını daha dikkatli yapmaları gerekiyor. Görünen o ki, 7 Haziran’a doğru sindirmenin dozajı artabilir.
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/bir-retweet-yaptim-dunyam-karardi_550059), [web.archive.org (arşiv bağlantısı)](http://web.archive.org/web/20150311104738/http://www.aksiyon.com.tr:80/teknoloji/bir-retweet-yaptim-dunyam-karardi_550059)
