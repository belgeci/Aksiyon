# Satın alma, kirala gitsin!

*Mehmet Sakin 2013.07.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bilgisayarın ruhu yazılım. O olmadan donanım bir kutudan ibaret. Bilgisayarlarda kullanılan yazılımların fiyatı özelliklerine, işlevine göre yüzlerce dolardan binlerce dolara uzanan fiyat aralığına sahip. Yazılımı almakla da iş bitmiyor, belli bir sürede güncellemek, eskiyince yenisini almak gerekiyor.
  </font>
 </div>
 <div id="newsText">
  <font class="detail-text">
   <p>
    Bazen bilgisayarda daha fazla bedel ödediğiniz yazılımın her özelliğini kullanamıyorsunuz. Mesela, Microsoft’un Office programının tamamını kullanabilen var mı? Veya Excel’in tüm özelliklerini bilen!
    <p>
     Yazılım sektöründe uzun süredir konuşulan, yeni bir iş modeli olarak görülen yazılım kiralama yöntemi yavaş yavaş hayata geçiyor. Adobe, Microsoft ve Autodesk gibi firmalar kiralama hizmetini ilk verenlerden. Adobe, radikal bir kararla direkt kiralamaya geçtiğini ve artık yazılım satmayacağını açıkladı. Hatta bu kararı Photoshop CS6’dan sonraki yeni sürümde uygulayacak. Microsoft ise Office 365 programını iş ortaklarından lisans satın almak yoluyla kullandırdığı gibi web sitesi üzerinden de kiraya veriyor. Sistem, kullandığın kadar öde mantığına dayanıyor.
     <p>
      Adobe’un dijital medya uzmanı Barış Özcan, teknoloji dünyasındaki hızlı değişimlerin yazılım dünyasını da etkilediğini belirtiyor. Yenilikleri yazılımlara yansıtılabilme kolaylığı açısından kiralama işinin otaya çıktığını söylüyor. Bir bakıma yazılım kiralama, abonelik sistemi ile çalışan yayınlara benzetiliyor. Eskiden disketlerle, CD ve DVD’ler üzerinde satışı yapılan yazılımlar, genelde 1,5 - 2 yılda bir güncelleniyordu. Gelişen teknolojilere paralel günümüzde bu güncelleme sürelerinin çok kısalması gerekiyor. Önce yazılımı daha sonra güncelleme paketleri alarak güncel kalmak kullanıcılar açısından zahmetli bir iş. Bunu kolaylaştırabilmek için yazılım üreticileri ürünlerini internetten sundukları hizmetlerle birleştirerek kiralama yoluna gitti.
      <p>
       Bunun kullanıcılara en büyük faydası, her zaman güncel ve hizmet destekli bir yazılım kullanabilmek. Yazılım üreticileri ise düzenli bir gelir kaynağı sağlamış oluyor.
       <p>
        Yazılım kiralamada her markanın kendine göre fiyatlandırma politikası var. Adobe, Photoshop, Illustrator, InDesign, Dreamweaver, Flash, Premiere Pro ve After Effects gibi bütün araçların olduğu Creative Cloud platformu ayda 89 TL’ye kiralanabiliyor. Kiranın yanı sıra kullanıcıya yaptıkları çalışmaları barındırabileceği 100 GB’a varan internette depolama ve yedekleme hizmeti veriyor. Kiraladığı süre boyunca en güncel Photoshop sürümüne en yeni özellikler de eklenmiş şekilde kullanılabilecek.
        <p>
         Microsoft’un iş ortaklarından Netpro’nun satış müdürü Selim Üsel, kiralama talebinin en çok sunucu ürünlere, ardından Office ve işletim sistemine geldiğini söylüyor. Microsoft, yazılımı 3 yıllığına kiraya veriyor. Kullanıcı, yazılım alma ücretini yaklaşık 3 yılda kiracı olarak ödemiş oluyor. 3 yılın sonunda Microsoft, ‘Ödemiş olduğun ücretin yüzde 10-15 gibi bir tutarına, güncel haliyle sahip olmak ister misin?’ teklifinde bulunuyor. Şimdilik kiralama ile satın alma arasında çok fiyat farkı yok gibi görünüyor ama aradaki makas kiralamanın yaygınlaşmasıyla açılabilir.
         <p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=196C06EF09FBF43C47B2EB92E7AEB277?newsId=36092), [web.archive.org (arşiv bağlantısı)](http://web.archive.org/web/20131110153735/http://www.aksiyon.com.tr:80/aksiyon/newsDetail_getNewsById.action;jsessionid=196C06EF09FBF43C47B2EB92E7AEB277?newsId=36092)
