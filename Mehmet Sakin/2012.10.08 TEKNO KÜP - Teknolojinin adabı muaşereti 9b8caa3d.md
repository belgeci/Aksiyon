# TEKNO KÜP - Teknolojinin adabı muaşereti

*Mehmet Sakin 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçenlerde şehirlerarası bir yolculuk yaptım. Türkiye’nin iletişim ve teknolojiyi kullanmada geldiği noktayı görme fırsatı buldum. Bazılarının ‘Acaba bu demokrasi gömleği bize biraz bol mu geliyor?’ sorgulamasını iletişim penceresinden yaptım.
  </font>
 </div>
 <div id="newsText">
  <font class="detail-text">
   <p>
    Yaklaşık 12 saat süren yolculukla, eski yolculuklarımı kıyasladığımda ‘eskiye özlem duymadım’ desem yalan olur. Çünkü yakın zamana kadar otobüslerde bir TV ve video ünitesi olur, onu da muavin kumanda ederdi. Hangi film seyredilecekse muavin karar verir, yolcuların da buna pek itirazı olmazdı. Şimdilerde ise herkesin önünde bir mini ekran, isteyen istediği filmi, TV kanalını izleyebiliyor, müzik dinleyebiliyor. Bu güzel bir hizmet ama gece yolculuk yaptığınız için nispeten karanlık bir ortam arıyorsunuz. Gecenin bir vakti otobüste lambalar kapatılmasına rağmen sabaha kadar film izleyenler yanındakilere rahatsızlık verince; ‘Acaba bu insanlar evinde de sabaha kadar film mi izliyor?’ sorusunu sormak istiyorsunuz.
    <p>
     TV konusu belki ‘yüksek hassasiyet’ sınıfına girebilir ama telefonla konuşma konusunda gayet ciddiyim; bazı insanlar telefonda konuşmayı bilmiyor! Gelen her telefona cevap veriyor, ‘Otobüsteyim, daha sonra görüşelim’ demiyor. Bağıra bağıra konuşuyorlar. Ne dediklerini duyduğunuz için, dakikalarca uzayan muhabbetin incir çekirdeğini doldurmadığını görüp üzülüyorsunuz. Bir süre sonra dönüp bakarak, ‘Belki rahatsızlığımızı anlar’ diye niyetleniyorsunuz; ama nafile. Konuştuğu kişiye ‘Millet dönüp bana bakıyor, uzattık galiba’ diyor. Ardından devam. En önde oturan muavin bile rahatsız olup gelip ikaz edince de ‘Yasak mı kardeşim!’ diye efelenebiliyor. Herhâlde otobüsteki 45 yolcudan 15’i bu şekilde yüksek sesle, etrafındakileri umursamaz bir şekilde konuşuyordu desem abartı olmaz.
     <p>
      Son olarak gelelim kablosuz internete. Bizim otobüse yeni Wi-Fi takılmış. Şoförün hemen arkasında oturan bir genç, ‘İnternete bağlanamıyorum’ deme gafletinde bulundu. Sen misin diyen! Zigana’nın kıvrım kıvrım yollarında bir virajdan ötekine geçerken kaptan bir eliyle direksiyon tutuyor, diğer eliyle oturduğu yerin tepesindeki modemle uğraşıyor. Yine bağlanamayınca oğlu ile telefonda konuşup teknik destek alıyordu ki yolcu ‘Bağlandım abi’ dedi de kurtulduk. Yoksa ‘internet yoluna’ gidecektik. Üç farklı olayı yaşadıktan sonra bize önce teknolojiyi kullanma adab-ı muaşereti lazım diye düşünmeye başladım.
     </p>
     <p>
      <a href="http://web.archive.org/web/20121122172506/http://twitter.com/mehmetsakin" target="_blank">
       Twitter.com/mehmetsakin
      </a>
      <p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-33805-tekno-kup---teknolojinin--adabi-muasereti.html), [web.archive.org (arşiv bağlantısı)](http://web.archive.org/web/20121122172506/http://www.aksiyon.com.tr/aksiyon/haber-33805-tekno-kup---teknolojinin--adabi-muasereti.html)
