# Kablosuz ağlar tehlikesi

*Mehmet Sakin 2012.09.24*

<div class="pNewsDetailMainContent" itemprop="articleBody">
 <p>
  Bilgiye hızlı ulaşmamızı sağlayan mobil cihazları internetsiz düşünmek mümkün değil. Yüksek meblağlar ödediğimiz cihazlara daha düşük denebilecek bedellerle internet ve bilgilerimizin güvenliğini sağlayacak anti-virüs yazılımı almaktan imtina edebiliyoruz.
 </p>
 <p>
  Bu ise bize kısa vadede kâr sağlıyor gibi görünse de bilgilerimizi kaybettiğimiz zaman tasarruf etmediğimizi anlıyoruz. İnternet güvenliği alanında faaliyet gösteren G Data’nın Ürün Müdürü Bora Göknar, mobilite ve online işlemler ile bilinçli kullanıcı sayısının doğru orantılı artmadığına dikkat çekiyor. Otel, havaalanı ve kafe gibi genele açık yerlerde sunulan internet hizmetinin kontrolsüz biçimde büyüdüğünü söyleyen Göknar’a göre, bilinçli kullanıcı sayısının az olduğu internette güvenlik önlemleri alınmadan bazı işlemler yapılabiliyor. Aslında ücretsiz olarak ulaştığımız Wi-Fi internet alanlarında şirketler bir de sundukları hizmetin güvenliği için bedel ödemek istemiyor. Güvenli ortamı kullanıcıların sağlamasını bekliyorlar.
  <p>
   Her zaman ve her yerde kablosuz internet ortamından yararlanmak iyi bir hizmet olarak görünse de bazı riskler içeriyor. Buradaki en önemli sorular “Bilgilerimin bir başkası tarafından izlenmediği ya da çalınmadığından nasıl emin olabilirim?” ve “Muhtemel bir virüsten ya da malware bulaşmasından kendimi nasıl koruyabilirim?” Kullanıcılar bu endişelerinde haklı, çünkü genel olarak kafelerde Wi-Fi kullanarak internete giren mobil cihazlar tehdit altında. Çoğu zaman bazı Spyware’ler tarafından saldırıya uğruyorlar. Birçok şifresiz Wi-Fi ağının üzerinden geçen verilerin kötü niyetli insanların eline düşmesi, bu verilerin hangi amaç için kullanılacağını bilmeden hackerlara teslim edilmesi gibi olaylar yaşanıyor. Ele geçirilen veriler içerisinde kredi kartı bilgilerinden online bankacılık şifrelerine kadar birçok bilgi olabiliyor. İşte, bu tür tehditlere karşı ortak alanlarda kendimizi nasıl koruyacağımıza dair bazı öneriler:
   <p>
    Online bankacılık ve online alışveriş işlemlerinde kafelerde bulunan halka açık bilgisayarları kullanmaktan kaçının.
    <p>
     Halka açık bilgisayarlarda işleminiz bittiğinde temporary files, tarayıcı geçmişi ve cookieleri mutlaka temizleyin.
     <p>
      Bir web sayfasına kullanıcı adınız ve şifreniz ile giriş yaptıktan sonra işleminiz bittiğinde logoff olmayı unutmayın. Aksi hâlde bir sonraki kullanıcı sizin bilgilerinizi kullanarak işlemler yapabilir.
      <p>
       Ortak alanlarda internete Wi-Fi kullanarak girdiğinizde bilgisayarınızın bir anti-virüs programı tarafından korunduğundan emin olun. Wi-Fi dışında 3G gibi farklı yollarla internete girme imkânınız varsa bu yolları tercih edin. Özellikle online bankacılık ve alışverişlerinizde anti-virüs programınızın ve BankGuard uygulamanızın açık olduğundan emin olun.
       <p>
        Seyahate çıkıyorsanız önce tüm verilerinizi şifreli olarak saklayın ve kesinlikle yedeğini alın. Aksi hâlde bilgisayarınızın çalınması durumunda verileriniz kaybolacağından ve bir başkasının eline geçeceğinden bu işlemi yapmanız önerilir.
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/kablosuz-aglar-tehlikesi_533627), [web.archive.org (arşiv bağlantısı)](http://web.archive.org/web/20150826001421/http://www.aksiyon.com.tr:80/teknoloji/kablosuz-aglar-tehlikesi_533627)
