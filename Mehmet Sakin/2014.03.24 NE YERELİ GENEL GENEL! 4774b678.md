# NE YERELİ? GENEL, GENEL!

*Mehmet Sakin 2014.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Karadeniz’de yerelden ziyade genel seçim havası var. Sokaklar parti bayrakları ve lider afişleriyle süslü. Başkan adayları pek göze çarpmıyor.
  </font>
 </div>
 <div id="newsText">
  <font class="detail-text">
   <p>
    Karadeniz Bölgesi, 30 Mart’a çok az bir zaman kalmasına rağmen alışık olduğumuz yerel seçim atmosferine bir türlü giremedi. Sebebi de Başbakan’ın bu seçimleri ülkenin kurtuluşuna(!) vesile olacak bir savaş gibi göstermesi. Trabzon Milletvekili Faruk Özak bile “Bu seçim farklı. Trabzon’da, Yomra’da yapılan bu seçim, buraya ait değil. Yalnız Türkiye’ye ait değil. Suriye’ye, Filistin’e, Kırım’a aittir. Lütfen reylerinize sahip çıkın, AK Parti’ye sahip çıkın.” diyebildi. Birçok il ve ilçede sokakları, lider fotoları, parti flamaları ve muhtar adaylarının resimleri süslüyor. Başkan adaylarının afişleri, parti genel başkanlarının afişlerinin önüne geçebilmiş değil. Muhtar adaylarının sesi ise birçok yerde belediye başkan adaylarınınkinden daha gür çıkıyor. Geçen yerel seçimde şehirlerde muhtarlığa kimse heveslenmezken, bu defa kıyasıya bir yarışın yaşanmasının altında yatan sebep, silah ve maaş cazibesi olmalı.
    <p>
     Gelelim Karadeniz illerinin belediye başkanlarına. Birçoğu projelerini açıklamayı, çalınacakmış gibi son 10 güne sakladı. Görkemli basın toplantılarında açıklanan projelerin ortak noktası bol rakamlar. Rakamlara odaklanıldığı kadar uygulanabilirliğine dikkat edildiğini söylemek zor. Mesela, Trabzon’da bir önceki seçimde kentin plakası olan 61’den yola çıkarak ‘61 Proje’ vaadinde bulunulmuştu. Bunların çoğu sırf ilin plaka numarasını tutturabilmek için yazılmıştı. Bu projelerin ne durumda olduğu, geçen aylarda yapılan basın toplantısında da görüldü. Birçoğu için ‘takipçisi olacağız’ denilirken, bu defa hedef küçültülerek Vizyon 2019 adı altında 19 proje açıklandı. Şehrin büyük sorunlarından biri trafik, yani otopark problemi. Diğeri ise hava kirliliği… Yıldızlı’dan baktığınızda şehrin üzerine kara bulutların sindiğini gözle bile görebiliyorsunuz ama doğalgazı yaygınlaştıramamış belediye, Trabzon’un gelişmişlik farkını asgariye indirmeyi, şehri dünyanın en yaşanabilir yeri hâline getirmeyi, vatandaşı denizle buluşturmayı vadederken otopark ile hava kirliliğine değinmiyor bile.
     <p>
      Trabzon seçim tahminlerimize gelince… Başkanlık çantada keklik gibi durmuyor. İlçeler MHP, CHP ve AKP arasında paylaşılacak gibi. Yeni büyükşehir olan Trabzon’un merkez ilçesi Ortahisar’da, 30 yıllık belediye tecrübesi olan MHP adayı Osman Abanoz ile en yakın rakibi AKP adayı Ahmet Metin Genç yarışıyor. Büyükşehir’de ise mevcut başkan Fevzi Gümrükçüoğlu’nun rakibi CHP Milletvekili, eski Trabzon Belediye Başkanı Volkan Canalioğlu. Nam-ı diğer halkın ‘Volkan Abi’si. MHP’li Hüseyin Örs’ün de iddialı olduğu yarışta, Volkan Abi, vatandaşa kapısını sonuna kadar açtığı için tekrar tercih edilebilir.
      <p>
       Birçok ilde olduğu gibi Samsun’da da seçim âdeta Başbakan’ın rüzgârı ile gidiyor. Yerel adaylar genel seçim havasında. Pek vaatlerde bulunmuyor. Bulunulan vaatlerin ise içi boş. Bunlardan en çok telaffuz edileni işsizliğe çözüm bulunacağı ama istihdama yönelik ortada proje yok. Seçim tahminlerine gelince… Samsun’da 4 merkez ilçe var. Bunlardan ikisini CHP ile AKP’nin alması beklenirken diğer ikisinde yarışın MHP ile CHP arasında geçeceği tahmin ediliyor. Büyükşehir belediyesini yine AKP’nin mevcut belediye başkanı Yusuf Ziya Yılmaz kazanacak gibi. İlçelerden 4’ünde AKP, 3’ünde MHP, birinde CHP iddialı. Geri kalan ilçelerde yarış AKP ile MHP arasında geçecek.
       <p>
        Ordu, yeni büyükşehir olan illerden. Mevcut CHP’li belediye başkanı Seyit Torun iddiasını sürdürüyor ama büyükşehir olmasından dolayı ilçe oyları sonucu etkileyebilir. AKP’li Enver Yılmaz da iddialı. Merkez ilçe Altınordu’da AKP önde gibi görünürken MHP ile sıkı bir yarış olması bekleniyor. İlçelerden nüfusu yoğun olan Fatsa’da AKP ile MHP yarışırken, Ünye’de MHP önde. Aybastı’da CHP, Gölköy’de MHP, Kumlu’da ise AKP önde görünüyor.
        <p>
         Giresun’un mevcut belediye başkanı CHP’li Kerim Aksu yerini koruyacak gibi. Vatandaş hizmetlerin devamını isteyebilir. En yakın rakibi AKP’li Yılmaz Can. İlçe belediyelerde ise yarışın MHP ile CHP arasında geçmesi bekleniyor.
         <p>
          Rize’de bir önceki belediye başkanı Halil Bakırcı bu seçimde aday gösterilmedi. AKP Reşat Kasap’ı aday gösterirken, SP, ilin yakından tanıdığı ve eski milletvekili Mehmet Bekaroğlu ile seçimlere katılıyor. Bekaroğlu, Rizeli’yle iyi iletişim kurdu. Seçim AKP ile SP adayları arasında geçecek. Bekaroğlu’nun kazanması sürpriz olmaz. İlçelerde ise Çamlıhemşin ile Derepazarı’nda bağımsız adaylar iddialı, geri kalan ilçelerde AKP önde görünüyor.
          <p>
           Gümüşhane’de mevcut belediye başkanı MHP’li Mustafa Canlı tekrar ipi göğüslemeye yakın. AKP’li Ercan Çimen yakın takipçisi. İlçeler, yarı yarıya MHP ile AKP arasında paylaşılacak gibi duruyor.
           <p>
            Artvin’in mevcut belediye başkanı CHP’li Emir Özgün favori aday. En yakın rakibi AKP’li Mehmet Kocatepe. İlçelerde ise 4’ünde CHP’nin, 2’sinde AKP’nin, 1’inde ise MHP’nin kazanacağı tahmin ediliyor.
            <p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38157-ne-yereli-genel-genel.html), [web.archive.org (arşiv bağlantısı)](http://web.archive.org/web/20140330084001/http://www.aksiyon.com.tr:80/aksiyon/haber-38157-ne-yereli-genel-genel.html)
