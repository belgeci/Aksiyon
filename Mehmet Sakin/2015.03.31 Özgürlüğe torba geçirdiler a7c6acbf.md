# Özgürlüğe torba geçirdiler

*Mehmet Sakin 2015.03.31*

<div class="pNewsDetailMainContent" itemprop="articleBody">
 <p>
  Birkaç hafta önce yine bu sütunda ‘İnternetin başına torba geçiriliyor’ başlığı ile yaklaşan tehlikeye dikkat çekmiş ve torba geçirilmemesi temennisinde bulunmuştuk; ama nafile… Şubat başında, TBMM Plan ve Bütçe Komisyonu’nda kabul edilen yasak teklifi Genel Kurul’da yasalaştı. Böylece internetin başına torba geçirilmiş oldu. Torbaya sebep olarak ‘Yaşam hakkı ile kişilerin can ve mal güvenliğinin korunması, millî güvenlik ve kamu düzeninin korunması, suç işlenmesinin önlenmesi veya genel sağlığın korunması’ gibi durumlar gösteriliyor. Başbakanlık veya ilgili bakanlıkların talebi üzerine Telekomünikasyon İletişim Başkanlığı’na (TİB), yukarıda sayılan durumlarda internetten içeriğin çıkarılması veya erişimin engellenmesi kararı verebilecek.
 </p>
 <p>
  Hâlbuki bu yasayı Anayasa Mahkemesi daha önce ‘sansür’ olarak görüp iptal etmişti. İktidar ise torba kanuna eklenen bir maddeyle yeniden TBMM’den geçirdi. TİB’in bir içeriği mahkeme kararı olmadan 4 saat içinde kaldırması, sınırsız bir yetki anlamı taşıyor. Böylece seçim sürecinde çıkabilecek aykırı sesler TİB marifetiyle bu torbaya doldurulmuş olacak. Torbadaki maddeye göre, özel hayatın gizliliğinin ihlal edildiği iddiası üzerine sansür uygulanacak, hatta bunun için Başbakanlık ve bakanların bir talebi yeterli olacak. Uzun sözün kısası; başta TİB olmak üzere hükümet üyeleri içeriği kaldırma konusunda mahkeme gibi yetkili.
 </p>
 <p>
  Gelelim internet servis sağlayıcılara. Servis sağlayıcılar kendilerinden istenen site sahibi gibi bilgileri vermek istemezlerse 3 bin liradan 10 bin liraya kadar adli para cezası ödeyecek. İçeriği çıkarmayan veya erişimi engellemeyen sitelere ise 50 bin lira ile 500 bin lira arasında para cezası verilecek. Bu arada, torbada bir yasak daha vardı. O da suç unsuru olarak nitelendirilebilecek içerikleri Twitter veya Facebook’ta paylaşanlara ceza verilmesi... Bu uygulamalarla şu an internet özgürlüğü, ifade özgürlüğü, şeffaflık raporu gibi sıralamalarda kaçıncı sıradayız, bilen var mı?
  <br>
   Twitter.com/mehmetsakin
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/teknoloji/ozgurluge-torba-gecirdiler_550355), [web.archive.org (arşiv bağlantısı)](http://web.archive.org/web/20150406101126/http://www.aksiyon.com.tr/teknoloji/ozgurluge-torba-gecirdiler_550355)
