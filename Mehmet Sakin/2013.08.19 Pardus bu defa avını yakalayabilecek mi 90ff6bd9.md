# Pardus bu defa avını yakalayabilecek mi?

*Mehmet Sakin 2013.08.19*

<div class="pNewsDetailMainContent" itemprop="articleBody">
 <p>
  Bir cihazın, donanımın içerisinde yazılım yoksa ruhsuz olduğu için bir şey ifade etmiyor. Ayrıca başkalarının yazılımı ile de bir yere kadar mesafe alabilirsiniz.
 </p>
 <p>
  Bazı yazılım şirketleri ürününü sattıktan sonra kaynak kodlarını açık olarak verip kendinize göre dizayn etmenize imkan sağlarken, bazıları da buna izin vermiyor. Açık kaynaklı yazılımlar,  kapalı kaynak kodlulara göre daha güvenli bulunuyor. Açık kaynak kod, diğer ifadesiyle Linux platformunun bir üstünlüğü de virüs, truva atı, solucan, casus yazılımlar gibi tehlikelerin rakiplerine göre daha az olması. Buna lisans maliyetinin düşüklüğü gibi bir avantajı da eklemeliyiz.
  <p>
   Birçok ülke, kendi yazılımı için kolları sıvamış, sorunu ‘yerli yazılım’, açık kaynak kodlu yazılımlarla çözme yoluna gitmiş. Türkiye ise bu yolda ilk adımı, milli linux dağıtımı Pardus adı altında 10 yıl önce attı. Geldiği noktaya bakarsak, masallardaki gibi ‘az gittik, uz gittik...’ misali.
   <p>
    Geçen yıla kadar TÜBİTAK BİLGEM bünyesinde faaliyet gösteren Pardus ekibi, “kamu kurumları ile ilişkileri güçlendirmek, geliştirilecek projeleri kurum bünyesinde ve ilgili kurumun da katılımıyla gerçekleştirebilmek, operasyonel maliyetleri azaltmak, kritik problemlere hızlı çözümler üretmek, üniversiteler ile işbirliğini artırmak” gibi nedenlerle TÜBİTAK-ULAKBİM bünyesine taşındı.
    <p>
     Bir bilgisayarın temel masaüstü ihtiyaçlarını karşılayacak işletim sistemi ortaya koyan Pardus, 2009’da kurumsal alana da yöneldi. Kamu ve KOBİ odaklı çalışmalara ağırlık veren yazılımın, geçtiğimiz mart ayında da ‘Pardus Kurumsal 2013’ sürümü kullanıma açıldı.
     <p>
      Bir yazılımın gelecek vaat etmesi, geliştirilip bir üst basamağa çıkabilmesi için çok kişi tarafından kullanılması gerekiyor. Son 10 yılda, Pardus ekibi belli periyotta yazılımı güncelledi, geliştirdi, ücretsiz olarak bilgisayar dergileri ve internet üzerinden dağıtıldı ama kullanıcı sayısı istenilen seviyeye gelemedi. Özellikle kamu kuruluşları, kendi yerli ve ücretsiz yazılımına güvenmedi, yabancı, kaynak kodu kapalı yazılımlara destek vermeye devam etti. Böyle bir ortamda yerli yazılımın devamlılığından söz etmek zor.
      <p>
       BİLGEM’den ULAKBİM bünyesine geçen Pardus’un, özellikle güvenlik, kimlik yönetimi, iz(log) yönetimi, merkezî kullanıcı, sistem ve ağ yönetimi gibi konularda büyük ölçekli yazılımlar, güncel teknolojiler ve ihtiyaçlar paralelinde geliştirildiği ifade ediliyor. Milli Savunma Bakanlığı intranetinde 9 bin 500 cihazın Pardus kullanmaya başlaması önemli bir gelişme. Kamu kurumlarındaki diğer gelişmeler de umut veriyor. İşte bunlardan birkaçı: “Genelkurmay Başkanlığı Sağlık Komutanlığı internet ağında yer alan 4 bin uçlu sistemin Pardus göçü için protokol imzalandı. Jandarma Genel Komutanlığı, Ekim 2013 itibari ile Pardus’a geçiyor. Deniz Kuvvetleri Komutanlığı ile Pardus için kapsam çalışmaları yapılıyor. İstanbul Su ve Kanalizasyon İşletmesi’nde (İSKİ) geçiş devam ediyor. Yılsonu itibari ile 3 bin bilgisayarı bulacak. Sosyal Güvenlik Kurumu’nda (SGK) son kullanıcı bilgisayarlarının Pardus göçü için analiz çalışmaları yapılıyor. Adalet Bakanlığı’nda ise donanım testleri tamamlanmış, merkezî yönetim ile ilgili çalışmalar yapılıyor. Kamuya üniversitelerin de destek vermesiyle ağ daha hızlı genişleyecektir. Eğer Pardus’u denemek isterseniz kapı sizlere de sonuna kadar açık. Kurumsal sürümü http://www.pardus.org.tr, bireyseller için de http://www.pardus.net.tr adresinden indirebilirsiniz.
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/pardus-bu-defa-avini-yakalayabilecek-mi_536260), [web.archive.org (arşiv bağlantısı)](http://web.archive.org/web/20150509112900/http://www.aksiyon.com.tr:80/teknoloji/pardus-bu-defa-avini-yakalayabilecek-mi_536260)
