# Siber kültür bizi hayattan koparır mı?

*Mehmet Sakin 2014.10.20*

<div class="pNewsDetailMainContent ctx_content" itemprop="articleBody">
 <p>
  Bayram gibi özel zamanlarda, eski günlere özlem duyan sözler söyleriz. Kendi neslimiz ile yeni nesli karşılaştırır, eskiden örf ve âdetlerimizin daha iyi olduğuna, büyüklere saygının, küçüklere sevginin önemine değinir, yenilerin bir el öpmeden bile uzak durduğundan yakınırız.
 </p>
 <p>
  2000 yılından sonra doğan, Z kuşağı olarak tanımlanan yeni nesil, kabul etmeliyiz ki bizim doğup büyüdüğümüz şartlar içerisinde doğup büyümüyorlar. İşte bazı davranışlarını garip olarak algıladığımız bu neslin oluşturmaya başladığı bir de kültür var. Televizyon izlemekten telefonla konuşmaya, alışverişten multimedya içeriği oluşturup paylaşmaya birçok işini elindeki cihazla gören bu nesil, yeni kültürünü internet ortamındaki sözlük, sohbet odaları, forumlarda oluşturuyor. Kitap okumayı zaman kaybı olarak gören ve internetten, popüler kültürden beslenen bu neslin kültürü de dolayısıyla siber kültür olarak tanımlanıyor. Bu kültürü yeni bir kültür olarak gören de var, insanı hayattan kopartacağını savunan da…
 </p>
 <p>
  Bu kültürün olumsuz tarafına dikkat çekenlerden birisi de Türkiye Büyük Millet Meclisi Başkanı Cemil Çiçek. Kabloların sadece enerji değil duygu da taşıdığına ve hayatımızı değiştirdiğine inanan Çiçek, siber kültür ve ahlakla yetişen gençlerin, çevresiyle iletişim kuramayan, sosyal çevreden kopuk bireyler olmasından yakınmıştı.
 </p>
 <p>
  İlk olarak yıllar önce yayımlanan bilim kurgu romanlarında rastlanan siber kültür terimine baktığımızda, akademik çevreler tarafından 90’lı yıllarda kullanılmaya başlandığını görüyoruz. Bu kültür üzerine çalışmalar yapan isimlerden Maltepe Üniversitesi İletişim Fakültesi Öğretim Üyesi Yrd. Doç. Dr. Selva Ersöz Karakulakoğlu’na göre siber kültürde internet, teknolojik araç, yeni kültür modeli ve bir iletişim aracı olarak değerlendiriliyor. Aslında yeni yeni oluşmaya başlayan bu kültürün çerçevesi biraz geniş olduğu için bir değerlendirme yapmak da çok kolay olmuyor. Bu kültürün içerisinde insanların gelişen dijital teknolojilerle nasıl etkileşim kurduğu, nasıl birlikte yaşadığı siber kültür içerisinde kendine yer bulabiliyor. Günlük yaşam kodlarımızı internet ortamında okuduğumuz metinler, gördüğümüz resimler oluşturmaya başlayınca, davranış biçimlerimiz de bundan etkileniyor.
 </p>
 <p>
  Siber kültürü oluşturanlara gelince, gününü internet ortamında geçiren, yani siber ortamın aktif kullanıcıları. Dolayısıyla internet kullanıcıların şekillendirdiği günlük yaşam biçimi, bir süre sonra karşımıza bu ortamın kültürü olarak çıkacak.
 </p>
 <p>
  Selva Ersöz Karakulakoğlu, bu kültür henüz oluşma aşamasında olduğu için tek başına fayda ya da zararlarını konuşmanın anlamlı olmayacağına inanıyor. Ancak siber kültür ile toplum için yapılan aktivist hareketleri değerlendirdiğimizde o zaman artı veya eksilerini konuşabiliyoruz. Bu çerçevede gençlerimiz, web teknolojilerinin sunduğu farklı iletişim araçları sayesinde, etkileşimi daha hızlı gerçekleştirebiliyor. Böylece daha katılımcı ve kendisine dayatılanı değil de kendi haklarını sorgulayan ve daha fazla sesini yükselten kişiler olarak görebiliyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/siber-kultur-bizi-hayattan-koparir-mi_539695), [web.archive.org (arşiv bağlantısı)](http://web.archive.org/web/20151230033106/http://www.aksiyon.com.tr:80/teknoloji/siber-kultur-bizi-hayattan-koparir-mi_539695)
