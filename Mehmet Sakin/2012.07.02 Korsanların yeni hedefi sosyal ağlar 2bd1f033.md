# Korsanların yeni hedefi, sosyal ağlar

*Mehmet Sakin 2012.07.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başkalarının web sitesine, bilgisayarına, e-posta hesaplarına girme, onu elde etme önceleri ‘beceri’ olarak sunuluyordu. Zamanla elde edilen kredi kartı bilgileri, şirket bilgileri paraya dönüştürüldü.
  </font>
 </div>
 <div id="newsText">
  <font class="detail-text">
   <p>
    Bir taraftan bilgi hırsızları, yani korsanlar ‘işini’ yapıp sistemlere sızmanın yeni yollarını araştırırken, bilgi güvenliği alanında faaliyet gösteren şirketler de onlara karşı yeni tedbirler bulmanın peşine düşmüş durumda. Hırsız-polis kovalamacası sanal âlemde de gerçek hayatta olduğu gibi devam ediyor. Bilgi güvenliği alanında faaliyet gösteren Symantec’e göre, son dönemde korsanlar dünyada bir milyardan fazla kişi tarafından kullanılan sosyal ağlara dadanmış durumda. Başta Facebook ve Twitter, birçok farklı mecra, kullanıcılarına diğer insanlarla iletişim kurma, yorumlarını paylaşma ve içerik üretme imkânı tanıyor. Böylece kullanıcılar, fotoğraf, video ve kişisel bilgilerini internet ortamına taşıyor. Bu da siber korsanların gözlerini sosyal ağlara dikmesine yol açıyor. Şifre avcılığı, istenmeyen mesaj yağmuru, zararlı yazılım ve benzeri tehditlerle kullanıcıların gizli bilgilerine ulaşmaya çalışma sık kullanılan yöntemlerden bazıları.
    <p>
     Siber korsanların çalışma şekline gelince, öncelikle sahte profiller oluşturup karşılarındaki kullanıcıların arkadaşlık taleplerini kabul etmelerini bekliyorlar. Bu sahte hesaplar bazen ünlüler adına açılmış olabiliyor. Facebook ve Twitter gibi sosyal ağlar bu girişimlere karşı önlemlerini artırmasına rağmen tuzak devam ediyor. Tuzağa düşmemenin yolu ise tanımadığımız kişilerle arkadaş olmamak.
     <p>
      Sosyal ağın bir başka tehlikesi Trending Topic. Facebook ve Twitter’da kullanıcıların karşısına günün en popüler içerikleri ya da anahtar sözcükleri çıkıyor. Siber saldırganlar Twitter’ın Trending Topic (en çok konuşulan başlık) gibi özelliklerinden yararlanarak mesajlarını söz konusu anahtar sözcüklerle süsleyerek dikkat çekmeye çalışıyor. Kullanıcılara takipçi kazandıracağı vaadini verip şifrelerini ele geçirmeye çalışan saldırganlar var.
      <p>
       Saldırganlar zararlı yazılımları hazırlayıp kullanıcılara uygulama gibi sunabiliyor. Uygulamaya tıklayınca nereye varılacağını bilmeyen kullanıcıların kişisel bilgileri risk altına giriyor. Çoğunlukla video görünümünde paylaşılan uygulamalar tehlike saçıyor. Bu uygulamalarda bir kullanıcının aslında izlemediği videoyu izlemiş olduğu süsü veriliyor ve kullanıcının arkadaşları da aynı bağlantıya tıklayarak videoyu izlemeye çalışıyor; ancak bunu yaparak zararlı yazılımları etkin hâle getirmiş oluyorlar. Symantec Güneydoğu Avrupa ve Türkiye Bölge Teknoloji Müdürü A. Burak Sadıç, siber saldırıların sayısının yüzde 81 oranında artıp 5,5 milyara çıkmasının, saldırganların başta sosyal ağlar, yeni saldırı yöntemlerini kullandığını gösterdiğini söylüyor. Sadıç’a göre, siber suçluların saldırılarında kullandığı en önemli araçlardan biri insanlar arasındaki güven ilişkisinin istismar edilmesi. Önce farklı yöntemlerle kurbanların güveni kazanılıyor, ardından bu güven kötü amaçlara alet ediliyor. Sosyal ağlar, sosyal mühendislik temelli saldırılar için biçilmiş kaftan olduğu için kullanıcılar çok dikkatli ve tedbirli olmalı.
       <p>
        Uzmanlar, öncelikle ‘şüpheci olun’ tavsiyesinde bulunuyor. Oldukça yararlı bilgiler içerebildiği gibi çok sayıda gereksiz bilgi de barındıran sosyal ağlarda kullanıcılar, okudukları her şeye inanmamalı ve edindikleri bilginin doğruluğundan şüphe etmeli.
        <p>
         Üyesi olunan sosyal ağın ‘kullanım şartları ve gizlilik sözleşmesi’ ise ikinci önemli konu. Çok uzun olmasına rağmen okunması gerekiyor. Çünkü verdiğimiz bilgileri kimlerle ve ne amaçla paylaşıp kullandıracaklarını açıkça ifade ediyorlar. ‘Benim bilgilerimi niçin başkaları ile paylaşıyorsunuz?’ sorusunu yönelttiğinizde size ‘Bunları kullanım şartları ve gizlilik sözleşmesi bölümünde yayımlamıştık’ diyebilirler. Sosyal ağlardan olumsuz etkilenmemenin bir başka yolu iyi bir şifre belirleme ve bunu muhafaza etme ki, bu internet ortamında şifrenin kullanıldığı her yerde geçerli. Son olarak sosyal ağ kullanıcıları bir güvenlik yazılımı kullanmalı ve bunu güncel tutmalı.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=65F6B8F915DED6AA6E1F878AC8BAE9EE?newsId=32992), [web.archive.org (arşiv bağlantısı)](http://web.archive.org/web/20121029140112/http://www.aksiyon.com.tr:80/aksiyon/newsDetail_getNewsById.action;jsessionid=65F6B8F915DED6AA6E1F878AC8BAE9EE?newsId=32992)
