# Ver çocuğun eline bilgisayarı...

*Mehmet Sakin 2015.09.21*

<div class="pNewsDetailMainContent ctx_content" itemprop="articleBody">
 <p>
  Yeni nesil teknolojinin yoğun kullanıldığı bir ortamda dünyaya geldiği için, eğitimde bilgisayar kullanıldığında daha başarılı olunacağına inanıyoruz. Bir sınıf düşünün; kara tahta, tebeşir tozlu bir ortam ve öğretmen bir konuyu anlatabilmek için 15-20 dakika çizim yapıyor. Bunun karşıtı olarak da teknoloji ile donatılmış bir başka sınıf düşünün; öğretmen dersini akıllı tahtalarda anlatıyor. Konu ile ilgili videolar, sunumlar hazırlanmış ve yeri geldiğinde hemen izleniyor. Hatta içerik, öğrencilerin ellerindeki tabletlerle paylaşılıyor. Böylece teknoloji sayesinde hızlı bir şekilde öğrenme imkânı bulunuyor. ‘Hangisi daha başarılı sonuç verir?’ diye sorulduğunda düşünmeden ‘Tabii ki teknoloji desteği ile yapılan’ deriz. Gelin görün ki Ekonomik İşbirliği ve Geliştirme Örgütü’nün (OECD) 70’ten fazla ülkede yaptığı araştırmaya göre, daha fazla teknoloji kullanılan eğitimde, öğrencilerin başarılarının artmadığı, aksine düştüğü ortaya çıkmış. OECD Eğitim Direktörü Andreas Schleicher’e göre, okullara teknoloji için yapılan milyar dolarlık yatırımlar, yalnızca ‘sahte umutlar’ veriyor. Türkiye’nin de dâhil olduğu araştırmada, bilgi ve iletişim teknolojisine büyük yatırım yapan okullarda, okuma, matematik veya fen gibi derslerde kayda değer bir gelişme gözlemlenmemiş. Hatta sınıftaki teknolojinin ilgiyi dağıttığı, öğrencilerin ev ödevlerini internetten buldukları bilgileri ‘kopyala yapıştır’ yaptıkları belirtiliyor. Sonuçlara göre en başarılı eğitim sistemi, az teknolojinin kullanıldığı Asya’da.
 </p>
 <p>
  İşin maddi tarafına gelince… Gartner teknoloji analistleri, eğitim teknolojisine yıllık yaklaşık 79 milyar TL yatırım yapıldığını belirtiyor. Yalnızca İngiltere’nin bu alana yıllık yatırımı 4 milyar TL. Eğitimde “çağ açıp çağ kapatacak” diye reklamı yapılan bizdeki FATİH Projesi’nin maliyeti ise 8 milyar TL’yi çoktan bulmuş durumda.
 </p>
 <p>
  O zaman nerede yanlış yapılıyor ona bakmak lazım. Demek ki teknoloji tek başına bir şey ifade etmiyor. ‘Ver çocuğun eline bilgisayarı, başarılı olsun’ anlayışı bize has değilmiş. Eğitimde, öğretmenin özverisi, öğrencinin ilgisi ve içerik çok önemli. Eğer bizdeki FATİH Projesi gibi bir proje yapılır, öğrencilerle bırakın öğretmenin içerik paylaşmasını, verilen tabletler oyuncak olmaktan öteye gitmez, içeriği ise ders kitaplarının PDF şekli olursa, öğrenci yeni nesil oyuncağı yüzünden eğitimden uzaklaşır, başka bir netice ortaya çıkmaz.
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/ver-cocugun-eline-bilgisayari_552349), [web.archive.org (arşiv bağlantısı)](http://web.archive.org/web/20151021131252/http://www.aksiyon.com.tr:80/teknoloji/ver-cocugun-eline-bilgisayari_552349)
