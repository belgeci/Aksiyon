# E-Ticarette sınırları eğitimle aşıyoruz

*Mehmet Sakin 2014.06.09*

<div class="pNewsDetailMainContent" itemprop="articleBody">
 <p>
  Amerika’nın 2012’deki e-ticaret hacmi 225 milyar dolar olarak gerçekleşmişti. İngiltere’de toplam perakendenin yüzde 11’i e-ticaret yoluyla yapılıyor. Türkiye’de ise birçok yeni e-ticaret oluşumunun ortaya çıktığı geçen sene yüzde 40 oranında büyüme yaşandı.
 </p>
 <p>
  2014’te ise pazarın yüzde 50’ler seviyesinde büyüyeceği ve e-ticaret kullanan kişi sayısının 12 milyona yaklaşacağı tahmin ediliyor. E-ticaret alanında büyük bir potansiyele sahip olan Türkiye’de online alışveriş yapanlar, internet kullanıcılarının 3’te birine ulaşmış durumda. Türkiye, ABD e-ticaret pazarını 6 yıllık bir gecikme ile izlemekte. Buna karşın büyüme hızımızın ABD ve Avrupa pazarlarının çok üzerinde olduğu düşünülürse bunun tahmin ettiğimizden de önce gerçekleşmesi mümkün. Gelişmiş ülkelerde olduğu gibi bu oranın çok yakında üçte 2’lere çıkacağı düşünülüyor. Ayrıca Türkiye e-ticarette bölge ülkeleri arasında öncü ülke ve rol modeli olarak öne çıkmaya başladı. 5 sene içerisinde henüz yüzde 2’ler civarında olan e-ticaret/perakende oranı, gelişmiş ülkelerdeki yüzde 10’lara yaklaşacak.
 </p>
 <p>
  E-ticarette trendleri takip edip, başta Amerika ve İngiltere olmak üzere gelişmiş ülkelerin deneyimlerinden faydalanan sektörün öncü markaları Elektronik Ticaret İşletmecileri Derneği (ETİD) çatısı altında buluşmuş durumda. Şimdi bu tecrübeleri paylaşmak üzere önemli bir adım atan ETİD, yurtdışında eğitim vermeye başlıyor. ETİD Yönetim Kurulu Başkanı Hakan Orhun, geçen ay İstanbul’da düzenledikleri E-Ticaret Akademisi Eğitim Programı’na katılan Azeri girişimcilerin, eğitimlerden çok etkilenerek programın ülkelerinde de düzenlenmesini talep etmeleri üzerine yurtdışına açıldıklarını söylüyor.
 </p>
 <p>
  Bu arada, Azerbaycan hükümetinin son yıllarda bilişim sektörüne verdiği destek ve internet projelerine sağladığı kolaylıklar nedeniyle, ülkede bilişim sektöründe ciddi bir hareketlilik yaşanıyor. Global e-ticaret oyuncuları, milyonlarca dolarlık yatırımlarla Azerbaycan pazarında yer almaya çalışıyor. Azeri girişimciler de, e-ticaret alanında bölgede öncü rol üstlenen Türkiye’nin bilgi ve birikimlerinden faydalanmayı amaçlıyor.
 </p>
 <p>
  Platin Market’ten Fatih Balkan’ın verdiği bilgilere göre, 9 milyon nüfuslu Azerbaycan’ın yüzde 44’ü aktif internet kullanıcısı. Hızla yükselen trend ise Facebook kullanıcısı olmak. Geçen seneye oranla yüzde 200’den fazla artış sağlayan Face üyeliği 400 bine yaklaşmış. Face benzeri Rus Odnoklassniki’nin kullanıcı sayısı 500 binden fazla, vKontakte-de’yi ise 300 binden fazla kişi kullanıyor. Ama Azerbaycan e-ticaret sektörünün, internet kullanıcı sayısıyla orantılı büyüdüğünü söylemek zor. Yapılan birkaç girişim başarısızlıkla sonuçlanmış. Yerli e-ticaret siteleri olmadığı için de alışverişler Azerbaycan’a da hizmet veren yabancı sitelerden yapılıyor.
 </p>
 <p>
  Azerbaycan’da e-ticaret hacmine gelince 1,3 milyon manata (3,5 milyon TL) ulaşmış durumda. Devlet İstatistik Komitesi’nden yapılan açıklamaya göre, internet üzerinden sipariş verilen tüketim mallarının yüzde 86,1’i tüzel, yüzde 13,9’u özel kişilere ait satış ağlarından elde ediliyor. E-ticaret hacminin yüzde 92,8’ini gıda dışı ürünler oluşturuyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/e-ticarette-sinirlari-egitimle-asiyoruz_538689), [web.archive.org (arşiv bağlantısı)](http://web.archive.org/web/20150813084311/http://www.aksiyon.com.tr:80/teknoloji/e-ticarette-sinirlari-egitimle-asiyoruz_538689)
