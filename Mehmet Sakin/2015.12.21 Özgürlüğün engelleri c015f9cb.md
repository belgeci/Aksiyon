# Özgürlüğün engelleri

*Mehmet Sakin 2015.12.21*

<div class="pNewsDetailMainContent ctx_content" itemprop="articleBody">
 <p>
  Bir süredir engelli bir ülkede yaşıyoruz. Güneydoğu’da estirilen terör rüzgârından dolayı sokağa çıkması engellenen kentler dolusu insan var. Yazması, çizmesi engellenemediği için hapse atılan, özgürlüğü engellenen gazeteciler var. Hatta bir yıldan fazla bir süredir iddianameleri bile yazılmamış, sorgusuz sualsiz yatan gazeteci Hidayet Karaca ile marttan beri hapiste olan Mehmet Baransu var. Ülkenin Millî Eğitim Bakanlığı’na bağlı bütün okulları dershaneye çevrilirken, açtığı dershaneyi Anayasa Mahkemesi kararına rağmen işletmesi engellenen müteşebbisler, işsiz kalan binlerce dershane öğretmeni ve çalışanı var.
 </p>
 <p>
  O kadar engel var ki sıralamaya kalksak ne bu sütun ne sayfa ne de derginin sayfaları yeter. Bir de engellenen web siteleri var. Son 9 yılda 51 bin, Anayasa Mahkemesi’nin kısmen iptal ettiği ‘İnternet Yasası‘nın yürürlüğe girmesiyle de son bir yılda 54 binin üzerinde site engellenmiş durumda. Bu rakam, engelliweb.com‘un gönüllüleri tarafından verilen bilgiler ışığında ortaya çıkmış. Sansürlenen toplam site sayısı 105 bini aştı. Diyelim ki bu rakama dâhil olan sitelerin bazıları 5651 sayılı yasanın 8. maddesinde yer alan katalog suçlar, intihara yönlendirme, çocukların cinsel istismarı, uyuşturucu veya uyarıcı madde kullanılmasını kolaylaştırma, sağlık için tehlikeli madde temini, müstehcenlik, fuhuş, kumar ve Atatürk aleyhine işlenen suçlar arasında yer alıyor. engelliweb.com adresinden bu siteler nelerdir diye baktığınızda ozgurbugun.com ve noktadergisi.net gibi birçok haber sitesi de var.
 </p>
 <p>
  Gelelim Anayasa Mahkemesi’nin kararına. Henüz gerekçeli karar açıklanmadığı için ne amaç güdüldüğünü bilmiyoruz ama bir siteyi mahkeme kararı olmadan 4 saat içerisinde engelleyen Telekomünikasyon İletişim Başkanlığı’nın bu yetkisi elinden alınmalıydı. 5651’in 5. maddesine eklenen 4 fıkrayı temel hak ve özgürlükleri ihlal ettikleri gerekçesiyle iptal eden Anayasa Mahkemesi, katalog suçlar haricindeki konular için mahkeme kararı olmadan site kapatmasına da engel olmalıydı. Böylece konuya özgürlükler açısından yaklaştığını ortaya koymalıydı.
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/ozgurlugun-engelleri_553362), [web.archive.org (arşiv bağlantısı)](http://web.archive.org/web/20151225052500/http://www.aksiyon.com.tr:80/teknoloji/ozgurlugun-engelleri_553362)
