# DNS, ODTÜ'den neden alınmak isteniyor?

*Mehmet Sakin 2016.01.26*

<div class="pNewsDetailMainContent ctx_content" itemprop="articleBody">
 <p>
  Türkiye, aralık ayında Anonymous tarafından başlatılan DDoS saldırısını konuştu. Bu saldırıdan bankalar ve kamu kurumlarının web siteleri başta olmak üzere yaklaşık 400 bin “.tr” uzantılı web sitesi etkilendi, sitelere ulaşmada problem yaşandı. Bu saldırıların yaşandığı günlerde Başbakan Yardımcısı Lütfi Elvan ve Ulaştırma, Denizcilik ve Haberleşme Bakanı Binali Yıldırım, kuruluşundan beri ODTÜ’de bulunan domain sunucuları ve yönetimini Bilgi Teknolojileri ve İletişim Kurumu (BTK) bünyesine almak istediklerini, hatta kanun çıkarttıklarını ama ODTÜ’nün buna karşı çıktığını açıkladılar. Sanki saldırıların bertaraf edilememe sebebi ODTÜ’nün DNS yönetimini BTK’ya devretmemesiymiş gibi sunuldu. ODTÜ de DNS altyapısını kuran ve yöneten kurum olarak kendini savunarak DDoS saldırısına karşı elinden geleni yaptığını açıkladı.
 </p>
 <p>
  Bu özetten sonra gelelim asıl konuya. Yaklaşık 8 yıl kadar önce çıkarılan 5809 sayılı Elektronik Haberleşme Kanunu ile BTK, DNS yönetiminde yetkili kurum olarak belirlendi. ODTÜ ise DNS yönetimi ve sunucuları devretmeyerek dava açtı. Dava henüz devam ediyor, karar verilmedi. Hükümet tarafından yapılan açıklamalar, davayı etkilemekten başka bir anlama gelmiyor. İnternetin anavatanı ABD’de bile alan adı tahsisi özel şirketler tarafından yapılırken Türkiye’de bu işin başından beri hamisi durumunda olan bir eğitim kurumunun elinden neden alınmak isteniyor olabilir? BTK’ya verilen, mahkeme kararına bile gerek kalmadan site kapatma yetkisine bakınca, DNS’in de BTK’ya devrindeki niyet anlaşılıyor. DNS yönetimi BTK’ya verilince, “.tr” uzantılı alan adları istenildiği zaman site kapatıldığı gibi kolaylıkla kapatılabilecek.
 </p>
 <p>
  Gelelim saldırıya… Binlerce, belki de milyonlarca Zombi bilgisayardan oluşturulan Botnet ağı ile yapılan DDoS saldırısına kim karşı koyabilmiş ki ODTÜ karşı koyabilsin! Bu mantıkla, söz konusu saldırılarda Türk Telekom (TT) sunucuları da hedef alındı. Hatta TT bile saldırının büyük olduğunu, karşı koymanın güç olduğunu açıkladı. O zaman TT’den hizmet alan bankaların internet erişimi yavaşladığı için ‘bu işi yönetemiyorsun’ denilerek TT de BTK’ya devredilsin!
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/dns-odtuden-neden-alinmak-isteniyor_553684), [web.archive.org (arşiv bağlantısı)](http://web.archive.org/web/20160304083706/http://www.aksiyon.com.tr:80/teknoloji/dns-odtuden-neden-alinmak-isteniyor_553684)
