# Dijital kitabın önündeki bariyer: Vergi

*Mehmet Sakin 2013.01.21*

<div class="pNewsDetailMainContent" itemprop="articleBody">
 <p>
  Elektronik ticaret gün geçtikçe daha da benimsenen bir satış kanalı olmakla birlikte, Türkiye’de online kitap satışları henüz yayıncılık pazarı içerisinde yüzde 3 gibi küçük bir paya sahip.
 </p>
 <p>
  ABD’de bu oran yüzde 10’lar seviyesinde gerçekleşirken, Türkiye’de e-ticaretin toplam perakende ticaret içindeki payı ise yüzde 6’larda. Bu rakamlar, online kitap satışlarının ciddi büyüme potansiyeli taşıdığını gösteriyor. Türkiye’de 350 yayıncı dijital yayıncılığa başlamış durumda. Satıştaki e-kitap sayısı her geçen gün artıyor. Fatih projesi ise tablet ve e-kitap kavramlarını gündeme getirirken, hükümet politikası düzeyinde popüler olmasını sağladı.
  <p>
   E-kitap ile ilgili gelişmeler artarken yayıncılar KDV oranının kâğıt üzerinde ve elektronik ortamda aynı olmadığından yakınıyor. E-kitap alanında faaliyet gösteren yayıncılardan İdefix’in direktörü Bora Ekmekçi, KDV konusunun ‘aşılamamış bir konu’ olduğuna dikkat çekerek, basılı kitapta yüzde 8 olan vergi oranının e-kitap’ta yüzde 18’e çıktığını söylüyor. Bunun cezalandırma anlamına geldiğini düşünen Ekmekçi, önümüzdeki 4-5 senelik periyotta e-kitap yayıncılığının sektörden ciddi pay alacağına inanıyor. E-kitapta her yıl yüzde 35 büyümelerinin, Türkiye’deki ilgiyi gösterdiğini belirtiyor.
   <p>
    Ekmekçi’nin verdiği bilgilere göre, ABD’de son 4 yıldır yayıncılık sektörü büyümüyor; ancak elektronik kitap ticareti 3 yılda yüzde 1200 oranında arttı. Bu hızla devam ederse 8 sene sonra basılı kitapla aynı iş hacmine ulaşacak. İdefix, geçen sene 38 bin 886 e-kitap satışı gerçekleştirmiş. Bu rakam basılı kitap satışları ile karşılaştırıldığında çok küçük kalmasına rağmen her sene gerçekleşen büyüme oranları ilerleyen yıllar için ümit veriyor.
    <p>
     <strong>
      Bizde bir e-kitap sektörü oluşur mu?
     </strong>
    </p>
    <p>
     Gün geçtikçe teknolojiyi seven ve kullanabilen tüketici kitlesi artıyor. Yeni nesil e-kitap okuyucu ve tablet cihazlar yaygınlaştıkça yayıncılık sektöründen e-kitap talebi de artacak. Avrupa ve Türkiye’de e-kitap pazarı ABD’de gözlenen büyüme hızından çok daha yavaş seyrediyor. Bunun temel sebebi ise yayıncılar tarafından, talep tarafında değil, arz tarafında yaşanan darboğaz gösteriliyor. Türkiye’de yılda 45 bin yeni kitap yayımlayan sektör, 2,5 yılda sadece 4 bin 500 e-kitap yayımlayabilmiş. E-kitap’a mesafeli duruşun üç temel sebebi var: Birincisi mevcut envanterlerindeki kitapların dijital yayın haklarına sahip değiller ve hem yazarlarla hem de çevirmenlerle sözleşme yenilemeleri gerekiyor. İkincisi, dijital ortamda korsandan ve kopyalamadan korkuyorlar. Üçüncüsü e-kitap formatında dizgi yapacak bilgi birikimi ve deneyim henüz oluşmadı. Talep tarafında da henüz tüketicinin ihtiyacını karşılayacak kolaylık ve fiyatta bir cihaz gelmedi.
     <p>
      İki yıl kadar önce e-kitap online mağazasını bünyesine katan İdefix, e-kitap sistemini kurgularken cihazdan bağımsız bir platform kurmak istemiş. Yani okur e-kitabı bir kere satın aldığında, hangi platformdan okumak isterse, ömür boyu okuyabilmeli. İlk olarak elektronik mürekkepli cihazlardan ve PC’den okuyabilme imkânı sundu. Sonrasında da İdefix’in Kitaplık isimli e-kitap okuma uygulamasını yayına aldı. Kitaplık uygulaması iPhone, iPod, iPad ve Android işletim sistemli telefon ya da tabletlere yüklenebiliyor. İdefix, e-kitap dağıtımını da geçen yıl başlattı. Turkcell ile İdefix arasında yapılan anlaşma ile Turkcell’in e-kitap uygulamasında, İdefix’in TTGV ve TÜBİTAK teşviki ile geliştirdiği İdefix DRM sistemi kullanıldı.
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/dijital-kitabin-onundeki-bariyer-vergi_534614), [web.archive.org (arşiv bağlantısı)](http://web.archive.org/web/20150427234303/http://www.aksiyon.com.tr:80/teknoloji/dijital-kitabin-onundeki-bariyer-vergi_534614)
