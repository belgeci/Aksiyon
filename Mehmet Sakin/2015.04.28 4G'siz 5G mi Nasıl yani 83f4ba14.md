# 4G'siz 5G mi? Nasıl yani?

*Mehmet Sakin 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   Japonya’nın bile en erken 2020’de kullanmayı planladığı 5G’yi Türkiye 2 yıl sonra nasıl kullanacak? Altyapı 3G’yi kaldırmazken 4G’yi pas geçip 5G’ye sıçramak mümkün mü?
  </p>
 </blockquote>
 <p>
  Türkiye’nin 4G frekans ihalesine çıkmasına kısa bir süre kala, Cumhurbaşkanı Erdoğan, “4G ile zaman kaybetmeyelim, 5G teknolojisine geçelim.” açıklamasında bulundu. Teknolojinin üreticisi Japonların bile en erken 2020’de kullanmayı planladığı 5G’yi, Türkiye nasıl 2 yıl sonra kullanacak? 3G’yi bile 3G olarak kullanamadığımız yerde 4G olmadan 5G’ye sıçramak mümkün mü? Bu sorulara cevap verebilmek için işe önce 1G’den başlayalım.
 </p>
 <p>
  İlk nesil kablosuz telefon teknolojisi 1G, hücresel bir ağ sistemi kullanıyor, sesli görüşme ve SMS mesaj gönderebilme imkânı tanıyordu. 2G ise 1G’ye göre kesintisiz bir ses kalitesi vadediyordu. 2G ile kalite yükseldi. 1G’de konuşmalar bir şekilde dinlenebilirken, 2G ses ve verileri şifreleme imkânı da sundu. Ardından 2,5G kullanmaya başladık. Bu bant genişliği, veri iletilirken yaşanan hız gibi sıkıntılara GPRS ile çözüm üretiyordu. GPRS’i 2,75G, yani EDGE teknolojisi takip etti.
 </p>
 <p>
  Kullanıcı sayısı arttıkça bant genişliği daralmaya ve işlemci sayısı artmaya başladı. Böylece iki cihazın aynı anda birbirine veri yollayabildiği 3G teknolojisinin ayak sesleri duyulmaya başladı.
 </p>
 <p>
  Japon NTT DoCoMo’nun 1998 yılında kullanıma sunduğu 3G, 2002’de Amerika’da, 2003’ten itibaren Avrupa’da kullanılmaya başlandı. Biz, Japonya’dan 11 yıl sonra, 2009’da 3G kullanıcısı olduk.
 </p>
 <p>
  Atlanabileceği iddia edilen 4G ise 3G’deki daralan kapsama alanı problemini çözmeyi planlıyor. IP tabanlı olacak 4G, telekom, bilgisayar, radyo ve televizyon gibi farklı sektörlerin birbirleriyle ortak çalışmasına izin verecek. Böylece insanların ve cihazların birbirleriyle haberleşmesi büyük ölçüde kolaylaşacak. 4G’ye bağlı LTE teknolojisini 2004 yılında yine ilk olarak Japon NTT DoCoMo firması duyurdu. İlk testi 2009’da ABD’de yapıldı. Şu an dünyanın birçok ülkesi 4G kullanıyor.
 </p>
 <p>
  5G’ye gelince; henüz standartları bile belli olmayan bu teknoloji üzerine çalışan Gelecek Nesil Mobil Ağlar Birliği’nin (NGMN) bir yol haritası var. Türkiye’den Turkcell’in üyesi olduğu NGM-N’ye göre 2016-2017 yılları arasında standartlar oluşturulacak. 2018 yılında geliştirmeler yapılacak. 2019 ve 2020 yılındaki testler ve denemelerin ardından kullanıma sunulması planlanıyor. Standartları oluşmamış 5G’ye uygun cihaz bile üretilmiş değil. Güney Kore 5G testini biraz erkene almayı hedefliyor. Tam anlamıyla kullanıma ise önce Japonya’nın, ardından Kore’nin geçmesi, bunu Avrupa’nın takip etmesi bekleniyor. Kore ile bir anlaşma imzalayan AB, 5G’ye 2020’ye kadar 700 milyon Euro yatırım yapmayı planlıyor.
 </p>
 <p>
  Sözün özü 4G’yi atlayıp 5G’ye geçmek pek mümkün değil. Sonuçta 5G, 4G’nin altyapısını kullanacak.
 </p>
 <p>
  Türkiye gerçekten bu konuda bir şeyler yapmak istiyorsa, öncelikli konular var. Her şeyden önce mobil iletişim ve cihazlardaki yüksek vergilerin indirilmesi gerekiyor.  Tabii bir de Adil Kullanım Kotası (AKK) denilen garabet var ortada. Fiber altyapımız ise resmen yerlerde sürünüyor. AKK ve yüksek vergiler olduğu sürece 15G’ye de geçilse bir anlamı yok. Gerçi AKK’yi kaldırsanız bu defa da 3G’nin altyapısının ne kadar yetersiz olduğu ortaya çıkacak, o da ayrı mesele...
 </p>
 <p>
  İnterneti ve sosyal medyayı istediği şekilde yasaklayan bir düşüncenin seçim arifesinde ortada olmayan 5G ile uğraşmasının, hatta bütün Türkiye genelinde saatlerce kesilen elektriğin sebebini bulamayan bir ülkenin 5G hayali kurmasının zamanlaması da manidar. Sözün özü; teknolojiyi üretenlerin bile 5 sene sonra kullanmayı planladıkları 5G için 2 yıl sonrasını hedeflemek, doğmamış çocuğa don biçmekle aynı manaya geliyor.
 </p>
</div>


Kaynak: [www.aksiyon.com.tr](http://www.aksiyon.com.tr/teknoloji/4gsiz-5g-mi-nasil-yani_550717), [web.archive.org (arşiv bağlantısı)](http://web.archive.org/web/20150807181543/http://www.aksiyon.com.tr/teknoloji/4gsiz-5g-mi-nasil-yani_550717)
