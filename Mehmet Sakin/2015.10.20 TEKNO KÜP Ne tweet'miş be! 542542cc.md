# [TEKNO KÜP] Ne tweet’miş be!

*Mehmet Sakin 2015.10.20*

<div class="pNewsDetailMainContent ctx_content" itemprop="articleBody">
 <p>
  Basın ve ifade özgürlüğünün rafa kalktığı günlerde yaşıyoruz. Samanyolu Yayın Grubu Başkanı Hidayet Karaca’nın, yöneticisi olduğu kanalda yayımlanan bir dizi filmden dolayı tutuklanmasının üzerinden 300 günü aşkın bir süre geçti. Hakkındaki iddianame 9 ay sonra yazıldı. Söz konusu Tahşiye Davası çöktü. Mahkeme, hakkında tahliye kararı vermesine rağmen, tutsaklığı devam ediyor. 14 Aralık operasyonundan dolayı Zaman gazetesi Genel Yayın Müdürü Ekrem Dumanlı da 6 buçuk saat süren bir ifade vermiş ve ardından tutuklanması için sevk edildiği mahkemece serbest bırakılmıştı. Bu hadiseler televizyon izleyicileri ve gazete okurları tarafından ifadelerin alındığı adliye önü ve Türkiye genelinde birçok adliyenin önünde, yapılanların hukuksuzluğuna dikkat çekmek için sükutun çığlıkları ile cümle âleme duyurulmuştu.
 </p>
 <p>
  Yaklaşık 10 ay sonra ise bu defa İpek Medya Grubu’nun yayın kuruluşlarına aynı türden baskılar yapıldı. Birileri yıldırma ve algı oluşturma operasyonlarından beklenen netice alınamadığını görünce bu defa söz konusu gruplara ait yayın kuruluşlarının sesini, gücünün yettiği bazı platformlardan kaldırttı. Samanyolu TV, Bugün TV, KanalTürk ve Yumurcak TV gibi kanallar önce TTNET’in Tivibu platformundan çıkartıldı. Ardından bunu Turkcell TV, Digiturk, Kablo TV ve Teledünya platformları takip etti.
 </p>
 <p>
  Çocuk TV kanalı ve çizgi film kahramanlarından bile korkulduğu ülkemizde, medyaya uygulanan karartmalardan en çok nasibini alan bir başka platform ise sosyal medya. Hürriyet gazetesinin Twitter hesabından atılan bir mesaja re’sen soruşturma başlatıldıktan sonra başlarında bir milletvekili olan grup, gazete binasına taşla sopayla saldırdı. Gazeteci ve televizyon spikeri Sedef Kabaş, attığı bir tweet yüzünden gözaltına alındı, yargılandı ve beraat etti. Meydan gazetesi yazarı Atilla Taş gözaltına alındı.
 </p>
 <p>
  Son olarak, Ankara Garı’nda 97 kişinin hayatını kaybettiği ‘Barış Yürüyüşü’ ile ilgili, canlı bombaların listesinin ellerinde olduğunu ama eylem yapmadıkları sürece dokunamayacaklarını, hukuklarını korumaları gerektiği belirten Başbakan Davutoğlu, bir tweet attığı için tutuklanıp önce Metris’e, ardından Silivri Cezaevi’ne gönderilen Today’s Zaman Genel Yayın Yönetmeni Bülent Keneş’in hukuku ile ilgili bir şey söylemiyor. Canlı bombaların listesi elinde olacak, eyleme geçmedikleri sürece dokunmayacaksın ama bir vatandaşı tweet attığı için hapsedeceksin. Ne tweet’miş be! Canlı bombadan bile etkili! Dedik ya, ifade özgürlüğünün, hukukun rafa kalktığı günlerde yaşıyoruz.
 </p>
 <p>
  <em>
   Twitter.com/mehmetsakin
  </em>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/tekno-kup-ne-tweetmis-be_552627), [web.archive.org (arşiv bağlantısı)](http://web.archive.org/web/20151021124935/http://www.aksiyon.com.tr/dosyalar/tekno-kup-ne-tweetmis-be_552627)
