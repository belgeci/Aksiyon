# Face yoksa ben de yokum!

*Mehmet Sakin 2012.08.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İşsizlik oranının yüksek olduğu bir ülkeyiz. Üniversitelerimiz sürekli mezun veriyor. İstihdam büyük bir sorun olmasına rağmen, yapılan bir araştırma şaşırtıcı sonuçlar verdi.
  </font>
 </div>
 <div id="newsText">
  <font class="detail-text">
   <p>
    İşsiz de olsa ‘ne iş olsa yaparım’ döneminin kapanmaya yüz tuttuğunu ortaya koyan araştırma, şirketlerin elemanları araştırdığı gibi iş arayanların da şirketleri araştırdığını gösteriyor. Araştırma Facebook, Twitter ve Linkedin gibi sosyal medya üzerinden yapılıyor. Globalcv.com’un Yönetim Kurulu Üyesi Ertan Kirik, internet üzerinden yaptıkları araştırmanın sosyal medyanın önemini ortaya koyduğunu belirtiyor. Kirik’in verdiği bilgilere göre, araştırma Globalcv.com kullanıcısı 20 yaş ve üzerinde 2 binden fazla çalışan ve üniversite mezunlarına sorular yöneltilerek yapılmış. Sonuç, sosyal medyanın gençler arasında kullanım oranını ve önemini gösteriyor. O kadar ki, gençlerin büyük bölümü, işsiz olmalarına rağmen ‘Çalışacağım yer sosyal medya kullanımımı kısıtlayacaksa başvurmam’ diyebiliyor.
   </p>
   <p>
    İş dünyası eleman ararken sosyal medyayı kullandığı gibi, iş arayanlar da aynı mecrayı kullanıyor. İş aramada iyi bir kanal olmaya başlayan sosyal medya, iş arayanların şirkete bakış açısını değiştiriyor. Eğer şirket sosyal medyada etkinse, yönetimin, çalışanların günün teknolojisini kullandığını ortaya koyarken iş arayanın nezdinde de cazibesini yükseltiyor.
   </p>
   <p>
    Sosyal medyanın hitap ettiği kesimin ve sektörün bir sınırı yok. Hemen her sektöre, her alana hitap ediyor. Türkiye’de bu mecrayı en iyi kullanan yerli markalardan biri LCW. Yaptığı reklamlar, tanıtımlar, iş ilanları ve videolar şirketi cazip hâle getiriyor. Yabancı markalardan ise Siemens ve Schneider Elektrik, iyi bir sosyal medya kullanıcısı. Bu şirketler yeni medyadaki sayfalarında iş ilanı yayımladıklarında büyük ilgi görüyor. Çünkü kendilerini takip eden ve beğenen kişiler arasında arama yaptıklarından işe ihtiyacı olan için beğendikleri bir şirketin ‘Bizimle çalışmak ister misiniz?’ demesi yetiyor.
   </p>
   <p>
    Şirketlerin sosyal medyadan korkmaması gerektiğinin altını çizen Ertan Kirik, bilakis kendini ve ürününü tanıtması, anlatması, eleştirilere cevap vermesi gerektiğini vurguluyor. Eleman alımı gibi çalışmalar için yeni mecranın çok önemli olduğunun altını çizen Kirik, araştırmayı gerçekleştirdikleri Globalcv.com platformu ile ilgili şu bilgileri veriyor: “Bireylere ücretsiz, şirketlere ücretli hizmet veriyor. Şirket ile iş arayanları buluşturuyor. Eleman arayanlar ilan verirken, iş arayanlar da internetten arama yaparak veya siteye üye olarak ilana ulaşıyor. Globalcv.com’un sosyal sorumluluk çerçevesinde yaptığı ankette amaç yeni medyanın iş arayanlar nezdindeki değerini görmekti. Anketten iş dünyasına yönelik mesajlar çıktı. Bunlardan bazıları şöyle:
   </p>
   <p>
    -Birçok şirket sosyal medyanın farkında bile değil. Çok az şirket kullanıyor. Kullananların büyük kısmı da internetin ilk döneminde olduğu gibi yeni medyada yer almanın yeterli olacağı inancında. Sayfalarını oluşturup unutuyorlar.
   </p>
   <p>
    -Etkin olarak kullananlar ise kendisine müracaat edenleri, resmen belirtilmese de sosyal medya kullanımı ve oradaki davranışlarına bakıp karar veriyor. Şirket kültürüne uygunluğunu orada görebiliyor.
   </p>
   <p>
    -Y kuşağı (31-35 yaşlarındakiler) için sosyal medyada olmak bir cazibe merkezi. Bunun için de çalışacağı şirketin yeni medyada ne kadar var olduğuna bakıp ona göre iş müracaatında bulunuyor.
   </p>
   <p>
    -İşverenler pek inanmamasına rağmen çalışanlar, sosyal medyanın işlerinin verimliliğini yükselttiğini belirtiyor. Bazen de dengeyi tutturamayanlar, Facebook başında fazla zaman harcayanlar işinden olabiliyor.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33442-face-yoksa-ben-de-yokum.html), [web.archive.org (arşiv bağlantısı)](http://web.archive.org/web/20130527221012/http://www.aksiyon.com.tr:80/aksiyon/haber-33442-face-yoksa-ben-de-yokum.html)
