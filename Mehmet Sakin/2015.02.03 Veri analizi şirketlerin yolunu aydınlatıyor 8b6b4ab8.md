# Veri analizi şirketlerin yolunu aydınlatıyor

*Mehmet Sakin 2015.02.03*

<div class="pNewsDetailMainContent" itemprop="articleBody">
 <p>
  İnternet ekonomisi denince, aklımıza, alan adı satışından web sitesi tasarımına, internet üzerinden alışverişten reklam ve pazarlamaya kadar geniş bir alan geliyor. Bilginin analiz edilerek ekonomiye yön veren veri madenciliği de bunlardan biri. Sosyal medya analizi yapan, verinin toplanarak işlenmesini sağlayan şirketler bu hizmeti vermekte. MeaMinds de yerli veri analiz hizmeti veren şirketlerden. Çözümleriyle müşterilerinin stratejilerine yön veren, sosyal mecralarda şirketlerinin nasıl konumlanması gerektiğini belirleyen, şikâyet ve taleplere dönüş sağlanarak müşteri memnuniyetlerinin arttırılabilmesi gibi çalışmalar yapmakta.
 </p>
 <p>
  MeaMinds’in ürün yöneticisi Yeşim Kıyamçiçek Gülşen ile bir verinin toplanmasından işlenmesine yaşanan süreci konuştuk. İşe, analiz yapılacak konuya ve elde edilmek istenen sonuçlara göre sosyal medya platformları, bloglar ve forumlar gibi güncel verinin bolca bulunduğu mecralar belirlenerek başlanıyor.  Amaç, analiz programları ile büyük veriden (big data) anlamlı raporlar üretmek. Toplanan verilerin taramasında kullanılacak anahtar kelimeler belirlendikten sonra ilgili mecralardan veriler çekiliyor. Gelen sonuçlara göre detaylı analizler yapılmaya başlanıyor. Analizler, cinsiyet dağılımı, sosyal medya dağılımı, paylaşım kanalı dağılımı, rekabet analizi gibi başlıklar altında toplanıyor.
 </p>
 <p>
  MeaMinds Ürün Yöneticisi Gülşen’in verdiği bilgilere göre, veri analizi, markaların satış ve pazarlama için ihtiyaç duyduğu birçok faydalı analizleri yapabilmeleri ve sosyal medya performansını ölçebilmeleri için önemli. Hatta, sadık müşteri profili ve uzun süreli iş birliktelikleri oluşturmak isteyen şirketlerin olmazsa olmaz ihtiyaçlarından biri. Günümüz iş hayatına bakıldığında yeni müşteri bulmanın ve bu müşteri ile güvene dayalı bir ilişki oluşturmanın ciddi bir maliyeti olmakta. Oysaki var olan müşterinin ihtiyaçlarını eldeki büyük veri ile belirleyerek bir çözüm sunuyor olmak, hem şirket hem de müşteri için tasarruf sağlamakta.
 </p>
 <p>
  Şirket adına elde edilen büyük veri, müşteri ile satış kanalı arasında paha biçilemez bilgiler olabilmekte. Şirketler büyük çoğunluğu sosyal medyada oluşturulmuş olan büyük veriyi analiz ederek müşterilerini daha iyi tanımakta, isteklerini ve ihtiyaçlarını toplamakta, kitlesel ya da bireysel pazarlama yöntemleri geliştirebilmekte ve tüm bu süreçlerin sonunda ticari kazançlarını artırabilmekte. Özellikle doğru yer ve zamanda müşterinin ihtiyacı olabilecek ürün ve hizmeti müşterilere sunabilme imkânı yeni iş fırsatlarını da beraberinde getirebilmekte. Mesela, e-ticaret ile ilgilenen yatırımcıların, büyük verinin sonucu tüketicilere özel kişiselleştirilmiş öneriler sunabilmeleri, ortaya yeni iş fırsatlarının çıkmasına da sebep olmakta.
 </p>
 <p>
  Bu arada, analiz programlarının veriyi toplama, topladığı verileri analiz etme şekilleri ve amaçları farklı olabiliyor. Bundan dolayı her zaman aynı sonuçlar alınamayabiliyor. Sosyal medyanın etkisi arttıkça büyüyen veriden anlamlı sonuçlar çıkartmak için hâlihazırda yerel analiz programları da mevcut.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/veri-analizi-sirketlerin-yolunu-aydinlatiyor_541231), [web.archive.org (arşiv bağlantısı)](http://web.archive.org/web/20150310224730/http://www.aksiyon.com.tr:80/teknoloji/veri-analizi-sirketlerin-yolunu-aydinlatiyor_541231)
