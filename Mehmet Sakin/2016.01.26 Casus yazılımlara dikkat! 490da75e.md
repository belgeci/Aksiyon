# Casus yazılımlara dikkat!

*Mehmet Sakin 2016.01.26*

<div class="pNewsDetailMainContent ctx_content" itemprop="articleBody">
 <p>
  Önce bilgisayarın, ardından cep telefonunun internetle buluşması sayesinde bilgiye daha hızlı ulaşır olduk. Bu kolaylık yanında bir de güvenlik problemi getirdi. Çünkü internetle birlikte dolandırıcılık da kendine sanal ortamda yer bulmuş oldu. Sanal dünyanın korku veren ve sistemi çökerten virüslerinin yanı sıra bir de casus yazılımları var. Bunlar kullanıcının ruhu bile duymadan işini yapıp bilgi aktarabiliyor.
 </p>
 <p>
  Konunun uzmanlarından, BTRisk Bilgi Güvenliği ve BT Yönetişim Hizmetleri şirket ortağı Fatih Emiral, bir casus programın neler yapabileceğine dikkat çekiyor. Emiral’a göre casus yazılımlar devletlerle ilgili bilgilere ulaşmak istedikleri gibi gözde şirketlerin bilgi birikimine de göz dikebiliyorlar. Casus yazılımlar, Firefox, Internet Explorer, Opera ve Chrome gibi tarayıcıların, Thunderbird ve Outlook e-posta istemcilerinin, MSN Messenger, Paltalk, Gtalk ve Trillian gibi mesajlaşma yazılımlarının sakladığı parolaları alabiliyor. Bundan dolayı, kullandığımız tarayıcılar, e-posta istemcileri ve mesajlaşma programlarında ‘parola sakla’ dememek en doğrusu.
 </p>
 <p>
  Söz konusu yazılımlar, Skype, Yahoo IM ve MSN Messenger üzerinden yapılan iletişimi kaydedebildiği gibi Firefox, Chrome ve IE tarayıcıları ile erişilen Gmail, Facebook, Yahoo Mail, Outlook web client ve Twitter uygulamaları için oturum çerezlerini (cookie’lerini) çalabilir. Böylece çerezler sayesinde kullanıcı erişim bilgilerini bilmeseniz bile aktif olan bir oturumu çalmak, yani kullanıcının hesabına erişmek mümkün hâle geliyor.
 </p>
 <p>
  Bu yazılımlar, Outlook ve Windows Live Mail uygulamalarından e-postaları ve kontak bilgilerini çalmanın yanı sıra bilgisayara bağlı herhangi bir mikrofon varsa, ortam sesini kaydedip ilgili kişilere iletebilir. Yine bilgisayara bağlı web kamerasından belli periyotlarda görüntü alıp istenilen adrese ulaştırabilir. İş yerlerindeki PC’ler veya taşınabilir bilgisayarlar üzerinde yer alan webcam’lerin BT çalışanları tarafından siyah elektrik bandıyla bantlanmasının sebebi işte bu.
 </p>
 <p>
  Casus yazılımların marifeti bunlarla sınırlı değil. Ctrl+C ile kopyaladığınız metin veya resimleri kendisine de kopyalatması, Keylogger yani kullanıcının tuş takımı ile yazdığı metinleri kendisine de kaydetmesi, tüm fare (mouse) hareketlerini ve tıklamalarını kaydetmesi, Firefox, Chrome, IE ve Opera ile ziyaret edilen sitelerin adreslerini kaydetmesi bir casus yazılımın olmazsa olmazlarından...
 </p>
 <p>
  Bazı kötü niyetli yazılımlar işi daha da ileri götürerek, basılan dokümanları izler, bitcoin, litecoin, feathercoin ve namecoin gibi içerisinde e-para bulunan cüzdanlar içinde kayıtlı özel anahtarları, bakiye ve işlem bilgilerini çalabilir. Bu kadar karışık ve zararlı işler yapan casus yazılımların en önemli özelliği ise kendini gizlemesi. Buna en iyi örnek; bir süre önce ortaya çıkartılan Hacking Team’in geliştirdiği casus yazılımlar, 26 farklı anti virüs yazılımla tarandığında bile bulunamıyordu.
 </p>
 <p>
  Casusların ağına düşmemek için, güvenilir ve kendini güncelleyen antivirüs kullanmanın yanı sıra azami dikkat etmek gerekiyor ki bazen bu da işe yaramıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/casus-yazilimlara-dikkat_553681), [web.archive.org (arşiv bağlantısı)](http://web.archive.org/web/20160202023834/http://www.aksiyon.com.tr:80/teknoloji/casus-yazilimlara-dikkat_553681)
