# Ne tabletmiş be!

*Mehmet Sakin 2015.01.06*

<div class="pNewsDetailMainContent" itemprop="articleBody">
 <p>
  Bir yerde gelişmişlikten, üretimden bahsedildiğinde hemen yerli üretimde dünyanın gerisinde kaldığımızdan yakınıyoruz. Yerli otomobilimizin olmayışından dolayı ‘elini taşın altına koyacak babayiğitler’ aradık, bulamadık. Araba büyük ya, yapamayınca gözümüzü hacim olarak daha küçük olan tablete, cep telefonlarına diktik. Herhâlde ‘el kadar cihaz, bunu da mı üretemeyeceğiz’ dedik. Bir tablet üretmek için gereken bilgi birikimimiz, tecrübemiz var mı ona bakmadık. Belki de otomotiv üretmek, tablet üretmekten daha kolaydır.
  <br>
   Yıllardır bazı markalarımız yeni model telefon ve tabletlerle pazara girerken ‘yerli’ oldukları vurgusunu yaptılar. ‘Ne kadarı yerli?’ dediğimizde ise bize dış kasanın tasarımı üzerindeki birkaç değişikliği ve parçaların Türkiye’de montajlanmasını gösterebildiler. Sonrasında bu yerliliğe kullanım mönülerinin Türkçeleştirilmesini ve bazı arayüzlerde yaptıkları değişiklikleri ekleyebildiler. Hâlbuki bu geçen süre içerisinde Amerika’yı yeniden keşfetmek yerine Amerika’nın yaptığını yapsak, yazılımına, tasarımına odaklanmış olsaydık yerli üretim gerçekleşmiş olurdu. Yıllardır bilişim sektörü ‘yazılımcı yetiştirmemiz lazım, yazılıma odaklanmalıyız’ dedi ama devlet bunu hep kulak ardı etti. Yıllardır üniversite bünyesinde yer alan teknoparkların metrekaresinin pahalılığından yakındık, bir düzelme olmadı. Bu ülkede yazılımcı nasıl barınacak? Şimdi kalkmış Bilim, Sanayi ve Teknoloji Bakanı Fikri Işık, 6. sınıf öğrencilerine tablet dağıttığı törende “Gebze’de bilişim vadisi kuruyoruz, işiniz hazır, siz de hazır olun.” diyor.
   <br>
    Dünyanın neresinde tablet dağıtmakla, bir yeri bilişim vadisi ilan etmekle iş hazır oluyor, yerli üretim oluyor ki bizde de olsun! Bir defa bilişim vadisinin yerini belirleyene kadar kaç yıl geçti biliyor muyuz? İnternete ‘Türkiye bilişim vadisi’ yazdığımızda kaç yıldır konuştuğumuz ortaya çıkıyor. Bu işler konuşmakla olmaz, icraatla olur. FATİH Projesi’nde, 2010-2014 Kasım ayı itibariyle 4 yıl içerisinde 601 bin 131’i öğrencilere, 130 bin 755’i de öğretmenlere olmak üzere 750 bin tablet dağıtıldı. Sonuç; çocuklarımızın elinde tablet var ama ders çalışmıyor, oyun oynuyorlar. Dağıtılan tabletlerin etrafında bir eko sistem oluştu, tabletlere yönelik içerik üreticileri, yedek parça üreticileri vs. ortaya çıktı mı? Hayır! Bildiğimiz bu tabletlere oyun yüklenmesinin önünü açan bazı uyanıklar çıktı o kadar.
    <br>
     Twitter.com/mehmetsakin
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/teknoloji/ne-tabletmis-be_541023), [web.archive.org (arşiv bağlantısı)](http://web.archive.org/web/20150910133227/http://www.aksiyon.com.tr/teknoloji/ne-tabletmis-be_541023)
