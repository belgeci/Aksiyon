# Trafiğe takılmadan yol alacağız

*Mehmet Sakin 2012.03.26*

<div class="pNewsDetailMainContent ctx_content" itemprop="articleBody">
 <p>
  Uydu yardımıyla adres bulma hizmeti veren navigasyon cihazlarının, gelişen teknolojiye paralel olarak hizmetleri de çeşitleniyor.
 </p>
 <p>
  Sesli yol tarifi yapmanın yanı sıra eczane, hastane, cami gibi önemli noktalara kolay ulaşmayı sağlayan navigasyonlar, yerli bilişim şirketi Başarsoft’un uygulamasıyla iki nokta arasında trafiğe takılmadan yol almada da rehberlik edecek. 1997 yılında yerel yönetimlerin kâğıt üzerindeki haritasını bilgisayar ortamına taşıyarak yola çıkan Başarsoft ekibinin yeni hedefi önümüzdeki aydan itibaren, sürücülere radyo frekansı üzerinden bilgi vermek. Başarsoft’un CEO’su Alim Küçükpehlivan, Türkiye genelinde 10 ekiple 81 il, 957 ilçe merkezini ve sokakları gezdiklerini, tüm sokakların TÜİK kodlarını dijital haritaya işlediklerini anlatıyor. Dijital haritayı 20 ilde binaya kadar tamamlayan şirket, Google’ın Türkiye haritası başta, geçen yıl satılan navigasyon cihazlarının yüzde 80’inde, yani 400 bin cihazın haritasını sağlamış. Bir süredir internet üzerinden yaptığı canlı trafik yayınını önümüzdeki ay radyo kanalı üzerinden vermek için kolları sıvayan şirket, TMC Ready cihazlarla bunu sunacak. Küçükpehlivan, canlı trafik yayınının radyo üzerinden değil, anten ve özel bir çipe sahip navigasyon cihazlarıyla verileceğini söylüyor. Böylece veri merkezinden gelen bilgiler radyo frekansı üzerinden aktarılacak. Yıllardır ABD ve Avrupa’da kullanılan sistemi Başarsoft Türkiye’ye taşımış olacak.
  <p>
   Sürücüye yol tıkanıklığı gibi durumları anında iletecek sistem, Türkiye genelinde, çoğu ticari şirketlerin, filolarının araçları olan 250 bin civarında arabadan anlık veri desteği alıyor. Ayrıca gönüllüler de kaza gibi ani durumlarda bir tuş ile veri merkezine bilgi gönderecek ve bu bilgi kontrol edildikten sonra sürücülere iletilecek. Böylece trafikte ulaşılmak istenen noktaya hızlı bir şekilde gidilebilecek. Ulaşılmak istenilen nokta cihaza iletilince, o anki trafikte gidilebilecek en iyi güzergâh için rehberlik edecek. Yerli teknoloji şirketinin geliştirdiği sistem sayesinde trafik rahatlarken, insanlar yolda daha az vakit kaybetmiş olacak. Yakıttan tasarruf edilirken, çevreye salınan gaz emisyonunda da azalma sağlanacak. Nisan ayında raflarda yerine alacak cihazların radyo frekanslı olmasından dolayı kullanıcının navigasyona her zaman ihtiyaç duyacağına dikkat çeken Küçükpehlivan, mevcut cihazlardan TMC Ready özellikli olanların da bir anten monte edilerek sisteme adapte olabileceğini ifade ediyor.
   <p>
    Haritadan bilgi bankasına
    <p>
     Bu arada yaklaşık 15 yıldır haritaları dijitalleştiren şirket, Türkiye genelinde bilgilerin tek bir kurumda olmadığını, hatta valilikteki bilgilerle belediyelerdekilerin, ticaret odasındakilerle sanayi odalarındakilerin farklı olduğunu görünce veri de toplamış. Âdeta bir bilgi bankası kuran Başarsoft’un 270 kategoride, 770 bin noktayı bir araya getirdiği bilgiler, hastane, okul, cami, belediye ve banka gibi noktalardan oluşuyor. Türkiye İstatistik Kurumu (TÜİK) kodlarının dijital haritaya işlenmesi sonucu polis, vatandaşa TC kimlik numarasıyla ulaşabilirken Ankara’da ASKİ gibi hizmet veren kurumlar da abone numarası ile harita üzerinde kullanıcının hangi binada olduğunu görebiliyor.
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/trafige-takilmadan-yol-alacagiz_532130), [web.archive.org (arşiv bağlantısı)](http://web.archive.org/web/20160305094752/http://www.aksiyon.com.tr:80/teknoloji/trafige-takilmadan-yol-alacagiz_532130)
