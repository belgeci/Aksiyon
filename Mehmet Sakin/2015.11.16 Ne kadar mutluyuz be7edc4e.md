# Ne kadar mutluyuz?

*Mehmet Sakin 2015.11.16*

<div class="pNewsDetailMainContent ctx_content" itemprop="articleBody">
 <p>
  Danimarka Mutluluk Araştırma Enstitüsü bir araştırma yapmış. Araştırma sonuçlarına göre, bir hafta Facebook kullanmayanlar kendilerini daha mutlu hissediyormuş. Hatta bu kişiler, hayattan daha memnun, konsantrasyonu daha yüksek, daha az yalnız ve daha az stresli ve daha sosyal olduklarını ifade etmişler. Sebep ise kendi hayatlarını başkalarının hayatlarıyla kıyaslamak zorunda kalmamaları: Facebook, insanlar hakkında sürekli güzel ve iyi haberler veriyor. Herkesin en iyi tarafını gösteren Facebook, kişiye ‘Ben neden böyle değilim?’ sorusunu sorduruyor ve ardından mutsuzluk geliyor.
 </p>
 <p>
  Aslında sosyal medyadaki mutsuzluğun tek nedeni kendini başkaları ile kıyas değil. Çünkü sosyal medyada sadece mutlu anlar paylaşılmıyor. Sanal ortamlarda fikrini açıklamak daha rahat olduğu gibi, boş bulunup yazılanın ucunun nereye varacağını hesap etmeden bir şeyler yazanlar, yorumlayanlar da var. Bu insanları yakından tanıyorsanız, yaptıkları yorumlara ve paylaşımlara şaşırabiliyorsunuz. Çünkü normal hayatta paylaşımlarından, yorumlarından fersah fersah uzak olabiliyorlar. Bazen de insanı en çok üzen, gündemdeki konular ile ilgili paylaşımlar. Yüz yüze geldiğinizde gözünüzün içerisine bakıp paylaştıklarını savunamayacak karakterde kişilerin paylaşımları hayrete düşürebiliyor. Bu kişiler ya kendilerini suyun akışına, rüzgârın yönüne bırakıyor ya da sizinle konuştukları gibi olmuyor, ikiyüzlü olabiliyorlar. Çünkü normal hayatta karşılaştığınızda yüzü kızarmadan, hiçbir şey olmamış gibi davranabiliyorlar. İşte bu gibi durumları görmemek için bir hafta bile sosyal medyadan uzak kalmak insana iyi gelebilir. Tercih size kalmış; ya sosyal medyada kalıp ‘böyle zamanlar zor gelir, biraz adam tanıyayım’ diyeceksiniz ya da ‘bıktım bu ikiyüzlülerden’ deyip ara vereceksiniz.
 </p>
 <p>
  Danimarka Mutluluk Araştırma Enstitüsü, şimdi de ‘Facebook kullanmadan ne kadar yaşanabileceğini’ araştırmak için kolları sıvamış. Sonuçları merakla bekliyoruz. Bakalım, ‘Facebook olmasa da olur’ diyenlerin oranı neymiş?
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/ne-kadar-mutluyuz_552999), [web.archive.org (arşiv bağlantısı)](http://web.archive.org/web/20151231211201/http://www.aksiyon.com.tr:80/teknoloji/ne-kadar-mutluyuz_552999)
