# 2. El yazılım var alır mısınız?

*Mehmet Sakin 2015.09.21*

<div class="pNewsDetailMainContent ctx_content" itemprop="articleBody">
 <p>
  Bir ürün satın alıyoruz. Kullandıktan sonra modeli eskiyor ve ihtiyaçlarımıza cevap vermemeye başlıyor. Elden çıkartıp daha üst modelini, kapasitesi geniş olanını almak istiyoruz. Bu durumda eskisini ne yapıyoruz? İkinci el olarak satıyoruz. Bu, arabadan mobilyaya, bilgisayardan ev eşyalarına kadar birçok ürün için geçerli bir uygulama. Ya kullandığımız bilgisayarın yazılımını satabiliyor muyuz? Yakın zamana kadar kullandığımız bilgisayarların yazılımını satmak hukuken mümkün değildi. Belki şahıs bazında ikinci el yazılıma baktığımızda maddi olarak çok bir yekûn tutmayabilir ama yüzlerce çalışanı olan şirketler, elemanlarının kullandıkları bilgisayarları zaman zaman değiştiriyor. Bu değişim yaşanırken, ellerinde lisansı kendilerine ait yazılımlar da bulunuyor. Bunları satmak istediklerinde karşılarına yazılım markaları çıkıyor ve ‘satamazsın’ diyebiliyordu.
 </p>
 <p>
  İşadamı Bülent Kozaklı, 1997 yılında Almanya’da hurdaya ayrılan bilgisayarların lisanslı yazılımlarının ekonomiye tekrar kazandırılması için ikinci el yazılım olarak toplayıp satmaya başlamış. Bunu öğrenen Microsoft, kendisine dava açmış. 4 yıl süren dava sonrası Kozaklı haklı bulunmuş ve bugün Avrupa Birliği ülkelerinden Almanya, Avusturya, İngiltere, Belçika, Bulgaristan, Çek Cumhuriyeti, Danimarka, Estonya, Finlandiya, Fransa, Hırvatistan, Hollanda, İrlanda, İspanya, İsveç, İtalya, Lüksemburg,  Macaristan, Malta, Portekiz, Romanya, Slovenya ve Yunanistan’da ikinci el yazılım alınıp satılabiliyor.
 </p>
 <p>
  Yaklaşık 4 yıl kadar önce Türkiye’ye gelen ve aynı işi ülkesinde yapmak isteyen Kozaklı’nın karşısına yine Microsoft çıkmıştı. Microsoft ile Kozaklı arasında 2011’den bu yana süren dava, 2014’te işadamının lehine sonuçlanmıştı.  Microsoft, temyiz davasını Yargıtay’a taşıdı. Yargıtay’ın birkaç hafta önce verdiği karar Kozaklı’nın lehine olunca, ikinci el yazılım alım ve satımının önünde hukuki engel kalmadı.
 </p>
 <p>
  Bülent Kozaklı, bundan sonra ikinci el yazılım satışlarının perakende sektöründe rahatlıkla yapılacağını ve bir süre sonra Avrupa ülkelerinde olduğu gibi Türkiye’de de bir piyasa oluşacağını ifade ediyor. Kozaklı’ya göre; Türkiye’de en büyük yazılım üreticisi Microsoft. Yıllık cirosu ise 150 milyon dolar. İkinci el piyasasının en az yüzde 20 toplama bilgisayar olduğu düşünüldüğünde, Türkiye’de bu piyasasının kurulmasında en çok internet kafeler kâr sağlayacak. Aynı zamanda bu uygulama, lisanslı kullanımı da teşvik edecek. Çünkü birçok devlet kurumunda, okullarda bile lisanssız bilgisayarlar kullanılıyor. İkinci el yazılım sayesinde korsan yazılım azalacak, lisanslı yazılım kullanıcı sayısı yükselecek.
 </p>
 <p>
  Ayrıca, ikinci el yazılım kullanan kişi veya kuruluşlar, yüzde 30 ile yüzde 70 arasında tasarruf yapma imkânı bulacaklar. Yazılımlar tek olarak satılabileceği gibi toptan, firmalara, kurumlara, kamu kurum ve kuruluşlarına da satılabilecek. Piyasanın oluşması, toptan bilgisayar satan veya kiralayan firmalar ile geri dönüşüm firmaları sayesinde hızlanacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/2-el-yazilim-var-alir-misiniz_552348), [web.archive.org (arşiv bağlantısı)](http://web.archive.org/web/20151213043948/http://www.aksiyon.com.tr:80/teknoloji/2-el-yazilim-var-alir-misiniz_552348)
