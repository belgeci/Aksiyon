# Yarış bahane eğitime destek şahane

*Mehmet Sakin 2013.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ankara merkezli Teknoloji ve Tasarım Merkezi Derneği’nin (TTM) 9 yıl önce başlattığı Eğitimde Bilişim Kültürü Oluşumu (E-Biko) proje yarışması yurt dışı ve içinden gördüğü ilgi ile yoluna devam ediyor. Bilişim ve eğitim denince akla gelen E-Biko’nun zorlu bir maratonu var.
  </font>
 </div>
 <div id="newsText">
  <font class="detail-text">
   <p>
    Eylül ayında başlayan yarışma süreci mayıstaki ödül töreni ile son buluyor. 9 aylık süreçte öğrenciler danışman öğretmenleri nezaretinde projelerini hazırlıyor. Bu yıl 2 bin 583 projenin katıldığı E-Biko’da 48 ülke, 176 şehir ve 615 okul yarıştı. Aralarında Türkiye’ye gelirken sıkıntılara maruz kalanlar var. Bazısı 2-3 uçak değiştirerek gelebilmiş. Hazırladığı elektronik projesi gümrüklere takılan, bomba muamelesi gösterilip uçağa alınmayanlar olmuş. Bütün zorluklara rağmen ABD’den Zanzibar’a 33 ülke, 107 okul ve 181 öğrenci 110 proje ile finale kaldı. ‘Eğitimde Bilişimin Yeri’ başlıklı alanda jüri başkanı olarak görev aldığım yarışmada ortaokul ve lise kategorilerinde Web Sitesi (Portal Tasarımı),  Eğlenerek Öğrenelim (Animasyon),  Yazılım Geliştirme, Eğitimde Ar-Ge gibi başlıklar altında yarışıldı.
    <p>
     Dereceye giren projeler içerisinde kayda değer, geleceğe ışık tutan güzel çalışmalar var. Bunlar öğrencilerin ufkunu geliştirirken yarışmayı düzenleyen ekibe de yenisini yapmak için kolları sıvama heyecanı veriyor. TTM Başkan Yardımcısı Taner Gökalp, 10 yıl önce internetin bugününü görerek yola koyulduklarını belirtiyor. İnternet ve bilişim teknolojilerinin ülkemizde çok çabuk yaygınlaştığını belirtiyor. Fakat hızlı olmamıza rağmen bazı şeyleri süzgeçten geçirmediğimizden yakınıyor. Gökalp, şu değerlendirmeyi yapıyor: “TTM olarak E-Biko için kolları sıvarken ‘internet güzel ama bunu doğru kullanmak gerekiyor’ fikrinde birleştiğimiz arkadaşlarımızla yol alıyoruz. İnternet ve teknoloji kullanımı ile ilgili toplumun altyapısı ve eğitimi yok. Doğru kullanım ve eğitimde bilişim kültürü oluşturmak için yola çıktık. Tüm toplumun ihtiyacı olmasına rağmen bizim hedefimiz öğrenciler. Aslında bugünün öğrencileri yarının anne babaları olduğu için toplumu da hedeflemiş oluyoruz. E-Biko olarak belli bir aşamaya geldiğimizde FATİH Projesi ortaya çıktı. Bu da bizim düşüncemizi destekliyor.”
     <p>
      E-Biko’nun arkasında büyük bir emek var. Özellikle danışman öğretmenlerin emeği. Bu öğretmenlerden biri Türkmen asıllı İbadullah Yuldashev. İbadullah Hoca, Türkmenistan’daki Türk kolejlerinde eğitim görmüş, ardından Vietnam’daki Türk koleji Horizon School’da öğretmenliğe başlamış. Öğrencileri Quoc Chien, Truong ve Quang Ly ile İHA benzeri, 1 km uzağa uçabilen, fotoğraf ve video çekebilen hava aracı yaparak yarışmaya katıldı.
      <p>
       <strong>
        Çocuklar için programcılık
       </strong>
       <p>
        Kılıçaslan Eğitim Kurumları Üstün Zekâlılar Eğitim Merkezi (KUZEM) öğrencisi Ali Enes Uyanık, bilgisayar programcılığının çocuk yaşta öğrenilebileceğini, sadece uygun programlama dili bulmak gerektiği fikrini projelendirmiş. Microsoft’un çocuklar ve yeni başlayanlar için geliştirdiği SmallBasic dilini Türkçeleştirip bir web sitesi haline getiren Ali Enes, kazandığı tecrübeleri sanal ortamda paylaşıyor. Ortaokul Web Sitesi kategorisinde birinci olan siteye smallbasic.org adresinden ulaşabilirsiniz.
        <p>
         <strong>
          Tweetle İngilizce öğren
         </strong>
         <p>
          Özel Şişli Ufuk İlkokulu’ndan Cevat Tellioğlu, Eğitimde Bilişimin Yeri kategorisinde Tweet and Learn projesi ile birinci oldu. Cevat, Twitter‘ın ve aynı mantıkla çalışan bir programın internet veya internetsiz İngilizce derslerinde kullanılmasıyla öğrencilerin konuşur gibi öğretmenlerine cümleler gönderebileceğini, öğretmenin de cevap vermesiyle öğrenmenin eğlenceli hâle geleceğini söylüyor.
          <p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35603-yaris-bahane-egitime-destek-sahane.html), [web.archive.org (arşiv bağlantısı)](http://web.archive.org/web/20130907060940/http://aksiyon.com.tr/aksiyon/haber-35603-yaris-bahane-egitime-destek-sahane.html)
