# Gelecek 'yazılım tabanlı' olacak

*Mehmet Sakin 2015.09.07*

<div class="pNewsDetailMainContent" itemprop="articleBody">
 <p>
  Son zamanlarda işletmelerin değer oluşturma biçimleri değişim göstermeye başladı. Artık yazılım ve veri konusunda ortaya konulan değer şekli, gerçek varlıklardan daha likit olan sanal varlıklara dönüşüyor. İşte tam da bu noktada “Yazılım Tanımlı Gelecek” kavramı öne çıkıyor. Bu kavram aslında çoktan hayatımıza girmiş durumda. Bu nedenle, yazılım tanımlı bugünden ve yarından bahsedebiliriz.
 </p>
 <p>
  Yazılım tanımlı gelecek ile ilgili sorularımızı cevaplandıran VMware Türkiye Müdürü Murat Mediçeler, bu alanda iki lider şirketin varlığına dikkat çekiyor: AirBNB ve Uber. Bu şirketler, otel ve taksi piyasasını kökten dönüştürüyor. Uber’in elinde bir tane bile taksi yok. Aynı şekilde AirBNB’nin bir tane bile otel odası yok. Her iki şirket de tamamen yazılım odaklı; yani sadece ellerinde etkili bir yazılım var. AirBNB, dairelerini kiraya vermek isteyen insanlarla bu daireleri kiralamak isteyenler arasında yazılım aracılığıyla iletişim sağlıyor. Aynı şekilde Uber de arabası olan insanlarla taksi tutmayı düşünen kişileri yazılımda buluşturuyor. Gelecekte ağır işleyen ve değişime açık olmayan donanımlar yerine, iş süreçlerinin merkezine yerleşen yazılım tanımlı sistemler olacak. Donanımın tamamıyla metalaştığı, her şeyin yazılım üzerinden yürütüldüğü ve farklı ölçeklerdeki şirketlerin kolaylıkla uygulayabildiği bir sistemden bahsediyoruz.
 </p>
 <p>
  Yazılım tanımlı dünyanın oluşabilmesi için bulut bilişimin sunduğu avantajlardan faydalanmak gerekiyor. Yazılım Tanımlı Veri Merkezleri (SDDC) de bugün ve yarın en uygun çözümlerden biri olarak karşımıza çıkıyor. Özel, genel ve hibrit bulut ortamları oluşturmak için sağlam bir zemin hazırlayan SDDC mimarisi, şirket bünyesindeki ve dışındaki ortamlar için ortak yönetim, orkestrasyon, networking ve güvenlik modelleri sunuyor.
  <br/>
  Yazılım tanımlı dünyada ne kadar yer alabiliriz bilmiyoruz ama bulut bilişim alanında Türkiye’yi ABD veya Kuzey Hindistan ile karşılaştırdığımızda yolculuğa yeni başladığımız söylenebilir. Fakat Afrika veya Asya’da bu alanda Türkiye’nin gerisinde kalmış çok sayıda ülke var. Bazı Afrika, Ortadoğu ve Arap ülkeleri ise, bilgisayar kullanımını bir kuşak boyunca tamamen gözden çıkarıp doğrudan mobile sıçradılar ve güçlü bir pazar oluşturdular. Türkiye’de de bu alanda çok dinamik bir pazar var.
 </p>
 <p>
  Mediçeler, bulut bilişim alanında gerçekleştirdikleri forum ve toplantılardaki kalabalık ve yoğun ilginin, Türkiye’nin bu alandaki potansiyelinin ipuçlarını verdiğini söylüyor. Bu potansiyelin bir habercisi de yeni teknolojileri kullanma konusunda cesur davranmamız. Mediçeler’e göre, bulut bilişim bugün Türkiye’deki firmaların yapısına en uygun çözümlerden biri olarak öne çıkıyor. Finans ve telekom sektörleri, özel bulut konusunda ciddi mesafe katetmiş durumda. KOBİ’ler giderek artan bir şekilde bulut servislerini kullanmaya başlıyor. Kamu kurumlarında ise kendi bulut altyapılarını kurma konusunda planlar var. Dolayısıyla Türkiye’nin bulut bilişimin faydasını anlamış ve bulut bilişimden yararlanmaya başlamış olduğu söylenebilir. VMware ise uzmanlık alanına giren sanallaştırmanın, IaaS’ı (altyapı olarak servis) mümkün kılan bir temel olarak geleceğin BT teknolojilerinin kalbinde yer almaya devam edeceğini düşünüyor. Ayrıca sanallaştırma; özel, genele açık ve birlikte çalışabilir hibrit bulut servislerinin kurulumunda da kullanılıyor olacak. Yakın gelecekte tüm IaaS servisleri etkin bir şekilde sanallaştırma teknolojisini kullanacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/gelecek-yazilim-tabanli-olacak_552178), [web.archive.org (arşiv bağlantısı)](http://web.archive.org/web/20150910122723/http://www.aksiyon.com.tr:80/dosyalar/gelecek-yazilim-tabanli-olacak_552178)
