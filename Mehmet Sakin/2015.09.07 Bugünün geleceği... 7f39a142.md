# Bugünün geleceği...

*Mehmet Sakin 2015.09.07*

<div class="pNewsDetailMainContent ctx_content" itemprop="articleBody">
 <p>
  Uzun denilebilecek bir süredir bu köşede teknoloji çerçevesinde bilgilendirme ve yorumlarda bulunuyorum. Söz konusu Türkiye olunca yazma konusunda konu bulmak hiç zor değil. Bu hafta 4,5 G ile ilgili yazmayı planlarken araya kırk konu girdi. Halka açık Türk Telekom’un yandaş gazeteye verdiği 4 tam sayfalık ilandan tutun, doların yükselmesinin dışa bağımlı olduğumuz teknoloji ürünlerinin fiyatlarına, dolayısıyla ithalatçı ve tüketiciye etkilerine kadar birçok konu araya girdi. İçinden geçtiğimiz karanlık günlerin ne zaman sona ereceğini bilmiyoruz ama bu günlerin geleceği, perşembenin geleceğinin çarşambadan belli olduğu gibi açıktı. Twitter’ın Şeffaflık Raporu’na birkaç defa dikkati çekmiş ve bu gidişle liste başı olmaya devam edeceğimizi yazmıştık. Geçmiş yılların Şeffaflık Raporu’na baktığımızda da bugünü görmek mümkün. Türkiye 2012 yılında 1’i mahkeme kararı ile tek hesabın kapatılmasını isterken, 2013 yılında 5’i mahkeme, 4’ü de hükümet tarafından olmak üzere 9 yasaklama talep edilmiş Twitter ise bu taleplere olumsuz cevap vermiş ve talebi uygulamamış. 2014 yılında âdeta talep patlaması yaşanmış. Bir önceki yıl 9 olan talep, 663’e ulaşmış. Bu sayının 393’ü mahkeme kararı, geri kalanı ise hükümet talebi. Twitter baskılara dayanamamış ve bu taleplerin yüzde 30’unu kabul etmiş. 2014’ü anmışken, 11. Cumhurbaşkanı Abdullah Gül’ü de unutmayalım. Şubat 2014’te internetin şeffaflığını ortadan kaldıran, mahkeme kararı bile beklenilmeden site karartılmasına imkân tanıyan yasayı kabul etmişti.
 </p>
 <p>
  Gelelim bu yılın ilk yarısına. Twitter’ın son Şeffaflık Raporu’na göre Türkiye yılın ilk altı ayında binden fazla içerik kaldırma talebinde bulunmuş. Yani, dünya genelinde ülkelerden gelen 4 sansür talebinden 3’ü Türkiye’den gitmiş. Böylece, acı ama açık ara birinci olmuş! Yüz talepten 72’si Türk yetkililerden gelince Rusya ve Güney Kore’yi geride bırakmışız! Hâlbuki ilk raporlarda ABD ve Japonya yarışıyordu. Şimdi bizi kimse geçemiyor! Bu aslında son birkaç yıldır ifade özgürlüğünü kısıtlama adına atılan adımların neticesidir. Geçen hafta Koza Grubu’na yapılan baskılar ile de kısıtlamanın, yıldırmanın alenileştiğini görüyoruz.
  <br/>
  Twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/bugunun-gelecegi_552180), [web.archive.org (arşiv bağlantısı)](http://web.archive.org/web/20151021131828/http://www.aksiyon.com.tr:80/teknoloji/bugunun-gelecegi_552180)
