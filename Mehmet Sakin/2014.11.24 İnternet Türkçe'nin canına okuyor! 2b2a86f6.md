# İnternet Türkçe'nin canına okuyor!

*Mehmet Sakin 2014.11.24*

<div class="pNewsDetailMainContent" itemprop="articleBody">
 <p>
  Teknolojiyi üreten ülkeler, yeni teknolojiyi ifade için dile yeni kelimeler kazandırıyor. Bizim gibi teknolojiyi tüketen ülkeler ise karşılaştığı yeni teknolojileri kendi dilinde ifade edebilecek kelime bulup yerelleştiremiyor. Computer’in ülkemize girişiyle birlikte bu cihaz için iki yıl süren bir araştırma sonrası bilgi ve sayar kelimelerini yan yana getirerek ‘bilgisayar’ kelimesi kullanılmış. Bilgisayar kelimesini Türkçeye kazandıran Yüksek Elektronik Mühendisi Aydın Köksal sayesinde computer kelimesini kullanmamışız. Köksal’ın terimlere Türkçe karşılık bulma ısrarı sayesinde bugün kullandığımız bilgi işlem, donanım, bellek, yazılım, komut, imleç gibi artık Türkçeye yerleşmiş 2 bin 500 terim geliştirilmiş durumda.
  <br/>
  Buzdolabı da Türkçeleştirdiğimiz kelimelerden. Televizyon ise yumuşak geçiş yapmış. Şimdilerde o kadar çok yeni teknoloji ile karşılaşıyoruz ki bu teknolojilere Türkçe karşılık bulmak, teknolojinin hızına yetişmek neredeyse mümkün değil. Bu konuda ilk adımı atması gereken Türk Dil Kurumu ise kelime ağızlara yer ettikten sonra birçoğu kulak tırmalayan, komik kelimeler uydurmakta. Yıllardır kullandığımız aspiratör kelimesi yerine emmeç, raket yerine vuraç, self-servis yerine seçal, terör yerine yıldırı, voleybol yerine uçan top, zapping yerine geçgeç ve sürpriz yerine şaşırtı kelimelerini tavsiye ederek şaşırtmakta. Dolayısıyla özellikle teknoloji, ekonomi ve finans alanlarında kelimelerin İngilizcesi kullanılmaya devam ediyor. Zamanla yarı İngilizce yarı Türkçe kelimelerden oluşan bir cümle ile karşılaşıyoruz ve buna Türkçe diyoruz.
  <br/>
  Türkçemiz teknoloji ve internet yüzünden yavaş yavaş İngilizceye doğru evrilirken bir de kelimeleri değiştiren, özellikle mesajlaşmalarda kısa ve hızlı yazabilmek için kelimelerden harf eksilten genç kuşak var ki bu ayrı bir mesele. Çünkü kendi aralarında yaygın olarak kelimelerle oynayarak kurdukları iletişim sonrası kelimenin aslını unutmuş oluyorlar. Bozuk bir şekilde kullanılan kelimeler ile asılları karşılaştırılarak bir sınav yapılsa, birçoğu bozuk kelimenin asıl olduğunu iddia edebilir. Özellikle kitap okumayan gençler bu sınavdan geçer not alamaz.
  <br/>
  Tamam yerine ‘ok’, selam yerine ‘slm’ ve merhaba yerine ‘mrb’ kısaltmaları dilimize yerleşirken; olacak, gelecek, gidecek gibi kelimelerin yerine olucak, gelicek gibi tam karşılamayan ve dili yeni öğrenen gençlerde kelimenin doğrusu izlenimi bırakan yanlış kullanımlar yaygınlaşıyor. Kişilerin kendi arasında yazışmalarına müdahale etmek mümkün değil. Ancak forumlarda, gruplarda genel kural olarak konulup dilin doğru kullanılması teşvik edilebilir. Türkçenin doğru kullanımı, internetin dili yozlaştırmasının önüne geçmek için oluşturulan birkaç foruma baktım ama bazıları birbirinden alıntı yapılarak oluşturulmuş ve özgünlükten, teşvik etmekten, örnek olmaktan henüz uzaklar.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/internet-turkcenin-canina-okuyor_540070), [web.archive.org (arşiv bağlantısı)](http://web.archive.org/web/20150131223446/http://www.aksiyon.com.tr:80/teknoloji/internet-turkcenin-canina-okuyor_540070)
