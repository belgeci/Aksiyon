# Sağlığı internette aramak ne kadar sıhhatli?

*Mehmet Sakin 2015.11.16*

<div class="pNewsDetailMainContent ctx_content" itemprop="articleBody">
 <p>
  Güvenlik konusu, önemini hiçbir zaman yitirmeyecek bir mevzu. Normal hayatta can ve mal güvenliği ne kadar önemliyse, internet ortamında da o kadar önemli. Onun için konuya gereken ehemmiyeti vermeli, hem bilinçli bir kullanıcı olmaya özen göstermeli, hem de bu alandaki yazılımlardan ihtiyacımıza en uygununu belirleyip kullanmalıyız. Aksi durumda cihazımıza bulaşan bir virüs bilgilerimizin zarar görmesine neden olabildiği gibi yerine göre maddi kayıplara da yol açabiliyor.
 </p>
 <p>
  Sektör çalışanlarını yeni teknolojiler hakkında bilgilendirme ve son kullanıcıları bilinçlendirme amacıyla yapılan BT Vizyon toplantıları Anadolu şehirlerini dolaşıyor. Bu toplantılarda güvenlik konusu da ele alınıyor. Güvenlik alanında hizmetler veren GDATA’nın Türkiye Kanal Yöneticisi Asım Önder Kabataş, siber saldırıların şeklinin değişmeye başladığını ve metrodan uçağa, otobüsten otomobile kullandığımız ulaşım araçları yeni teknolojilerle donatıldığı için daha dikkatli olmak gerektiğine dikkat çekiyor. 90’lı yılların meşhur bir hackerı olan Kevin Mitnick, FBI tarafından yakalanmış, 5 yıl hapis yatmış, serbest kaldıktan sonra da 3 yıl telefona ve bilgisayara yaklaşmama cezası almıştı. Çünkü kendisini cezalandıran hâkim ve savcıların telefonlarına bilinmeyen telefon numaraları servisi 118’i yönlendirmişti. Böylece insanlar bilinmeyen bir numarayı öğrenmek için aradıkça hâkim ve savcıya rahatsızlık veriyorlardı. Şimdi hackerlar ve onların yazıp internet sayesinde hızlıca dolaşıma soktukları virüsler bu kadar masum değil. Çünkü 1994 yılında saatte 1 virüs üretilirken, bu 2006 yılında dakikada 1’e, 2011’de saniyede 1’e çıkmış. 2014 yılında internette dolaşıma sokulan zararlı yazılım sayısının 317 milyona ulaştığı ifade ediliyor. 2015 yılında ise tahminler bu rakamın 500 milyonun üzerine çıkacağı yönünde.
 </p>
 <p>
  GDATA olarak 2015 ilk yarısında 3 milyondan fazla zararlı yazılım yakaladıklarını ifade eden Asım Önder Kabataş, bu sayının geçen yılın aynı dönemine göre yüzde 26 arttığını gösterdiğini anlatıyor. Kabataş’ın verdiği bilgilere göre, virüsler daha çok reklamlar ve bunlara bağlı olarak yapılan yüklemeler yüzünden yayılıyor. Televizyondan izlediğimiz dizileri internetten de izlemek istiyoruz. Eğer bunu yayıncı kuruluşun sitesinden değil de farklı sitelerden izliyorsak, filmin yer aldığı ekranın etrafında yer alan bir sürü reklama tıklama ihtimalimiz yüksek. Bunlardan birine bile tıklandığında ya yeni bir sayfa açıyor ya bir şeyler için onay vermemizi istiyor ya da bir program yüklememizi talep ediyor. 2015’in ilk yarısında bilgisayarlara bulaşan virüslerin, yazılımların başını bu gibi sitelerden gelenler çekiyor. Çünkü dizi izleyelim derken bilerek veya bilmeyerek tuzağa düşmüş oluyoruz.
 </p>
 <p>
  Virüslerin yayılma alanlarından biri de sahte sağlık siteleri. İnternete ulaşmak çok kolaylaştığı için aklımıza gelen her şeyi Google’a soruyoruz. Öncelikle internette kaynağından emin olmadığımız sitelerde sağlık ile ilgili arama yaparken çok dikkatli olmamız gerekiyor. Çünkü internette sağlık alanındaki merakı keşfeden korsanlar reklam ve istek dışı uygulamalarla virüs yayma işlemini rahatlıkla gerçekleştiriyor.
 </p>
 <p>
  Arkadaşlık siteleri de virüs tehlikesinin ve maddi kayıpların en çok olduğu yerlerin başında geliyor. Daha işin başında bu sitelere üye olurken mahrem denilebilecek bilgilerimizi giriyoruz. Ardından üyelik için para talep edildiğinde kredi kartı bilgilerimizi veriyoruz. Tanışılan kişileri aramamız için verdiği telefon numarasını aradığımızda da yüksek meblağlı faturalarla karşılaşabiliyoruz. En iyisi kaynağı belli olmayan sitelerden uzak durmak.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/sagligi-internette-aramak-ne-kadar-sihhatli_552998), [web.archive.org (arşiv bağlantısı)](http://web.archive.org/web/20151231210646/http://www.aksiyon.com.tr:80/teknoloji/sagligi-internette-aramak-ne-kadar-sihhatli_552998)
