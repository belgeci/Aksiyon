# Yaptığı kanuna uymayan hükümet

*Mehmet Sakin 2015.05.26*

<div class="pNewsDetailMainContent" itemprop="articleBody">
 <p>
  1 Mayıs itibarıyla yürürlüğe giren e-ticareti düzenleyen 6563 no.lu kanun, ilk günlerde e-posta ve SMS’lerin gelmesini büyük ölçüde engellemiş gibi göründü. Bir taraftan kısa bir sevinç yaşarken, diğer taraftan “SPAM’ciler acaba kanunda nasıl bir boşluk bulup yollarına devam edecekler?” diye düşünüyorduk ki bir iki gün sonra değişen bir şeyin olmadığını gördük. Uzun sözün kısası, durum ‘eski tas, eski hamam’. Geçen yazıda bu konudaki şikâyetlerimizi, Tüketici Şikâyetleri Danışma Hattı (Alo 175) veya Tüketici Hakem Heyeti’ne ileteceğimizi belirtmiştik. Bu yollar ne kadar derde çare oluyor diye test etmek için 175’i aradım. Bir beyefendi çıktı telefona ve hangi ilden aradığımı sordu. Ardından “İlinizdeki Ticaret İl Müdürlüğü’nü aramanız gerekiyor. Onlar gerekli takibatı yapıyor. Telefonunu web sitelerinden bulabilirsiniz.” dedi. Ardından Gümrük ve Ticaret Bakanlığı’nın Ticaret İl Müdürlüğü’ne ulaştım. Onlar ise “Biz Tüketici Hakem Heyeti olarak ortada maddi bir mağduriyet konusu olmadığı için ilgilenmiyoruz. Ayrıca gelen e-postaların içerisinde ‘istemiyorum’ bölümünden reddedebilirsiniz. Ben reddediyorum, bir daha gelmiyor. Hâlâ gelmeye devam ediyorsa bu gelen e-posta veya SMS’ler reklam, tanıtım içerikli olduğu için bakanlığın ‘Reklam Kurulu Başkanlığı’na başvurmanız gerekiyor.” cevabını verdiler. Bu cevap üzerine Reklam Kurulu Başkanlığı’na ulaşmayı denedim ama ne telefonla ne de e-posta ile ulaşabiliyorsunuz. Belki de Reklam Kurulu, kendilerini SPAM’e karşı iletişim bilgilerini açıklamamakla korumuş oluyorlar. Sitede başvuru şekline baktığımda, ‘re’sen’ yani ‘bizzat başvurun’ deniliyor. Ankara bana yüzlerce kilometre uzakta olduğu için bu yolu deneyemedim. Tam da bu yolları denerken, bir dost meclisinde, çoğunluğu eğitimci olan arkadaşlar birilerinin kendilerini sürekli aradığını, aramaya cevap vermedikleri için taciz boyutuna ulaştığını söylediler. Telefonu açan bir arkadaş ise “Şehrimize Başbakan geliyormuş. Onun sesli duyurusu.” dedi. Kanunu yapan hükümet şehir meydanına SPAM’le vatandaşı toplamaya çalışıp yaptığı yasaya uymazsa vatandaş uyar mı?
  <br/>
  twitter.com/mehmetsakin
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/yaptigi-kanuna-uymayan-hukumet_551026), [web.archive.org (arşiv bağlantısı)](http://web.archive.org/web/20150627101559/http://www.aksiyon.com.tr:80/teknoloji/yaptigi-kanuna-uymayan-hukumet_551026)
