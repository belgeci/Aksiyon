# E-İmzası olmayan kalmasın!

*Mehmet Sakin 2016.01.05*

<div class="pNewsDetailMainContent ctx_content" itemprop="articleBody">
 <p>
  Devletin vatandaşa sunduğu hizmetleri elektronik ortama taşıyarak işlemleri hızlandırması olarak tanımlayabileceğimiz e-Dönüşüm, şirketlerin kullandığı fatura, defter ve oluşturmak zorunda oldukları arşivlerin şeklini değiştiriyor. Yapılan işlerin elektronik hâle gelmesinden dolayı e harfinin kelime önüne eklenmesiyle e-Fatura, e-Defter ve e-İmza gibi isimlendirmeler yapılıyor. Bütün bu e’ler ise e-Devlet’i meydana getiriyor. Bilgiye daha kolay ve hızlı ulaşmayı sağlayan elektronik uygulamalar, şirketlerin, kamu kurumlarının, dolayısıyla devletin kolay yönetilmesini hedefliyor. 2003 sonunda Başbakanlık Genelgesi ile e-Dönüşüm Türkiye Projesi’ne (KDEP) ilk resmî adım atılmıştı. Ardından e-Dönüşüm Türkiye İcra Kurulu oluşturuldu. Kurulun sekretaryasını DPT Müsteşarlığı yürütüyordu. 2007’de ise proje kurumsal olarak yeniden yapılandırıldı. Bilgi Toplumu Stratejisi’nin ardından e-Devlet Kapısı (www.turkiye.gov.tr) oluşmaya başladı. Türk Telekom, OYTEK ve CrimsonLogic tarafından oluşturulmaya başlanan e-Kapı, Türk Telekom’un özelleştirilmesinden sonra Ulaştırma Bakanlığı’na devredildi. Şimdi ise Türksat yüklenmiş durumda. Türkiye e-Dönüşüm hedefine 2023’te ulaşmak için çaba gösteriyor.
 </p>
 <p>
  Şirketler için 1 Ocak 2016 tarihi itibarıyla e-Fatura, e-Defter ve e-Arşiv gibi dijital uygulamalar zorunlu hâle geliyor. Bu zorunluluğun, şirketlere e-Dönüşüm dünyasının katma değerli çözümleri ile tasarruf ve rekabet avantajı kazandırması bekleniyor. E-İmzanın da özellikle SGK anlaşmalı hastanelerdeki doktorlar tarafından e-Reçete düzenlemesi sırasında kullanımının zorunlu hâle getirilmesi, e-Dönüşüm hizmeti alacak kurum ve şahısların sayısını yüz binlere çıkartacak.
 </p>
 <p>
  Bu tasarruf kalemlerinden e-Fatura’ya baktığımızda, 2014 yılı brüt satış hasılatı 10 milyon TL ve üzeri olan mükellefler yılbaşı itibarıyla e-Fatura kullanmak zorunda. E-Fatura kullanacak şirketler; matbaa, arşivleme, kargo gibi süreçleri yaşamayacakları için ciddi maliyet avantajları elde edecekler. Aslında bu hizmette tasarruf kâğıt ve mürekkeple sınırlı olmayacak. Faturayı kurye ile gönderme ve itiraz durumunda oluşacak durumlarda da ek masraflar çıkıyor. E-Defter uygulaması ile de milyonlarca ağaç kurtulacak. E-Fatura kullanımı zorunlu olan şirketlerin e-Defter kullanması da zorunlu kılındı. Bu alanda hizmet veren şirketlerden FIT Solutions CEO’su Koray Gültekin Bahar, uluslararası standartlarda geliştirdikleri e-Defter yazılımının, titiz ve sorunsuz bir sistem olduğunu ifade ediyor. E-Defter ile yılda ortalama 10 bin sayfa defter tutan bir firmanın 5 bin TL civarında olan noter tasdik maliyeti ortadan kalkıyor. E-Arşiv ise muhasebe süreçlerini şeffaflaştırıyor. İnternet üzerinden mal ve hizmet satışı yapan ve 2014 yılı gelir tablosu brüt satış hasılatı tutarı 5 milyon lira ve üzerinde olan tüm mükelleflere e-Arşiv uygulamasına geçiş için son tarih 1 Ocak 2016 olarak belirlenmişti. E-Arşiv uygulaması, şeffaflığın yanı sıra işletmelerin iş yükünü azaltırken, saklama alanı, arşivleme zorluğu gibi problemleri ortadan kaldırıyor. Son olarak e-İmza uygulamasını yaklaşık 150 bin doktor, elektronik ortamda yazacakları reçetelerini e-imza ile imzalayacak. Elektronik imza ile imzalanan reçeteler, başkaları tarafından izinsiz veya yanlışlıkla değiştirilemeyeceği veya kullanılamayacağı için doktor, hasta ve devlet açısından da fayda sağlayacak.
 </p>
 <p>
  E-imza, kayıtlı elektronik posta (KEP), e-Fatura, e-Arşiv, e-Mutabakat ve e-Saklama gibi hizmetler sunan TÜRKKEP’in Genel Müdürü Yüksel Samast da e-İmza sayısının 2015 sonu itibarıyla 2 milyonu aşacağını ve 2016 yılında ise 3 milyona ulaşacağını öngörüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/teknoloji/e-imzasi-olmayan-kalmasin_553486), [web.archive.org (arşiv bağlantısı)](http://web.archive.org/web/20160203124022/http://www.aksiyon.com.tr:80/teknoloji/e-imzasi-olmayan-kalmasin_553486)
