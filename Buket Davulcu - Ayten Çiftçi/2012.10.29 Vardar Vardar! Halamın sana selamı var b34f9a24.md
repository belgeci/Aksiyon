# Vardar, Vardar! Halamın sana selamı var

*Buket Davulcu - Ayten Çiftçi 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Balkan göçlerinde, Makedonya İstanbul Başkonsolosu Zerrin Abaz ve ailesinin payına  ‘geride kalan’ olmak düşer. İstanbul’a göç eden halasının Vardar Nehri’ne gönderdiği selam ise göç edenlerin vatan hasretinin hiç dinmediğinin en güzel misali...
  </font>
 </div>
 <div id="newsText">
  <font class="detail-text">
   <p>
    Zulüm, tehcir ve kıyımlarla derin yaralar açan Balkan Savaşları, birçok milleti vatanından, ailesinden, sevdiklerinden kopardı. Bugüne kadar en çok, gidenlerin ardından gözyaşı dökülüp onların hikâyeleri anlatıldı. Oysa yaşanan acıya geride kalanlar da ortaktı. Eş dost ve akrabalarını kafile kafile Anadolu’ya gönderen Abaz ailesi göçlerin en yakın şahidi. Makedonya tarihindeki ilk Türk kadın milletvekili ve diplomat olan Makedonya İstanbul Başkonsolosu Zerrin Abaz ile Balkan göçlerini ve ailesinin neler yaşadığını konuştuk.
   </p>
   <p>
    <strong>
     <img alt="" height="312" src="http://web.archive.org/web/20121110205056im_/http://medya.aksiyon.com.tr/aksiyon/2012/10/29/makedonya.jpg">
      -Makedonyalı bir Türk olarak sizin ailenizde de göç hikâyeleri var mı?
     </img>
    </strong>
   </p>
   <p>
    Ben Üsküp doğumluyum. İlkokul, ortaokul ve üniversite eğitimimi orada tamamladım. Babam, Hacı Bedri Efendi, o dönemin reisu’l uleması. Annem Behice Hanım, Ohrili. Babamla evlendikten sonra Üsküp’e gelmiş. Annem aslen Konya Karaman, babam da Karadeniz Akkoyunlular kabilesinden. II. Dünya Savaşı’ndan sonra Makedonya’dan yoğun göçler olmuş. 63’lere kadar devam etmiş. Akrabalarımızın çoğu İstanbul’a yerleşmiş. Annem hep bizim de göç etmemizi isterdi. Babam reisu’l ulema olduğundan bir süre daha kalmamız için ısrar ettiler. Çünkü onun yerine geçebilecek kimse yoktu. Bugün yarın derken Makedonya’da kaldık.
   </p>
   <p>
    <strong>
     -Babanızın reisu’l ulema olması hayatınızı nasıl etkiledi?
    </strong>
   </p>
   <p>
    Babam, El Ezher Üniversitesi’nde tahsil görmüş. Hatta Mehmet Akif Ersoy’un öğrencisiymiş. Fıkıh derslerini son şeyhülislamlardan Mustafa Sabri Efendi’den almış. Özellikle fıkıh ilminde kendini geliştirmiş. Yugoslavya Krallığı döneminde Kral Aleksandar Medresesi’nde Osmanlıca ve Arapça dersleri de verirdi. Kitap okurken uyuyakaldığına çok defa şahit oldum. Bazen elimde dergi görünce, ‘Kızım onları da oku ama önce felsefe, tarih, sosyoloji oku’ derdi. Ben Mevlânâ’yı Mehmet Akif’i, Yahya Kemal’i önce ondan duydum. Osmanlı döneminden kalan camilerin restore edilmesine ve 140 caminin yapılmasına vesile olmuştur. Hatta bir gün inşası planlanan bir caminin bulunduğu yere gitmişler. Bakmış ki okul yok. Buna çok içerlemiş. ‘Önce okul, sonra cami’ demiş. Vefat ettiğinde, iki kamyon kitabı İsa Paşa Medresesi’ne götürüldü. Son restore ettirdiği ve imamına vasiyet ettiği Şark Hüseyin Camii’ne gömüldü. Herkes onu çok severdi. Mesela, Ortodoksların dini lideri babamın cenaze töreninde çok ağlamıştı.
   </p>
   <p>
    <strong>
     -Makedonyalı göçmenler Türkiye’ye ne zaman yerleşmeye başlıyor?
    </strong>
   </p>
   <p>
    Osmanlı’nın Balkanlar’dan çekilmesiyle göçler başlamış. En yoğun olduğu dönem II. Dünya Savaşı. O dönemde bir grup genç Komünist Partisi’ne üye olurken bir grup da onlara muhalif olarak Türklerin haklarını korumak amacıyla Yücel Teşkilatı’nı kurmuş. 1948’de hepsi yargılanmış. Hatta dört kişinin idam edilmesi Türkleri çok korkutmuş. 1953-55 yılları arasında hızlı bir göç başlamış. Makedonya’dan öğretmenler gitmiş. Bugün Makedonya hâlâ onların acısını çekiyor. O günleri rahmetli annem anlatırdı. Tren düdüğünü çalarak istasyona yanaşınca ne acılar yaşanırmış. Tabii bu acıların yanında yüzümüzü güldüren anılar da yok değil. O zamanlar bir âdet varmış. Göç edenlere yolda yesinler diye kurabiye yapılırmış. Komşularımız, akrabalarımız birer birer gitmeye başlayınca bir gün ağabeyim ayaklarını yere vura vura başlamış ağlamaya. Annem, ‘Oğlum niye ağlıyorsun?’ diye sorunca ağabeyim,  ‘Herkes gitti, biz giderken kim kurabiye yapacak?’ demiş. Çocuk psikolojisi işte. Demek ki o kadar çok giden olmuş ki arkamızda kimse kalmamasından korkmuş. Annem rahmetli ‘Oğlum biz gidelim, ben sana iki tepsi yaparım’ deyip teselli etmiş. Balkan, I. ve II. Dünya savaşlarından sonra hep göç vermişiz. Ne kadar göç verildiği tam olarak bilinmemekle birlikte 300 bin civarında olduğu tahmin ediliyor. Mesela Türkiye’ye ilk gelenler nereye yerleşmişse onların peşlerinden göç edenler de gurbet yaşamamak için oraya gitmiş. İştip’ten göç edenler İzmir’e, Üsküplüler Bursa ve İstanbul’a, Ohrililer Ankara’ya yerleşmiş.
   </p>
   <p>
    <strong>
     -Göçmenlerin vatan hasreti devam ediyordur.
    </strong>
   </p>
   <p>
    Göçmenler, iki ülke arasında duygusal bir bağ kuruyor. Benim halam İstanbul’a 1958’de göçmüş. Makedonya’yı çok özlüyordu. Küçükken İstanbul’a tatile gittiğimizde beni bir köşeye çekip ‘Zerrin, Vardar Nehri’ne gittiğinde Ülfet Halam sana çok selam söyledi de, tamam mı?’ demişti. Ben de ‘Aman hala, suya öyle şey söylenir mi?’ diye çıkışmıştım. Vardar’a o kadar hasret kalmış ki ‘Söylemezsen Allah seni cezalandırır’ diye korkutmuştu beni. Arkadaşlarımla oynarken nehre eğilip sessizce ‘Vardar Vardar! Halamın sana selamı var’ demiştim. Elbette göçmenlerin vatan sevgisi hâlâ devam ediyor.
   </p>
   <p>
    <strong>
     -Ülkenizin ilk kadın milletvekilisiniz. Siyasi hayatınız ne zaman başladı?
    </strong>
   </p>
   <p>
    Aslında hiçbir zaman siyasete girmeyi düşünmedim. Ancak dönemim şartları ve hayatımdaki geçişler beni bu yöne sürükledi. 1991 yılında Yugoslavya parçalanınca Makedonya da bağımsızlığını ilan etti. Balkanlar’da bir kriz yaşandı. Bosna, Slovenya, Hırvatistan bundan çok zarar gördü. Makedonya ise çok hafif atlattı. Siyasette de bazı değişimler yaşandı. Tek partili sistemden çok partili sisteme geçildi. Makedonya’daki Türkler önce Türk Demokratik Birliği çatısı altında toplandı. 1992’de ise Türk Demokratik Partisi kuruldu. O dönemde kadınların da siyasete dâhil olmasını istediler. Rakiplerimiz çok güçlüydü ve kaybedeceğimizi düşünüyorlardı. Ancak topluma ve diğer milletlere ‘siyasette kadınlar da var’ mesajı verilmek istendi. Köylere gidip konuşmalar yaptım. 2003 yılında dönemin başbakanı Branko Çrvenkoski’nin kabinesinde danışmandım.  2006 yılında ise Makedonya Türk Demokratik Partisi’nden (TDP) Üsküp milletvekili seçildim. Aktif siyasete 2008 yılında atıldım. Türkiye’ye 2009 yılında başkonsolos yardımcısı olarak geldim. Birkaç ay bu görevde devam ettikten sonra eski başkonsolosumuzun yerine atandım.
   </p>
   <p>
    <strong>
     -Siyasette tek olmak zorladı mı sizi? Diplomatlıktan tekrar siyasete dönmeyi düşünür müsünüz?
    </strong>
   </p>
   <p>
    Annemim vefatından sonra depresyona girdim. Rahmetli bana çok destek olurdu. Küçük bir çocukmuşum gibi ilgilenirdi. Onu kaybedince her şeyden vazgeçtim. Tezimi yazıyordum, yarıda bıraktım. Ablalarım, üniversitedeki hocalarım ve çevrem bana çok destek oldu. Bir gün annemi rüyamda gördüm. ‘Niye be yavrum bu kadar ağlıyorsun. Üzülme bu kadar. Tezini bitireceksin!’ diye hem beni teselli etti hem de yarıda bıraktığım işler için kızdı. Sonra Allah yardım etti ve kendimi toparladım. Başkonsolosluk açıldığında gelip gelmemek arasında kaldım. Sonra kabul ettim ve geldim. Dünyaya tekrar gelsem ya eğitimci ya da diplomat olurdum. Ama siyasetçi asla! Siyaset insanın en yakın dostlarıyla hatta akrabalarıyla bile arasını açabiliyor. Ben kimseye dargın olmak istemem. Ama siyasette bunu başarmak çok zor.
   </p>
   <p>
    <strong>
     -Siyasete girmeden önce bir pedagog olarak çocukların eğitimi için çok emek harcamışsınız.
    </strong>
   </p>
   <p>
    Uzun yıllar Üsküp’teki Tefeyyüz İlkokulu’nda pedagog olarak görev yaptım. 1996 yılında Yahya Kemal Koleji’nde çalıştım. Okula talep çok fazlaydı. Çünkü öğrencilerimiz çok başarılıydı ve mezunlar iyi yerlere geldi. Çocuklar için Türkçe okuma kitapları hazırladık. Bunlar Makedonya’da resmî olarak öğrencilere okutuluyor. İktisat okulunda sosyoloji derslerine girdim. Öğrencilerle olan ilişkilerimiz çok iyiydi. Konsolos olduğumda çoğu bunu duymuş ve bana mail atmış, ‘Bu başarınız bizim dualarımızla değil. Bizim dualarımız size henüz yetişmedi’ diye. Bayramlarda, anneler gününde hiç unutmuyorlar beni. Hatta bu kadar sevilmem siyasete girmemde çok etkili oldu.
   </p>
   <p>
    <strong>
     - Türkiye’ye gelmek hayatınızı nasıl etkiledi?
    </strong>
   </p>
   <p>
    İstanbul’da başkonsolos olmak güzel; ancak çok yoğun çalışıyoruz. Kültür, ekonomi ve eğitimle ilgili tüm prosedürler İstanbul Başkonsolosluğundan geçtiği için hayli işimiz oluyor. Memur sayısı da az olunca aynı anda birçok işi yapmak zorunda kalıyoruz. Diğer konsolosluklar 8-9 saat çalışırken biz 12 saat çalışabiliyoruz. Bu koşuşturma beni yoruyor ama yine de mutluyum. Çünkü ben bir İstanbul âşığıyım. İstanbul benim ruhumu okşuyor.  Sultanahmet ve Eyüpsultan’a gitmeyi çok seviyorum. Özellikle Boğaz’da çay içmek beni çok mutlu ediyor.
   </p>
   <p>
    <strong>
     -Türkiye ve Makedonya’nın ortak geçmişi de sizi etkiliyordur değil mi?
    </strong>
   </p>
   <p>
    Türkiye ve Makedonya arasında 500 yıllık ortak bir coğrafya, tarih ve kültür var. Bugün Makedonların sözlüğünde 6 bin Türkçe sözcük bulunuyor. Bunların 3 bini hâlen Makedonlar ve diğer topluluklar tarafından kullanılıyor. Osmanlı’dan kalan birçok eser restore edilerek Makedonya tarihinde ve kültüründe yaşatılıyor. Ayrıca iki ülke arasında öğrenci değişimi de dostluğun gelişmesini ve devamını sağlıyor. Bu çalışmaları büyükelçiliğimiz ve Türkiye’nin Üsküp’teki büyükelçiliği de destekliyor. Tüm bunlar her iki ülkenin tarihi geçmişinde ortak paydaların hayli fazla olduğunu ve olacağını gösteriyor.
   </p>
   <p>
    <strong>
     -Türkiye ve Balkan ülkeleri arasındaki ilişkileri nasıl değerlendiriyorsunuz?
    </strong>
   </p>
   <p>
    Balkanlar bir barut fıçısı, bir düello alanı. Bir analiz yapılırsa 40-50 yılda bir Balkanlar’da savaşların yapıldığı görülecektir. Türkiye’nin dış politikasında her zaman Balkanlar’ın önemli bir yeri var. Osmanlı’nın bu topraklarda 500 yıl kalması ardında büyük miras bırakmıştır. Türk azınlığı bunlardan bir tanesi. Türkiye’nin Balkanlar’da aktif bir siyaset yürütmesi orada kalıcı barış ve istikrarı sağlayacaktır. Çünkü Balkanlar Türkiye’yi Avrupa’ya bağlayan bir köprü. Avrupa’dan gelen turistler Balkan ülkelerini geçerek Türkiye’ye giriş yapar. Türkiye’nin Avrupa ülkeleri ile işbirliği, Balkanlar’da kalıcı barışın sağlanmasına büyük katkısı olmuştur. Türkiye, Makedonya’nın bağımsızlığını tanıyan ve büyükelçilik açarak diplomatik bağ kuran ilk ülkedir.
   </p>
   <p>
    buket-makedonya.jpg
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EF8428D05993DF494E2A2865A185932D?newsId=33948), [web.archive.org (arşiv bağlantısı)](http://web.archive.org/web/20121110205056/http://www.aksiyon.com.tr:80/aksiyon/newsDetail_getNewsById.action;jsessionid=EF8428D05993DF494E2A2865A185932D?newsId=33948)
