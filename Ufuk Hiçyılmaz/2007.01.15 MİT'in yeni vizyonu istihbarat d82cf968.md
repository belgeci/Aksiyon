# MİT'in yeni vizyonu istihbarat

*Ufuk Hiçyılmaz 2007.01.15*

<font class="agenda2NewsSpot">
 MİT Müsteşarı Emre Taner, değişen dünya şartlarının Türkiye'yi nasıl etkilediğini ve MİT'in bu değişimi nasıl algıladığının ipuçlarını verdi.
</font>
<font class="newsDetail">
 Hiç şüphesiz geçen haftanın en çok konuşulan konusu Millî İstihbarat Teşkilatı (MİT) Müsteşarı Emre Taner'in teşkilatın 80. kuruluş yıldönümü münasebetiyle yaptığı açıklamalar oldu. Taner, birçok kişiye göre gerek kurum teamülleri gerek vizyon açısından "ezber bozan" bir açıklamaya imza attı. MİT'in internet sitesinde yayımlanan açıklamasında "20. yüzyılın ikinci yarısında kurulan iki kutuplu dünya düzeninin uzun süre devam etmeyeceği önceden öngörülebilir bir olguydu. Ancak 1990 ve sonrasındaki sürece hazırlıksız yakalanıldı." diyen Taner bu hatanın temelinde "statükocu analizlerin" yattığını açıklıyordu. Bürokrasi geleneğinde örneğine pek rastlanmayan bu tespitin ardından Taner şu tarihî itirafta bulunuyordu: "Geleceğe yönelik tahminler bu katı kuralcı yaklaşım içinde başarısız olmuştur. Dünyadaki istihbarat teşkilatları da sistemin birçok aktörü ya da oyuncusu gibi ayak sesleri özellikle teknolojik gelişmelerle duyulan bu yeni 'belirsizlikler' dünyasını öngörememiştir. Soğuk Savaş döneminin ortaya çıkardığı katı kurallarla işleyen istihbarat teşkilatları ortaya çıkan bu yeni ve inanılmaz derecede oynak ortam karşısında ister istemez yetersiz kalmışlardır."
 <br/>
 <br/>
 Soğuk Savaş dönemi Türk istihbarat birimleri açısından oldukça sıkıntılı geçti. Askerî darbelerin de etkisiyle içe kapanan ve bir iç güvenlik örgütü haline dönüştürülen MİT, 27 Mayıs 1960 askerî darbesiyle başlayan sürecin etkisinden uzun yıllar kurtulamadı. Rolünü ve konumunu Soğuk Savaş dönemine göre şekillendiren teşkilat, bu dönemde bölücü ve yıkıcı faaliyetlerin içerideki uzantılarına yoğunlaştı. Asker müsteşarların yönetimindeki gizli servisin başbakanlığa bağlı olmasına karşın uygulamada Genelkurmay karargahından yönetiliyor olması siyasi iktidarların da kuruma karşı cephe almasına neden oldu.
 <br/>
 <br/>
 MİT'İN ÖNEMİ VE ÖZAL'IN VİZYONU
 <br/>
 <br/>
 MİT'in hayati önemini ilk fark eden kişi Turgut Özal oldu. Aktif bir dış politika izlemeyi amaçlayan Özal ülkenin dış politikasına yön verirken "stratejik istihbarattan yoksun olduğunu" fark etmiş ve MİT'in dışarıya açılmasını sağlamak istemişti. Merhum Turgut Özal'ın kendisini ziyarete gelen bir ABD'li diplomata söylediği şu sözler gizli servisten beklentilerin neler olduğunu özetler gibiydi: "Gelecekte işler nasıl bir şekil alırsa alsın; Türkiye Balkanlardan Orta Asya'ya kadar uzanan bölgede tesis edilecek düzenin en önemli parçası ve gerçek öğesi olacaktır. Bu nedenle bölgede Ankara'yı dışlayan bir siyasi düzen ve statüko mümkün değildir. Türkiye olmadan atılacak hiçbir dikiş bu coğrafyada tutmayacaktır."
 <br/>
 <br/>
 Bunun için kurumun sivilleşmesinin şart olduğunu gören Özal 32 yıl aradan sonra kurumun başına sivil bir müsteşar atanmasını sağladı. MİT sayesinde Türkiye'nin uluslararası konumunu güçlendirmeyi planlayan Özal'ın bu hamlesi ne yazık ki beklendiği kadar çabuk sonuç vermedi. 1992 yılında Müsteşar Sönmez Köksal'la başlayan açılım hamlesi bu dönemde tırmanışa geçen bölücü terör nedeniyle arzu edilen şekilde gerçekleşmedi. Bölücü teröre karşı yürütülen mücadelede etkin bir rol oynamak isteyen MİT'in bu çalışma kapsamında kurduğu ilişkiler ağının Susurluk Kazası'yla ortaya çıkması kurumun saygınlığını gölgeledi. Bu sarsıntının ardından gelen 28 Şubat askerî darbesi kurumun yeniden içeriye odaklanmasıyla sonuçlandı.
 <br/>
 <br/>
 1990'lı yılları kayıp yıllar olarak tanımlayan MİT eski mensubu Mahir Kaynak MİT'in iç istihbarata odaklı istihbarat anlayışının hem kurumlar arasında çatışmalara neden olduğunun hem de kurumun asıl işi olan "millî güvenliğe yönelik istihbarat üretimini" durma noktasına getirdiğine dikkat çekiyor. ABD Harp Akademileri tarafından yayımlanan "Dünya Meselelerinin Kesişme Noktasında Türkiye'nin Stratejik Konumu" başlıklı çalışmada da vurgulandığı gibi, safların yeniden belirlendiği 90'larda Türkiye'nin önemi giderek artmaya başlamış, ülke kendi bölgesinde ve Yeni Dünya düzeninde önemli bir rolü olduğunu fark etmiş ancak buna uygun politikaları bir türlü hayata geçirmeyi başaramamıştı.
 <br/>
 <br/>
 ULUS DEVLET UYARISI NE ANLAMA GELİYOR?
 <br/>
 <br/>
 MİT Müsteşarı Taner "statükocu analizlerden" kaynaklanan bu perspektif kaymasının beraberinde tehlikeli sonuçlar getirdiğini vurgulayarak çok önemli bir tespitte bulunuyordu: "Bulunduğumuz dönem, gelecekte birçok ulus devlet ve milletin hızlı bir şekilde tarih maratonunu kaybetmeye başladığı süreci anlatacaktır. Bu devletler sadece gelişmemekle ve dünya yönetiminde söz sahibi olanlar arasına dâhil olmamakla kalmayacak, aynı zamanda birçoğu günümüz teknolojik devriminin ve küresel ekonominin rekabetine dayanamayıp ulusal egemenliklerini de büyük ölçüde yitireceklerdir." İstihbarat teşkilatının tepesindeki isme göre bu nedenlerden ötürü millî güvenlik ve millî-devlet yapısına yönelen tehditleri iyi algılayabilmek, ülkenin karşı karşıya olduğu fırsatları ve tehditleri doğru analiz edebilmek için istihbaratın öneminin hiç olmadığı kadar artmıştı.
 <br/>
 <br/>
 Türkiye'nin içinde bulunduğu coğrafya itibariyle Balkanlar, Kafkaslar ile Ortadoğu'nun arasında "bir iç hat" pozisyonunda olduğunu kaydeden Taner bu pozisyonun kademeli olarak Orta Asya'ya açılan alanlarla bağlantılı olduğunu hatırlatıyor ve ekliyordu: "Bu üç bölge ve Orta Asya, birçok bakımdan küresel politikaların ve 'rol' savaşlarının belirli açılardan yoğunlaştığı alanlardır. Dolayısıyla yeni sorun ve tehditler doğrultusunda 21. yüzyılda doğuya doğru genişleyen dinamik bir alan söz konusu olmakta ve bu durum Türkiye'nin gittikçe genişleyen bir alanda merkezî pozisyon kazandığını/kazanacağını göstermektedir."
 <br/>
 <br/>
 MİT Müsteşarı Emre Taner harita, rejim belki de sınır değişiklikleriyle sonuçlanacak bir sürece dair uyarılarda bulunurken Türkiye'nin izlemesi gereken yola dair de önemli ipuçları veriyordu. "Bu süreç içinde, Türkiye, gerek stratejik gerekse jeopolitik önemi nedeniyle kendisini hiçbir zaman olayların akışına bırakma ya da 'bekle-gör-tavır al' taktiği ile sınırlama lüksüne sahip değildir. Uluslararası sistemi ayrıntılı ve isabetli bir tanımlama ile (kendi konumu ile ilgili) taktik, stratejik ve yüksek stratejik tutumlara sahip olmak zorundadır. Yalnız savunma pozisyonunda olmak Türkiye'yi haiz şartlar nedeniyle kabul edilemez bir davranış olacaktır. Bu nedenle de Türkiye tüm kartlarını/avantajlarını maksimum düzeyde bir verimlilikle değerlendirmek durumundadır. Elbette bunu gerçekleştirebilmesi hiç de kolay değildir. Türkiye için güçlü bir ekonomi, kusursuz bir dış politika ve caydırıcı bir askerî yapılanma şeklinde adlandırabileceğimiz çok sağlam üç ayağa sahip olmak bir zorunluluk olarak karşımıza çıkmaktadır. Bu üç ayağın ifade edilen özellikleri içinse güçlü, dinamik, etkin, esnek, hareket kabiliyeti yüksek ve yaratıcı bir istihbarat yapılanmasına ihtiyaç vardır."
 <br/>
 <br/>
 40 yıldır görev yaptığı MİT'te kilit görevler üstlenmiş deneyimli bir istihbaratçı olan Taner'in bu açıklamaları kamuoyunda ciddi anlamda makes buldu. Taner'in "ulus devlet" konusundaki uyarıları ile "aktif politika" önerisi kamuoyunda tartışmaları da beraberinde getirdi. Ulusalcı çevrelere göre MİT Müsteşarı'nın bu açıklamaları hükümete yönelik bir dizi eleştiri hatta "uyarılar" taşıyordu. Susurluk Araştırma Komisyonu üyelerinden Fikri Sağlar da Müsteşar'ın açıklamalarının hükümeti hedef aldığını düşünenlerden. Susurluk sürecinde kurumun Alaattin Çakıcı, Abdullah Çatlı, Mahmut Yıldırım gibi isimlerle  ilişkisini sert bir dille eleştiren Sağlar, MİT'in bugün gelinen noktada eskisinden farklı bir yapıya sahip olduğunu anlatarak sözlerini şöyle sürdürüyordu: " MİT sadece istihbarat toplamayan, aynı zamanda analiz de yapan  Sayın Müsteşar'ın Türkiye'nin üniter devlet yapısının tehlikede olduğunu beyan eden açıklamalarının hem topluma hem de hükümete yönelik mesajlar taşıdığını düşünüyorum."
 <br/>
 <br/>
 Yenişafak gazetesi yazarı Fehmi Koru ise MİT Müsteşarı'nın açıklamalarının hükümeti hedef aldığına ilişkin sözlere "Metin, hemen her paragrafıyla, AK Parti hükümetinin dünyayı algılama ve Türkiye'yi o algıya uygun konuşlandırma çabalarıyla örtüşüyor." diyerek itiraz ediyordu. "Türkiye'nin güçlü bir ekonomiye sahip olması, çok yönlü bir dış politika izlemesi ve Türk Silâhlı Kuvvetleri'nin dosta güven veren, düşmanı caydıran bir güç olması hükümetin de temel politikası... 'Böyle bir açıklamayı MİT neden yaptı?' sorusunun bir tek cevabı olabilir: İkili görüşmelerde ve MGK toplantılarında MİT yetkilileri tarafından dile getirilmiş değerlendirmelerin kamuoyuyla da paylaşılmasının Başbakan Tayyip Erdoğan tarafından bizzat arzu edilmesi..."
 <br/>
 <br/>
 ÖNCELİK ARTIK DIŞ İSTİHBARAT OLACAK
 <br/>
 <br/>
 Sabah gazetesi yazarı Fatih Altaylı da bu konuda Koru'yla hemfikir.  "MİT Müsteşarı, 'Türkiye'de ulus devlet tehlikede' diyerek 'taze güçleri göreve' çağırmıyor. Bir tespit yapıyor. Zaten "Ulus devlet tehlikede" falan da demiyor, "Ulus devletler tehlikede" diyerek global bir durum değerlendirmesinde bulunuyor. Benim anladığım Emre Taner'in demek istediği şu: 'Türkiye çevresindeki hareketliliğe seyirci kalamaz. Kalırsa ulus devletleri bekleyen tehlikelere maruz kalır.'"
 <br/>
 <br/>
 Yazar Ali Bayramoğlu'na göre ise ortada bir eleştiri olduğu gerçek ancak eleştiri oklarının gönderildiği adres hükümet değil. "MİT Müsteşarı'nın açıklamaları dünya ve bölgemizde yaşanan değişimler ile Türkiye'nin resmî politikaları arasındaki kopukluğa işaret etmektedir." diyen Bayramoğlu sözlerini şöyle sürdürüyordu: "MİT Müsteşarı bu tutumuyla bir taraftan devletin temel stratejilerinde ve strateji üretme mekanizmalarında değişim gerektiğini ifade ederken diğer yandan gerek istihbarat gerekse stratejik üretim açısından askerî otoritenin konumunu üstü kapalı bir şekilde eleştirmektedir."
 <br/>
 <br/>
 Türk istihbaratının en tepesindeki isim olan Taner'in açıklamalarında altını çizdiği "istihbaratın artan önemi" uluslararası ve bölgesel hesaplaşmaların tam merkezinde yer alan Türkiye'nin "Yeni Büyük Oyun" da taşeron değil, aktör olma çabasının bir göstergesi olarak değerlendiriliyor. Konuyla ilgili değerlendirmelerde bulunan bir istihbarat yetkilisi Müsteşar'ın ortaya koyduğu vizyonun kurumda yaşanan paradigma değişiminin ilanı olduğunu ifade ediyor. Metnin geneline bakıldığı vakit iç tehditlere hiç değinilmeden küresel bir durum değerlendirilmesi yapıldığına dikkat çeken yetkili bu durumu "MİT artık içeride istihbarat toplayan eski MİT olmaktan kurtulup, Türkiye'nin hayati çıkarları için mücadele edebilecek bir güç hâline geleceğinin sinyalini vermektedir. Kurum uzun süredir tartışma konusu olan iç istihbarat eksenli bir çizgiden dünyaya meydan okuyabilecek küresel ölçekte bir servise geçeceğinin sinyallerini vermektedir." sözleriyle değerlendiriyor.
 <br/>
 <br/>
 MİT'in sadece dış istihbarata odaklanması aslında çok uzun zamandır kamuoyunda tartışılıyor. Sadettin Tantan'ın İçişleri Bakanlığı döneminde gündeme gelen bu öneri MGK toplantılarında bile gündeme getirilmesine karşın bir türlü hayata geçirilemedi. Projenin mimarı olan Tantan bu konudaki ısrarını sürdürüyor: "Kolluk istihbaratı dediğimiz suç ve suçun önlenmesine yönelik istihbaratı polis ve jandarma gerçekleştirebilir. MİT ise millî güvenlik istihbaratı dediğimiz ülke güvenliğine yönelik stratejik istihbarata odaklanmalıdır. Sermaye, mal ve insan hareketlerini izlemenin giderek imkânsız hale geldiği bir dönemde stratejik istihbarat ülke güvenliği için artık hayati önem kazanmıştır ve MİT'in de iştigal sahası artık bu olmalıdır."
 <br/>
 <br/>
 Yeni bir vizyon ve paradigmanın işaret fişeği olarak kabul edilen bu açıklamanın ne zaman ve nasıl hayata geçirileceği ise zaman içinde ortaya çıkacak.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-19155-34-mitin-yeni-vizyonu-istihbarat.html), [web.archive.org (arşiv bağlantısı)](http://web.archive.org/web/20101204055418/http://www.aksiyon.com.tr:80/aksiyon/haber-19155-34-mitin-yeni-vizyonu-istihbarat.html)
