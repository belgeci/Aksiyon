# Başbakanlık krize talip

*Ufuk Hiçyılmaz 2005.05.02*

<div>
 <p>
  <font>
   Milli Güvenlik Kurulu tarafından yürütülen “psikolojik harbi” İçişleri Bakanlığı’na devreden hükümet, yeni bir kanunla “kriz yönetimini” de sivilleştiriyor. Düzenleme ile MGK bünyesindeki Topyekûn Savunma Sivil Hizmetleri Başkanlığı yerine başbakana bağlı Türkiye Acil Durum Yönetimi Genel Sekreterliği kuruluyor.
   <br/>
   <br/>
   Temmuzda ülke genelinde iyice yükselen hava sıcaklığı Ankara’da, özellikle de Eskişehir yolu üzerindeki görkemli binada daha fazla hissediliyordu. Milli Güvenlik Kurulu (MGK) Genel Sekreterliği’nde sıcak saatlerin yaşanmasının sebebi Avrupa Birliği uyum sürecinde hazırlanan bir dizi kanun tasarısının TBMM’ye sevk edilmesiydi. 24 Nisan 1933’te Atatürk’ün emriyle “Yüksek Müdafaa Meclisi ve Umumi Katipliği” adıyla tesis edilen kurumun 70 yıllık tarihinde ilk kez bir sivil tarafından yönetilmesi gündeme gelmişti. Bu durum Ankara’daki harareti daha da artırıyordu. MGK’nın yetkilerinin sınırlandırılmasını da içeren yasal düzenleme 7 Ağustos 2003 tarihinde Resmi Gazete’de yayımlanarak yürürlüğe girdi. Genel sekreterin başbakan tarafından atanması ve kurumun sahip olduğu geniş yetkilerin sınırlandırılmasıyla MGK’nın Türk siyasetindeki etkin rolü sona erdi.
   <br>
    <br>
     ‘Derin devlet’in kriz yönetimi merkezi
     <br>
      <br>
       Her askeri darbe sonrası yetkileri ve hareket alanı daha da genişleyen MGK’nın yeni düzenlemelere bağlı olarak bünyesindeki bazı hizmet birimleri de kapatıldı. Toplumla İlişkiler Başkanlığı ile Topyekûn Savunma Sivil Hizmetleri Başkanlığı lağvedilerek, yetkileri Başbakanlık tarafından belirlenen kurumlara devredildi. Daha önce MGK’ya bağlı Toplumla İlişkiler Başkanlığı tarafından yürütülen psikolojik harekât faaliyetleri bugün İçişleri Bakanlığı uhdesinde sürdürülüyor. Yine MGK’nın ana birimlerinden Topyekûn Savunma Sivil Hizmetleri Başkanlığı’nın faaliyetlerinin de Türkiye Acil Durum Yönetimi Genel Sekreterliği tarafından yürütülmesi için Başbakanlık uzmanları bir dizi çalışma yürütüyor.
       <br>
        <br>
         Topyekûn Savunma Sivil Hizmetleri Başkanlığı savaş, savaş gerektiren ve savaş sonrası hallerde ilgili planları yapmak ve uygulanmasını sağlamak, sivil savunma faaliyetlerini koordine etmek ve bu faaliyetlerin ülke düzeyinde koordineli, etkili ve yeterli gerçekleşmesini sağlamakla görevliydi. Oldukça masum amaçlar için faaliyet gösteren bu kurumun lağvedilerek doğrudan başbakana bağlı Acil Durum Yönetimi Genel Sekreterliğinin kurulması acaba ne anlama geliyordu?
         <br/>
         <br/>
         Bu sorunun cevabını bulmak için Türk siyasi hayatına damgasını vuran 28 Şubat 1997 tarihli MGK toplantısına geri dönmek lazım. İktidarı paylaşan Necmettin Erbakan ve Tansu Çiller liderliğindeki Refah-Yol hükümetini istifaya götüren “Şubat Süreci” Cumhuriyet tarihinin büyük psikolojik harekâtlarından birisi olarak tarihe geçti. Seçimle iktidara gelen bir hükümeti, ‘12 Mart Muhtırası’ndan sonra ikinci kez görevden çekilmeye mecbur bırakan bu sürecin hükümetin istifası ile sona ermesi bekleniyordu. Siyasi iktidardan rahatsızlık duyan askerlerle problem yaşamama çabasındaki hükümetin “28 Şubat” öncesinde yürürlüğe koyduğu bir yönetmelik aslında krizi açıkça haber vermişti.
         <br/>
         <br/>
         Bu, 9 Ocak 1997’de Resmi Gazete’de yayınlanarak yürürlüğe giren Başbakanlık Kriz Yönetim Merkezi Yönetmeliği idi. Yaşanacak muhtemel felaketlerden ziyade siyasi depremlere vurgu yapan yönetmelikte merkeze “krizlerin önlenmesi, ortadan kaldırılması veya milli menfaatler doğrultusunda sona erdirilmesi maksadıyla Genelkurmay Başkanlığı, ilgili bakanlık, kurum ve kuruluşlar arasında koordinasyon, işbirliği, sürat ve etkinlik sağlayarak krizin en az zararla ve milli menfaatlerimiz doğrultusunda atlatılmasını sağlama” görevi veriliyordu. Fakat, burada gözden kaçırılan önemli bir cümle vardı: “Başbakanlık Kriz Yönetim Merkezi, krizle ilgili hususları çözümlemek ve krizi sona erdirmek üzere Başbakanlık sorumluluğunda Milli Güvenlik Kurulu Genel Sekreterliği bünyesinde teşkil edilen merkezdir.”
         <br/>
         <br/>
         Başbakanlık Kriz Yönetim Merkezi Yönetmeliği’ne göre, ülkeye yönelik dış tehditler ve anayasa ile kurulan hür demokrasi düzenini ortadan kaldırmaya yönelik yaygın şiddet hareketlerine ait ciddi belirtilerin ortaya çıkması veya şiddet olayları nedeniyle kamu düzeninin bozulması ve doğal felaketler halinde merkez devreye giriyordu. Kriz Yönetim Merkezi, kriz emarelerinin belirmesi ve başlaması ile birlikte ilgili organlardan birinin (MGK, Bakanlar Kurulu, ilgili bakanlıklar, MGK Genel Sekreteri ve Başbakanlık Müsteşarlığı) teklifi ve başbakanın direktifiyle faaliyete geçecek şekilde yapılandırılmıştı. Ancak, “Başbakanlık Kriz Yönetim Merkezi Sekretaryası, bu yönetmeliğin yayımlanmasını müteakip Milli Güvenlik Kurulu Genel Sekreterliği Topyekûn Savunma Hizmetleri Başkanı başkanlığında çekirdek olarak Milli Güvenlik Kurulu Genel Sekreterliği nezdinde kurulur ve çalıştırılır.” deniyordu.
         <br/>
         <br/>
         Başbakanlık, taslak hazırlıyor
         <br/>
         <br/>
         Yönetmelik, kısaca kriz yönetiminin sorumluluğunu MGK’ya veriyordu. Yönetmeliğin 6/d maddesi, kriz önlenemezse ya da tırmanma eğilimi gösterirse, duruma göre, olağanüstü hal, sıkıyönetim, seferberlik ve savaş hallerinden birinin ilan edilmesini ilgili mercilere önerme yetkisini, sekreterliğini MGK’nın yaptığı Kriz Koordinasyon Kurulu’na veriyordu. Ayrıca kriz halinde, kamu kurum ve kuruluşları ve özel kuruluşların bilgi, haber ve istihbaratı periyodik raporlarla Başbakanlık Kriz Yönetim Merkezi’ne iletme zorunluluğu getiriliyordu.
         <br/>
         <br/>
         Bu durum siyasi iradenin by-pass edilerek Anayasa’nın 119, 120, 122. maddelerinin çiğnenmesi anlamına geliyordu. Anayasa’nın üç ayrı maddesini çiğneyen bu yönetmelik anayasanın 6. maddesinde belirtilen “Hiçbir kimse veya organ kaynağını anayasanın almayan bir Devlet Yetkisini kullanamaz.” ibaresini de ezip geçiyordu.
         <br/>
         <br/>
         Başbakanlık’ta halen hazırlıkları süren Türkiye Acil Durum Genel Sekreterliği kanun taslağı “Şubat Süreci” ürünü olan bir diğer kurumun daha tasfiye edilmesini ve ülkenin normalleşmesini amaçlıyor. Taslağa göre, genel sekreterlik ülke güvenliğini ve halkın huzurunu etkileyecek ölçekteki doğal ve insan kaynaklı afetler, terör, iç ve dış tehditler, ağır ekonomik bunalım, tehlikeli ve salgın hastalıklar, iltica ve nüfus hareketleri gibi durumlardan, seferberlik ve savaş hali durumuna kadar olan her türlü olağandışı olayla ilgili acil durum yönetiminin ülke düzeyinde etkin bir şekilde gerçekleştirilmesi için önlem alacak. Koordinasyon görevini üstlenecek, sivil-asker işbirliğinin esaslarını belirleyerek politikalar üretecek ve uygulayacak.
         <br/>
         <br/>
         Genel sekreterlik dağınık haldeki acil durum yönetimini tek elde toplamak, birimler arasındaki koordinasyonu sağlamak ve müdahale gücünü artırmak için doğrudan Başbakan Recep Tayyip Erdoğan’a bağlanıyor. ABD’deki Federal Acil Durum Yönetim Ajansı modeli örnek alınarak hazırlanan taslağa göre, sekreterlik ayrı bir bütçeye sahip olacak ve ülkedeki tüm il ve ilçelerde örgütlenecek. Merkezin genel sekreteri bizzat başbakana karşı sorumlu olurken, genel sekreterliğin danışma kurullarıyla alanları belirleniyor.
         <br/>
         <br/>
         Genel sekreterliğin ana hizmet birimleri, risk, zarar azaltma, hazırlık ve iyileştirme, müdahale ve acil durum yönetimi merkezi, itfaiye hizmetleri, eğitim, tatbikat hizmetleri ve standartları, uluslararası ve sivil toplum ilişkileri stratejik planlama, değerlendirme ve bilgi teknolojileri, kaynak planlaması ve yönetimiyle güvenlik ve sivil asker işbirliği başkanlıklarından oluşacak. Bu birimler acil durumlar dışında da faaliyet gösterecek.
         <br/>
         <br/>
         Acil Durum Genel Sekreterliği, itfaiyelerin standartlarını da belirleyecek, bu hizmetlerin desteklenmesi ve denetlenmesiyle ilgili düzenlemelerden de sorumlu kabul ediliyor. Sekreterlik, ana hizmet ve görevleriyle ilgili konularda Genelkurmay Başkanlığı, bakanlıklar, kamu kurumları, üniversiteler, yerel yönetimler, sivil toplum kuruluşları ve özel sektörle işbirliği ve koordinasyon sağlamakla da yetkili ve sorumlu olacak. Kurumun personeli sözleşmeli personelden oluşacak. Kurum, İhale Kanunu’na tabi olmayacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2249 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21085), [web.archive.org (arşiv bağlantısı)](http://web.archive.org/web/20060524083722/http://www.aksiyon.com.tr:80/yazdir.php?id=21085)
