# "Haydi Ahiler mezat başına!"

*Abuzer Akbıyık 1995.07.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güneydoğu Anadolu'nun en esrarlı şehirlerindendir Şanlıurfa. Binlerce yıllık medeniyetin izlerini taşıyan Şanlıurfa'nın çarşıları da kendine mahsustur. Ahilik geleneği halen bütün canlılığıyla yaşanır Şanlıurfa'nın çarşılarında. Sabah duayla açılan çarşılarda dellallar malı mezada çıkarır.
  </font>
 </div>
 <div id="newsText">
  <font class="detail-text">
   Bir ustanın yanında çıraklıktan yetişen esnaf da istediği gibi davranamaz çarşıda. Uymak zorundadır çarşının töresine, esnaflığın terbiyesine. Yoksa çarşının heyeti, şeyhi (başkanı)  kesiverir hemen cezasını Ahilik usulünce. Dürüstlük, yardımlaşma, takdir edilene kanaat esastır bu çarşılarda.
   <br/>
   <br/>
   Şanlurfa'nın binlerce yıllık medeniyetin esrarengiz havasını taşıyan çarşılarında kendi kültürümüzün süzgecinden süzülüp gelmiş bir esnaf geleneği olan Ahilik halen sürüp gitmektedir. Bu çarşılardaki esnaf misarfirperverdir, müşterileri acı kahve (mırra) veya çay içirmeden bırakmaz. Sempatik, cana yakın ve dürüsttür.
   <br/>
   <br/>
   Urfa çarşılarında esnaf, ustaçırak geleneğine göre yetişir. Babası çocuğunu aynı meslekten bir ustanın yanına "Eti senin kemiği benim" diye bırakır. Usta, çocuğa babasından daha yakındır. Mesleği ile ilgili inceliklerle birlikte hayattaki birçok muaşeret kuralını da ustasından öğrenir. Askere gidip geldikten sonra ustasının öğrettiği kurallar çerçevesinde mesleğine kendi başına devam eder. Kendisi usta olsa dahi ustasını gördüğünde hürmette kusur etmez. Her gördüğünde elini öper ve hayır duasını alır.
   <br/>
   <br/>
   ÇARŞILAR IDARESIZ DEĞIL
   <br/>
   <br/>
   Her çarşıda esnafın ileri gelenlerinden oluşan bir heyet ve bu heyetin bir başkanı (Şeyhi) vardır. Iş ahlakına, çarşının kurallarına uymayanlar bu heyet tarafından cezalandırılır. Bu yöredeki esnafın çoğu gün kazanıp gün yer, sabah erken gelir, akşam ikindiden sonra dükkanını kapatır. Akşam ezanında hemen hemen açık dükkan bulamazsınız.
   <br/>
   <br/>
   Şanlıurfa'da gelenek ve göreneklerin halen canlı olarak yaşatıldığı çarşıların başında Halıcı Pazarı (Sipahi Pazarı) gelir. Dört kapılı Halıcı Pazarı'nın bir kapısı neçek ve dokuma işlerinin satıldığı Bedesten'e çıkar. Bir kapısı Isotçu Pazarı'na, bir kapısı Eskici Pazarı'na, bir kapısı ise Sobacı Pazarı'na çıkar. Çarşıda halı, kilim ve diğer ev sergileri ile kürkten yapılmış giyim eşyaları alınıp satılır. Esnafın bir başkanı (şeyhi) bir de idare heyeti vardır. Alışverişler belirli kurallara göre yapılır çarşıda. Bu kurallara uymayanlar idare heyeti ve şeyh tarafından çeşitli cezalara çarptırılır.
   <br/>
   <br/>
   Halıcı Pazarı'nda gün, esnaf ve halıları sırtında gezdirerek satan delalların katıldığı "dua töreni"yle başlar.
   <br/>
   <br/>
   Halıcı Pazarı'nın dua geleneğini pazarın halen Dellalbaşı olan yetmiş yaşlarındaki Hacı Reşit Beyazatlı'nın tatlı Urfa şivesiyle konuşmalarından dinleyelim isterseniz:  "Bu çarşı bildiğimiz kadarıyla 600 küsür senelik, ben de küçük yaşımdan beri bu esnafın içindeyim. Halıcı pazarında alışveriş her sabah dua ile açılır. Dellalbaşı dua etmek üzere "Haydi kardeşler mezat başına" diyerek dellalları çarşının girişine çağırır. Yanlarında da esnafın şıhı vardır.
   <br/>
   <br/>
   DUAYLA AÇILIYOR HAN
   <br/>
   <br/>
   Dellalbaşı ellerini kaldırarak yüksek sesle duaya başlar: 'Evvela, Eûzübillahimineşşeytanirracim Bismillahirrahmanirrahim. Ehli iman ve ehli Islam ervahı şerifleri içün, Allah rızası içün inayeti'l Fatiha...' Hazır bulunanlar Fatiha suresini okuduktan sonra duaya devam eder: 'Yarabbi Herleri fethedesen, şerleri defhedesen, münkır, münafık zalımın şerrinden hefzemin edesen. Gözedin kefili, almadan parasını vermeyin malı, hercı unutmayın, cümleten hayırlı işler."
   <br/>
   <br/>
   Bu duadan sonra mezat başlar. Malını satmak üzere pazara getirmiş olanlar, orada bulunan bir esnaf aracılığıyla bir dellala vererek satılığa çıkarır. Malını sattıracak kişi yabancıysa hırsızlık veya diğer hususlara karşılık mal satışa çıkarılmadan bir kefil istenir. Kefil gösterebilirse mal mezada çıkar. Satılacak mal büyüklüğüne göre bir ya da iki dellal tarafından, sırta alınarak tüm pazar esnafına duyurulur. Dellal, malı görmek isteyen esnafın önünde yere açar, kusuru varsa haber verir. Esnaftan birisi mala kapı açar, yani ilk fiyatı söyler. Diğer esnaflar da fiyat belirtirler. Malın "çilesi dolunca", yani artık daha yüksek para söyleyen kalmadığında, kim en fazla para söylemişse mal onda kalır. Dellal malı o kişiye vermeden diğer para söyleyenlere uğrayıp "Malı filan kişiye bu kadara indiriyem" der. Yine de artıran olmazsa mal sahibine "Malını şu kadar paraya, şu kişiye satırem. Ne dirsen?" diye danışır. Bu şekilde yapılan satıştan %5 dellaliye ve %5 belediye harcı alınır.
   <br/>
   <br/>
   Halıcı Pazarı'nda kurulan mezattan mal almak isteyen kişi eğer çarşı esnafı değilse fiyat teklif edemez. Bir esnafın yanında oturur, esnaf malı alacak kişinin adına para söyler ve malı o kişi adına alır, ancak bu hizmet karşılığında para alamaz.
   <br/>
   <br/>
   KANAAT HAZINESI
   <br/>
   <br/>
   Buradaki esnaf arasında dürüstlük ve kanaatkarlık esas olduğu için, malın kendisine maliyeti müşteriye aynen söylenir. "Ben malı şu kadara aldım, sen ne kadar veriyorsan ver"der. Müşteri de günün şartlarına göre uygun bir kâr vererek malı alır.
   <br/>
   <br/>
   ESNAF TERBIYESINE UYMAYANA CEZA
   <br/>
   <br/>
   Halıcı Pazarı'nda malın satışı, paranın alınışı, mala para söylenişi gibi hususlar belirli kurallara bağlıdır. Bu kurallar herhangi bir dellal veya esnaf tarafından ihlal edilirse, Esnaf Idare Heyeti aracılığıyla çarşının şeyhi o kişinin "harcını keserek" ceza verir. Harcının kesilmesi demek, harcının kesildiği gün kadar kendisine dellal tarafından mal getirilmemesi demektir. Böylece hem kazançtan mahrum olur, hem de çarşı halkı arasında mahcup duruma düşer. Daha ağır bir suçlarda dükkan kapatma cezası dahi verildiği olur. Dellalın da, harcı kesilen esnafa mal götürmemesi gerekir. Bu kurala uymazsa şeyh, dellala ceza vererek birkaç gün mal sattırmaz.
   <br/>
   <br/>
   Dellalbaşı Hacı Reşit Beyazatlı'nın naklettiğine göre yakın zamanda şöyle bir hadise olmuş: Mezatta bir halı geziyormuş. Müşterinin biri, esnafın yanına oturup bu malı kendisine almasını söylemiş. O esnaf da o halıya para söylemiş. Halı en fazla fiyatla kendisinde kalınca halıyı alarak müşteriye teslim etmiş. Sonradan mezatta satılan ve esnafın para söylediği malın yine o esnafa ait olduğu anlaşılmış. Halbuki esnaf kendi malına para söyleyemez, çünkü malın fiyatını haksız olarak yükseltmiş olur. Bunun üzerine o esnafın şeyh tarafından onbeş gün harcı kesilmiş.
   <br/>
   <br/>
   Malı satan dellal ve satıcı malın eskiliğini, yırtık, yanık gibi arızalarını söylemek zorundadır. Malın kusurunu bilerek mezata katılanlar satış gerçekleşirse bundan vazgeçemezler. Malı almaktan kaçınırsa cezalandırılır.
   <br/>
   <br/>
   IMRENDIREN YARDIMLAŞMA
   <br/>
   <br/>
   Esnaf arasındaki dayanışma ve yardımlaşma imrendirecek düzeydedir. Eğer içlerinde muhtaç duruma düşen varsa gözetilir, giydirilir, evinin ihtiyaçları karşılanır. Bir ihtiyaç olduğunda şeyhin emri ile hemen esnaftan para toplanır. Yine yılın belirli günlerinde "tirit" denen yemek pişirilerek fakir fukara doyurulur.
   <br/>
   <br/>
   Tarihte ticari hayatımızı şekillendiren, onu alış veriş ameliyesinin tüm çirkeflerinden temizleyerek hem tüketiciyi, hem de üreticiyi korumuş ahilik geleneğinden bütün ticaret ehlimizin alması gereken dersler yok mu?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-188-34-haydi-ahiler-mezat-basina.html), [web.archive.org (arşiv bağlantısı)](http://web.archive.org/web/20140113215817/http://www.aksiyon.com.tr:80/aksiyon/haber-188-34-haydi-ahiler-mezat-basina.html)
