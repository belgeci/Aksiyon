# Çileye dönüş

*Murat Gezer Bilinmeyen-tarih*

<div>
 <p>
  <font>
   Yıllarca terörden çok çektiler. Çocuklarını dağlara; koyunlarını, ineklerini kurşunlara verdiler. Kaçtılar oralardan. Terör bitmeye yüz tuttu. Onlar da köylerine dönüp, “bir kez daha  denemeye”karar verdi. Fakat binbir çile onları bekliyordu yine
   <br/>
   <br/>
   Köyün adı Şaklat. Diyarbakır’a bağlı. Yok olmaya direnebilmiş evlerin ayakları titriyor. Olağanüstü terör günlerini bütün bölge gibi bu köyün de yaşadığını haykıran yıkık evlerden geriye kalan yarım duvarlar ve enkaza gömülmüş mertekler çile anlatıyor. Burnundan sümük eksik olmayan kirli yüzlü çocukların çoğu yalınayak; kışın soğuğuna, yazın sıcağına aldırmaz o ayaklar. Bu, genetik bir özelliktir sanki bölgenin bütün çocuklarında. Çileyi anlamaya henüz yaşları yetişmiyor. Sabır abidesi kadınlar var; duvarları isli, sıvasız evlerin önüne kurulmuş, kırık leğenlerde çamaşır yıkayan.
   <br>
    <br>
     Erkeklerin bazıları, köyüne geri döndüğünde bulabildiği bir parça arazisinin üstünde çalışıyor. Bir kısmı yeniden koyunlar, keçiler edinmiş; onları yaylıma götürüp getiriyor. Ekserisi ise duvar diplerine dikilip ellerinde sigara veya tesbihle, soran ve anlamayan bakışlarla etrafı süzüyor. Ne şehirli olmuş, ne de köylü kalabilmiş insanların ikilemi var yüzlerinde. Yüzlerdeki soru açık: “Benim yerim neresi?”
     <br>
      <br>
       Devlet yardım etsin ya da kim tutacak elimizden?
       <br>
        <br>
         Şaklatlılar, terör yüzünden canlarını dışarıya zor atıp etrafa saçıldıktan sonra, göçtükleri kentlerde akraba ve tanışların yardımıyla başlarını sokabilecek baraka evler edinmiş. Çoğunluğu iş bulamayıp seyyar satıcılık yapmış, kadınlar evlere temizlik için gitmişler, çocuklar boyacılık yapmış. Çektikleri geçim çilesi umurlarında olmayan şehirli cici insanların hor bakışları altında yaşamak onların yüreğini en az terör kadar yakmış. Devlet 1999’da köye dönüş projesi başlatıp, gidenlere “köyünüze dönün, yardım edeceğim” çağrısı yapınca, seve seve bu çağrıya uymuşlar.
         <br/>
         <br/>
         Köye dönmüşler dönmesine ama eski günlerini de arar durumdalar şimdi. Evleri yakılan köylülere devlet yardımı sözü verilmiş. Fakat dönüş sonrası geçen iki yılda henüz bir gelişme yok.
         <br/>
         <br/>
         Özellikle terörün yoğun olduğu 1991—1995 yılları arasında Diyarbakır’da  köylerin yine terör belası yüzünden yakılıp boşaltılmasıyla kent  merkezleri yoğun göç almıştı. Terörden en çok nasibini alan  Diyarbakır’ın Kocaköy ilçesinin Şaklat köyü bunlardan sadece bir tanesi. 1999 yılının Ağustos ayından itibaren Valiliğin izniyle  köylerine dönen Şaklatlılar yine çok zor şartlar altındalar. Şehir hayatına bir türlü alışamadıklarını belirten Şaklatlı köylüler evlerine dönmenin buruk sevincini yaşadıklarını söylüyorlar. İhtiyar bir köylü, “Yakılan evlerin tekrar onarılması veya yeniden yapılması lazım. Elde avuçta birşey yok. Burada karnımızı zor doyuruyoruz. Tek umudumuz devletten gelecek yardım” diyor.
         <br/>
         <br/>
         Sekiz nüfusa bakıyor
         <br/>
         <br/>
         Esma Fidan (63), kocası Ömer Fidan’ı (69) 9 yıl önce kaybetmiş. Terörün yoğun olduğu dönemlerde kocasının 9 yıl önce dağda çobanlık yaptığı sırada öldürüldüğünü, onu katledenlerin kim olduğunu hâlâ bilmediğini söylüyor.
         <br/>
         <br/>
         “Bana PKK’lıların öldürdüğünü söylediler” diyor. Olayı gören çocukların anlattığına göre, dağda yanlarına gelen ve üzerlerinde askeri elbise bulunan kişiler (o günlerde terör örgütü elemanları da kamuflaj için sık sık askeri elbiselerle dolaşırlardı) koyunları istemiş, o da karşı çıkınca öldürmüşler.
         <br/>
         <br/>
         Hayat, Esma Kadın için o günden sonra daha da zor ve çileli  hale gelmiş. Terör mağduru binlerce kişiden biri Esma Kadın. Şaklat’ın ve Esma Kadın’ın hikayesi, birçok köyün, bu köylerdeki hemen hemen bütün ailelerin yaşadığından pek farklı değil. Bu yüzden, Esma Kadın’ın dramına “zoom” yapmanın, diğerlerine de izah getireceğini hesap ederek, devam edelim.
         <br/>
         <br/>
         Tam 8 nüfusa bakmak zorunda olan Esma Fidan’a devlet yardım yapmamış. Zaten terör olayları yoğunlaşınca evleri yakılmış ve şehre, Diyarbakır merkeze göç etmek  zorunda kalmışlar.  Diyarbakır’da 8 yıl boyunca kapıcılık ve başka türlü işlerde çalışmış Esma Fidan. Kıt kanaat geçinir olmuşlar.
         <br/>
         <br/>
         Gelin, bakımsızlıktan öldü
         <br/>
         <br/>
         Esma Fidan, çileli macerasını anlatmaya devam ediyor: “Valilik köye dönüşleri serbest bırakınca biz sevindik. Dönmek için başvurduk, izin çıktı. Ata ocağına geri döndük dönmesine de sevincimiz kursağımızda kaldı. Evimin yerinde yeller esiyordu, harabeye çevirmişler evi.  İlk zamanlar çadır verdiler bize. Sekiz başla girdim çadıra. Devlet de yardım sözü verdi. Fakat iki yıldır yardım görmedik.  Şimdi karnımızı zor doyuruyoruz. Evli oğlum Mehmet için valiliğe kaç kere iş bulmaya gittim, bulamadım.”
         <br/>
         <br/>
         Esma Kadın’ın tek odadan ibaret “evinde” sıkıntı bununla da sınırlı kalmıyor. Gelini hastalanıp, doktorsuzluk ve ilaçsızlıktan ölmüş. “Bir kutu ilaç alacak paramız bile yok” diyor gözü yaşlı kaynana. Geriye kalan üç öksüz şimdi onun omuzlarındaki yükü iki katına çıkartıyor.
         <br/>
         <br/>
         Odun taşıyor
         <br/>
         <br/>
         Bu kadar nüfusun karnını nasıl doyurduğunu soruyoruz Esma Kadın’a. Oğlu çok nadir olarak günübirlik işlere gidiyormuş. Kendisi de kışın soğuğunda oduna gidip birkaç kuruş kazanıyormuş.  Aklı ve gözü devletten her an gelmesini beklediği yardımda, iki lafının biri devletin uzatacağı el. Ama yine de devlet hiç yardım yapmamış değil. En azından bir odadan ibaret evini yapacak kadar yardım görmüş devletten. Sıvası, badanası, elektriği ve suyu olmayan bir ev. Tek gözlü ev her fonksiyonu görüyor, bütün hayatları burada dönüyor: Mutfak, yemek odası, 9 kişi için yatak odası, oturma odası...  Esma Kadın, bu tek odadan ibaret evi bulabildiği için “Allah’a şükür, bunu bulamayan da var, Allah olmayana versin” diyecek kadar kanaatkâr ve şükür sahibi.
         <br/>
         <br/>
         Dahası var. Terörden kaçarken geride bıraktıkları topraklarını işleyemiyorlar. Başkaları topraklar üzerinde fiili durum ortaya çıkarmışlar. Çocukların durumu daha da içler acısı. Esma Kadın, her karşılaştığına dert yanıyor: “Bunların okul yaşları geldi de geçti bile ancak parasızlıktan okutamıyorum, cahil yetişiyorlar. Devlet bunları görmüyor mu? Neden bize yardım eden yok? 1992 yılında yakılan köyümüzden şimdilerde eser bile yok. Bize bir çare bulsunlar.”
         <br/>
         <br/>
         Şaklat köyünün çiçeği burnunda muhtarı Hasan Yıldız, köylerinin 1994 yılından itibaren boş olduğunu ve 1999 yılında köye döndüklerini söylüyor. Köyün elektriğinin olduğunu ve su probleminin de kalmadığını öne süren  Yıldız, köy okulunun önümüzdeki sene içerisinde eğitim ve öğretime açılacağını söylüyor. Ancak diğer evlerin başına gelenden köyün okulu da nasibini almış; yanmış. Kullanılamaz durumda. Muhtar, okulun onarılacağını söylüyor fakat yeni bir okul yapmak daha az masraflı gibi görünüyor.
         <br/>
         <br/>
         Konuyu açtığımız Diyarbakır Valisi Ahmet Cemil Serhadlı, Şaklat köyü okulunun ihale sonucu bir müteahhide verildiğini ancak okulun yapımına henüz başlanılmadığını söylüyor. Okulun kullanılamaz halde olduğunu kabul eden Vali Serhadlı, en kısa zamanda bu sorunu da halledeceklerini belirtiyor.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12265), [web.archive.org (arşiv bağlantısı)](http://web.archive.org/web/20050302053520/http://www.aksiyon.com.tr:80/yazdir.php?id=12265)
