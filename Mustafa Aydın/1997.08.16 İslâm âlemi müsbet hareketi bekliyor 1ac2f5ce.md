# İslâm âlemi müsbet hareketi bekliyor

*Mustafa Aydın 1997.08.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçtiğimiz Temmuz ayının 11'inde Mısır'ın başşehri Kahire'de  bir ödül merasimi vardı.
  </font>
 </div>
 <div id="newsText">
  <font class="detail-text">
   Şubbanül Müslimin cemiyeti Risalei Nur konusunda açtığı yarışmada ilk on sırayı alan araştırmacılara ödüllerini veriyordu. Türkiye ve Mısır'ın seçkin simalarını bir araya getiren merasim aslında Risalei Nur'un muhabbet halkasının biraz daha genişlediğinin fotoğrafıydı bir anlamda.
   <br/>
   <br/>
   İlk kez 1985 yılında Kahire kitap fuarında sergilenen Risalei Nur Külliyatı son bir kaç yıldır Arapça olarak 8 cilt halinde Arap kamuoyuna arz edilmiş durumda. Mısır'daki bu önemli yarışma ve ödül merasimiyle ilgili olarak İhsan Kasım beyle görüştük. Risalei Nurların Arapçaya tercüme edilmesinde çok önemli hizmetleri olan İhsan Kasım bey, Şubbanül Müslimin cemiyetinin düzenlediği yarışmanın da jüri üyesiydi. İhsan Kasım bey, Risalei Nurlara olan ilginin her geçen gün daha da arttığına dikkat çekerken, teröre bulaştırılmaya çalışılan İslam görüntüsünden bütün İslam alemi gibi Mısırlıların da rahatsız olduğunu söylüyordu. Arap dünyası İslami hizmetler noktasında "üslup" sıkıntısı içinde bulunuyor. Bu umumi problemi çözme yolunda çare aramıyor da değiller. Risalei Nurlara olan ilgi de bu noktadan çok önemli.
   <br/>
   <br/>
   Şubbanül Müslimin cemiyetinin başkanlığını 13 yıl süreyle adalet ve ekonomi bakanlığı yapmış olan Hasan Abbas Zeki yürütüyor. 1996 yılının Şubat ayında açılan yarışmanın konularının muhtelif olduğunu söyleyen İhsan Kasım bey ana başlıklar olarak şu bilgileri veriyor: "Risalei Nur'un ümmetin uyanışındaki rolü, Bediüzzaman'ın İslam Birliği anlayışı, eğitim ve öğrenim alanındaki tesbitleri, nefis terbiyesi ve mü'minin iman noktasında takviyesi ve Risalei Nur'un İ'cazı Kur'an'a Bakışı."
   <br/>
   <br/>
   Radyo ve TV'den ilan
   <br/>
   <br/>
   Devlet radyosu ve televizyonundan ilan edilen yarışmaya ilgiyi artırmak ve daha geniş katılım sağlamak için Kahire, Tanta ve İskenderiye'de Risalei Nur ve Bediüzzaman konusunda konferanslar ve paneller düzenleniyor. Sonunda çoğunluğu akademisyen olmak üzere yazar, şair, öğrenci, gazeteci ve diğer mesleklerden 54 eser yarışmaya katılıyor.
   <br/>
   <br/>
   İhsan Kasım bey, jüri üyeleri arasında Ezher dekanlarından Prof. Dr. Muhyiddin esSafi, İslami Araştırmalar Fakültesi Dekanı Prof. Dr. Seyyid Abdüttevvab, Prof. Dr.Sami Afifi ve Prof. Dr. Abdülgafur Cafer gibi kıymetli alimlerin yer aldığını belirtiyor. İhsan Kasım bey, 54 çalışmanın büyük titizlikle incelendiğini ve belirlenen ortak kriterlere göre ayrı ayrı değerlendirmeye tabi tutulduğunu ifade ediyor. Birbirinden kıymetli çalışmalar üzerinde süren uzun değerlendirmeler sonucunda 10 eser ödüle layık görülüyor.
   <br/>
   <br/>
   Yarışmada birinciliği  Aynüşşems Üniversitesi doktora öğrencilerinden Tarık Çelebi "Risalei Nur'da İ'cazı Kur'an" konulu çalışmasıyla kazanıyor. İhsan Kasım bey, Ezher Üniversitesi Tefsir profesörlerinden Abdülgafur Cafer'in Tarık Çelebi'nin çalışmasına yüz üzerinden 100 not verdiğini söylüyor. Tarık Çelebi'yi hayrete düşüren ise Bediüzzaman'ın İşaratül İcaz eserindeki Arapçaya vukufiyeti.
   <br/>
   <br/>
   Ödül merasimine jüri üyesi alimler yanında Türkiye'den Bediüzzaman'ın talebelerinden Mustafa Sungur ve Mehmet Fırıncı ile birlikte Prof. Dr. Suat Yıldırım, Ezher Üniversitesi Şeyhi Prof. Dr. Seyyid Tantavi, Ezher Üniversitesi Rektörü Prof. Dr. Ahmet Ömer Haşim ve  daha bir çok ilim adamı katılıyor. Merasim sırasında bazı ilginç hadiseler yaşandığını da belirten İhsan Kasım bey, yarışma ikincisi Hatice enNebravi hanımın Bediüzzamanla ilgili rüyasını anlatırken duygulanıyordu.
   <br/>
   <br/>
   Hatice hanım bir gece daha önce hiç görmediği nurâni bir zâtı rüyasında  görür. Kim olduğunu bilmemektedir. Aradan günler geçer. Bir gün gazetelerde Bediüzzaman diye birinden bahsedildiğini görür. Merak eder Risalei Nur külliyatının tamamını elde eder. Çok etkilendiği eserleri daha yeni yeni okumaya  başlamışken yine bir rüya görür. Daha önce gördüğü nurâni zât yine gelmiştir. Bu kez onu tanır ve "Bu zat Said Nursi'dir" der. Bediüzzaman Hatice hanıma rüyâsında risaleler konusunda ders verir. İhsan Kasım bey dersin Arapça mı Türkçe mi olduğunu sorduğunda ise, ne Türkçe ne de Arapça olduğunu söyler. Hatice hanımın tabiriyle "Bediüzzaman'ın ruhundan kendi ruhuna bir şey naklolmuştur". Sanki bütün eserleri okumuş gibi hepsini biliyor hale geldiğini hissetmektedir. Öyle ki, daha sonra çalışması sırasında istediği ve aradığı her konuyu rahatlıkla bulur olmuştur. Bu noktayı İhsan Kasım bey de tasdik ediyor. Daha yarışmanın değerlendirme aşamasında Hatice hanımın çalışmasını incelerken aynı duyguya kapılmış ve şaşırmıştır. Çünkü bir çok konuyla ilgili olarak keşke şu risaleden de şurayı nakletseydi diye düşündüğü en ince meselelerin hepsinin nakledildiğini teker teker gördükçe halden hale girmiştir. Hatice hanım daha sonra Bediüzzaman'ı tarif eder. Başında üç çeşit sarık gördüğünü söyler. Biri delikli, diğeri yeşil ve bir başkası ise bembeyazdır. Bunların ne anlama geldiği kendisine sorulduğunda Hatice hanım, beyazın ehli sünnet ve cemaat, yeşilin kendisine hakikat ilmi verildiği anlamında, delik delik olanın da sahip olduğu fen ilimlerine delalet ettiğini söyler.
   <br/>
   <br/>
   Hatice hanım rüyadaki ders kısmı bittikten sonra susamıştır düşüncesiyle şerbet ikram etmek ister. Bediüzzaman'ın talebelerinden birisi bu teklifi, "Üstad öyle bir şerbet içmiş ki, hiç susamaz!" sözleriyle karşılayınca vazgeçer. Hatice hanımın ilginç hatırası burada bitiyor ancak İhsan Kasım beyin hatırası ise yarışma sonrası döndüğü Türkiye'de, Isparta'da tamamlanacaktır. Yıllardır Risalei Nur ve Bediüzzaman konusunda sayısız çalışmalar yapmasına rağmen onun üç sarık sardığını bilmediğini söyleyen İhsan Kasım bey bu hadiseyi Said Nursi'nin talebelerinden Bayram Çalışkan'a sorduğunu anlatıyor. Ondan, "Evet, doğrudur. Üstadın aynen üç sarığı vardı ve onları sarardı" cevabını alınca tarifi imkansız duygulara kapılıyor.
   <br/>
   <br/>
   Hatice enNebravi'den geçtiğimiz hafta içinde bir mektup geldi İhsan Kasım beye. Hatice hanım selam, teşekkür ve tebrik faslından sonra şöyle yazıyordu: "Aramızdan sadece bedeniyle ayrılan o sevgili İmam, kendisi için 'Eski Said', 'Yeni Said' tabirlerini kullanmış. Cenabı Hakkın fazlı keremiyle rûhen onunla tanıştıktan ve te'lifatı olan Risalei Nurları okuduktan sonra ben de kendimi 'Yeni Hatice' olarak tavsif ediyorum".
   <br/>
   <br/>
   Bediüzzaman ve İslam Birliği
   <br/>
   <br/>
   Yarışmada 3. olan Tarık Abdülcelil'in inceleme konusu İslam Birliği. Tarık geçtiğimiz günlerde İstanbul'daydı. Risalei Nur konusundaki çalışmalarını Türkiye'de de sürdürüyor. Aksiyon dergisini de ziyaret eden Tarık Abdülcelil'in Risalei Nurlarla tanışması daha gerilere uzanıyor. Geçen sene Aynüşşems Üniversitesi Edebiyat Fakültesi Türkoloji Bölümünü bitiren Abdülcelil, Risalei Nurlardan lise 2. sınıfta Tabiat Risalesi vesilesiyle haberdar olmuş. İslam Birliği konusunun Mısır kamuoyunun en çok tartıştığı ve çözüm bulmaya çalıştığı bir konu olduğunu belirten Tarık, Risalei Nur'un İslam ümmetinin ihyası için bir plan hüviyetinde olduğunu söylüyor. Tarık Abdülcelil'in uzun ve yorucu çalışması süresince onu ziyarete gelen arkadaşları da masasındaki kitapları görünce merak etmişler. Öyle ya bir İslam alimi olacak, sekiz cildi dolduran eserleri olacak ve duyulmayacak. Bediüzzaman ismi onları da celbetmiş. Abdülcelil'in kütüphanesindeki risaleler birer birer azalırken, muhabbet halkasına yeni fertler dahil olmuş. Tarık Abdülcelil bu noktada ilginç bir anekdot veriyor. O da, kendisi hummalı bir tempo içinde çalışırken onu ziyarete gelen Tarık Çelebi'nin yarışmaya katılarak birinci olması.
   <br/>
   <br/>
   Görüştüğü tüm alimlerin neredeyse söz birliği etmişcesine, "Bize Risalei Nurları niçin bu kadar geç ulaştırdınız" dediklerini anlatan İhsan Kasım bey, "Mes'uliyetiniz çok büyük" serzenişine maruz kaldıklarını söylüyor. Yine bir alim, "Biz yıllardır İslam itikadı diye felsefe okutup duruyoruz, derhal iman ve itikad noktasında Risalei Nurları ders kitabı yapmalıyız" diyor ki oldukça çarpıcı. İhsan Kasım bey, Risalei Nur'un müsbet hareketinin alimler tarafından sancılar içindeki İslam alemi için kurtuluş reçetesi olarak görüldüğünü söylüyor. Tüm İslam alemi gibi Mısır da bu sıkıntıyı aşmanın yollarını arıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2881-isl%C3%A2m-%C3%A2lemi-musbet-hareketi-bekliyor.html), [web.archive.org (arşiv bağlantısı)](http://web.archive.org/web/20140530210218/http://www.aksiyon.com.tr:80/aksiyon/haber-2881-isl%C3%A2m-%C3%A2lemi-musbet-hareketi-bekliyor.html)
