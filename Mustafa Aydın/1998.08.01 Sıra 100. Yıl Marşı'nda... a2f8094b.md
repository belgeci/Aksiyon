# Sıra 100. Yıl Marşı'nda...

*Mustafa Aydın 1998.08.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhuriyet'in 75. yılı için Kültür Bakanlığı bir güfte yarışması açmış, katılan 199 eserin hiçbirini birinciliğe layık bulamamıştı. Bu çok ilginç bir sonuçtu.
  </font>
 </div>
 <div id="newsText">
  <font class="detail-text">
   Cumhuriyetin kuruluşunun üzerinden 75 koca yıl geçmiş ancak onu ifade/ihata edecek bir güfte bulunamamıştı. Bu aslında sessiz sedasız geçiştirilemeyecek bir skandaldı. 24 Nisan 1998 tarihli Hürriyet'te bu olayı duyuran Doğan Hızlan "O zaman 10. Yıl Marşı Cumhuriyet Marşı olsun" teklifini gündeme getirmişti. Kültür Bakanlığı da bu isteğe uyarak bilinen kararı almış, ardından gelen uygulamalar ise "İstiklal Marşı'na alternatif mi aranıyor?" sorularına sebep olmuştu.
   <br/>
   <br/>
   TRT'nin 5 Nisan'da duyurduğu ve son katılma tarihini 1 Haziran olarak açıkladığı 75. yıl Marş yarışmasının sonucunu 20 Temmuz'da açıkladı. Prof. Dr. İhsan Özkaynak'ın sözlerini yazdığı ve Nejat Başeğmezler'in bestelediği marş birinciliği kazandı.  TRT televizyonlarında ard arda yayınlanan marşklip hem güfte hem de beste açısından çeşitli kesimlerin ağır eleştirilerine maruz kaldı. Marşın söz yazarı Prof. Dr. İhsan Özkaynak beye, gelen tepkileri iletmek ve değerlendirmelerini almak için ulaşmaya çalıştık. TRT Ankara müzik dairesinden aldığımız telefonlar cevap vermeyince bu dosya onun cevaplarından yoksun kalmış oldu.
   <br/>
   <br/>
   Şu ana kadar Marşın lehinde henüz medyaya bir görüş aksetmiş değil. Ancak aleyhte oldukça ciddi değerlendirmeler bulunuyor. Yeni Yüzyıl yazarı Gülay Göktürk, 23 Temmuz tarihli yazısında 66 eser arasından birinci seçilen güfteyi değerlendirirken, "Tamam kabul, Cumhurbaşkanı Demirel, 75'inci yıl için yeni bir marş yapılmasını isterken, 'herkesin kolay söyleyebileceği bir marş olsun' demişti. Ama bu ülkedeki 'herkesin' yedi yaşında olduğunu kim söyledi Allah aşkına?" şeklinde yazıyordu.
   <br/>
   <br/>
   Göktürk, "Bu şiir, resmi ideolojinin insan yaratıcılığını nasıl iğdiş ettiğini, ruhu çoraklaştırıp dili kabızlaştırdığını ve kalemi üç beş tekerleme içine hapsettiğini göstermesi bakımından bir ibret vesikası sayılabilir" diyerek, "Bu ülkede yaşayan 65 milyon insanın tek ses olmasını arzu eden bir zihniyetin bundan daha güzel şiir yazması beklenemezdi zaten" eleştirisini getiriyordu.
   <br/>
   <br/>
   Göktürk, yazısının sonunda Mehmet Akif Ersoy'un 1921'de yazdığı şiirle 75. yıl Marşı'nın güftesini kıyaslıyor; "Nerde Akif'in İstiklal Marşı'ndaki o derinlik, o duyarlılık, o coşku, o dil zenginliği, o ajitasyon gücü; nerde 75. Yıl Marşımızdaki bu iç bayıcı hamaset, bu duygu fukaralığı? Yetmişbeş yılda nereden nereye... Ama bu gerileyişin Türk şiirinin gerileyişi olmadığını hepimiz biliyoruz. Gerileyen Türk şiiri değil, devlet şiiri... Akif'in şiiri 1920'ler Türkiye'sinin antiemperyalist şahlanışının bir ürünüydü. Devletle milletin henüz birbirinden kopmadığı, hilafetçisinden komünistine herkesin bu toprakları özgür kılmak için el ele verdiği; hiç kimsenin birbirine TürkKürt; iç düşmandış düşman demeden, yediden yetmişe bütün milletin yüreklerini birleştirerek kazandığı bir Kurtuluş Savaşı'nın ruhu yansıyordu o şiire.
   <br/>
   <br/>
   Cumhuriyetin 75 yıllık hikayesi, bir kopuşun hikayesi oldu bir bakıma..."
   <br/>
   <br/>
   Bir şiir de Ilıcak'tan
   <br/>
   <br/>
   Marş'a eleştiri getirenler arasında Yeni Şafak yazarı Nazlı Ilıcak da vardı. Ilıcak, "Bu kadar hamasi kelimeyi, hece hesabı ve sıradan kafiye ile bir araya getirenlere bir örnek de biz sunmak isteriz" diyerek kendi dörtlüğünü ekliyor:
   <br/>
   <br/>
   Türk'üm doğruyum, bin düşmana bedelim
   <br/>
   <br/>
   Bir gün toprak olacak benim naçiz bedenim,
   <br/>
   <br/>
   Milletim yaşadıkça devletim yaşayacak
   <br/>
   <br/>
   Ordumuz cumhuriyeti koruyup kollayacak.
   <br/>
   <br/>
   "Dün gece TRT'den marşı dinleme talihsizliğine uğradım. Göktürk, mübalağa etmemiş. Aksine az bile söylemiş. Üstelik sadece güfte değil, beste de bir felaket. Herhalde, irticacılara nisbet(!) koroda kadın sesi hakim. Tiz ve cırtlak sesler, kulağı tırmalıyor."
   <br/>
   <br/>
   Son derece mâlâyâni!
   <br/>
   <br/>
   Konuyla ilgili olarak görüşlerini aldığımız Attila İlhan, yarışmanın yapılacağını öğrendiği zaman televizyondaki programında buna karşı olduğunu açıkladığını belirtiyor. İlhan, "Ben, bizde marş anlayışının sonradan bozulduğunu düşünüyorum" diyor. Kuvayı Milliye dönemine ait marşların sıcak ve halka yakın marşlar olduğunu ifade eden İlhan, "Halk onları hâlâ severek söyler, benimser ve bandolar çalar" diyor. 10. Yıl Marşı'nın, Harb Okulu Marşı'nın halk tarafından benimsendiğini ifade eden Attila İlhan, "Sonunda da mecbur oldular ve Cumhuriyet Marşı yaptılar zaten" şeklinde konuşuyor.
   <br/>
   <br/>
   İlhan, 75. Yıl Marşı'yla birlikte 50. Yıl Marşı'nı da değerlendirirken şu ifadeleri kullanıyor: "Ama bir de 75. yılda yapılan gibi 50. yılda yapılan bir marş var... Bu tür besteler ve güfteler son derece mâlâyâni, sudan, alışılmış lafları tekrarlayan ve müzikleri de halka sıcak gelmeyen besteler oluyor. O yüzden de tutulma şansları yok. Halk bunları söylemez. Nitekim 50. Yıl Marşı unutulmuştur. Ben televizyondaki programda söyledim, "olmaz, bu şekilde yürümez".
   <br/>
   <br/>
   Yıllardır çeşitli gazetelerde Şeytan'ın Gör Dediği köşesinde yazan Çetin Altan, dünyada popüler marşın çok fazla olmadığını belirtiyor. Altan tepkisini; "Biz marş yapmasını bilmiyoruz galiba yahu!" sözleriyle dile getiriyor.
   <br/>
   <br/>
   Altan, güftenin besteye uyması gerektiğini ifade ederek, "Marşlar büyük hadiselerle ilgili olarak kendiliğinden ortaya çıkar" şeklinde konuşuyor. Türkiye'de kendiliğinden marş ortaya çıkarabilecek bir birikim olup olmadığını bilmediğini söyleyen Altan, "Her ne kadar ulusal birlik falan derlerse de Türkiye o kadar da homojen değil. Bütünleşmeler, birleşmeler, aynı duyguyu ifade etmeler endüstri aşamasına gelmiş büyük burjuvazinin geliştiği yerlerde olur. Ve bunlar iki yüz sene öncesinin parametreleridir. Bugün artık dünya birleşiyor" diyor. Çetin Altan, Avrupa seviyesinde marşların zamanla ve ileride olabileceğini belirterek, "Ama mevcut marşı da böyle ukalaca değerlendirmek de istemem. Durup dururken onların da kalbini kırmayalım. Beste yapmışlar, bir şey üretmişler"  şeklinde konuşuyor.
   <br/>
   <br/>
   Kültür Bakanlığı'nın konuyla ilgili yarışmayı önümüzdeki dönemde yeniden açıp açmayacağı bilinmiyor. TRT bu konuda bir adım öne çıktı ve çok ciddi tepkilerle karşılaştı. "Cumhuriyet Marşı" olarak kabul edilen 10. yıl Marşı'nı geri plana çeken ve kendi marşını gün içinde defalarca yayınlayan TRT bakalım bu tepkilere nasıl tepki verecek?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3973-sira-100-yil-marsinda.html), [web.archive.org (arşiv bağlantısı)](http://web.archive.org/web/20121001025238/http://www.aksiyon.com.tr:80/aksiyon/haber-3973-sira-100-yil-marsinda.html)
