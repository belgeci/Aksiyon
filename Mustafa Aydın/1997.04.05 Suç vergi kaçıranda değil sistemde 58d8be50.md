# Suç vergi kaçıranda değil, sistemde

*Mustafa Aydın 1997.04.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardan beri konuşulan ama bir türlü gerçekleştirilmeyen vergi reformunu yapmak için Maliye Bakanı Abdüllatif Şener kolları sıvadı.
  </font>
 </div>
 <div id="newsText">
  <font class="detail-text">
   Vergi sisteminde yapılması gereken değişiklikleri kademe kademe uygulamaya koyacaklarını anlatan Bakan "Birkaç ay içerisinde büyük bir mesafe ketettiğimizi göreceksiniz?" diyor. Bir maliye bakanından beklenmeyecek cesurlukla mevcut vergi sistemini eleştiren Şener, vergi sisteminde nasıl bir reform gerçekleştireceklerini ilk defa Aksiyon'a anlattı:
   <br/>
   <br/>
    Önümüzdeki dönem vergide reform dönemi olacak diyorsunuz. Vergi sisteminde reformu gerektiren tıkanıklık ve eksiklikler neler?
   <br/>
   <br/>
   Pek çok maliye bakanının cesaret edemediği bir şey söyleyeyim size; maliye karşısında insanlar rahatsızdır. Bunun sebebi de şudur: Vergi mevzuatı ekonomik gelişmeleri kavrayamadığı için incelenen mükelleflerde sürekli mevzuat boşluklarından kaynaklanan eksikler görülmektedir. Böyle bir ortamda hiç bir mükellef açıkça maliye gelip benden hesap soramaz cesaretine sahip olamamaktadır. Maliye Bakanlığı'nın yapmış olduğu bütün incelemelerde matrah farkı çıkıyorsa burada bir yanlışlık var demektir.
   <br/>
   <br/>
    Suç mükelleflerde mi yoksa sistem mi yetersiz kalıyor?
   <br/>
   <br/>
   Bütün mükellefleri incelediğiniz zaman bir fark görüyorsanız burada bütün mükellefleri sorgulamak yerine bir de sistemi, vergi mevzuatını sorgulamak gerekir. Bu bakımdan Türkiye'de bir vergi reformuna ihtiyaç vardır. İnsanlardan kazancına, yaptığı iş hacmine, ticaretinin düzeyine göre vergi alınması lazımdır. Eğer sistem bunları gözönüne alarak vergiyi almıyorsa aksama var demektir. Zaten sistemin içinde buna benzer mekanizmalar var. İster kazan, ister kazanma; hayat standardına göre vergi verirsin. Veya oranlar yüksektir. Bu yüksek oranlar yüzde 25'ten başlıyor, gelirin yarısını da aşan miktarlara varıyor. Böyle bir yapı içerisinde artık eski devlet anlayışının değiştirilmesi lazımdır.
   <br/>
   <br/>
    Nedir bu eski devlet anlayışı?
   <br/>
   <br/>
   Eski devlet anlayışı 'devlet asıl, vatandaş, millet feri'dir anlayışıdır. Bu ortaçağdaki vergi anlayışına benziyor. Ortaçağda krala asilzadeler kanını verirler, papazlar duasını verirler, halk da vergisini verir anlayışı var. Yani her şey kral için, devlet için anlayışı var. Bu totaliter devlet anlayışı teorik olarak değişmiştir ama fiilen de değişmesi lazım. Devletin halk için olduğu anlayışı sadece laftan ibaret kalmamalı, bütün kurumlarıyla da topluma mal olmalıdır.
   <br/>
   <br/>
    Bugünkü vergi sisteminin Türkiye'yi vergi verenler için cehennem, vermeyenler için bir cennet haline getirdiği şeklinde yaygın bir kanaat var. Bu doğru mu sizce?
   <br/>
   <br/>
   Vergilemenin yapılamadığı birçoğu da mevzuattan kaynaklanan alanlar var. Bunların yavaş yavaş ortadan kaldırılması lazım. Bununla ilgili birtakım girişimlerimiz oldu. Mesela Laleli piyasası dediğimiz bavul ticareti yapılan yerlerde gayri resmi mal giriş çıkışı devam ediyordu. Bunlardan vergi alınmıyordu. Şimdi bir tebliğ hazırladık. Artık bavul ticareti yapanlar da fatura kesecekler.
   <br/>
   <br/>
    Kontrol mekanizması nasıl işleyecek?
   <br/>
   <br/>
   Vergilerin kontrolünde nakit hareketleri denetleme mekanizma olarak bizde gelişmemiştir. Meclis'e sunduğumuz bir paket var. Bu paketin içerisinde nakit hareketlerin de denetleneceği bir sistemi getirip yerleştirdik. Böylece mükelleflerin nakit işlemlerinde çek kullanma gibi birtakım düzenlemeler getirmek suretiyle ekonomideki kayıtdışı kesimin büyük bölümünü denetleme imkanına sahip olacağız.
   <br/>
   <br/>
   Bunun dışında ilk defa size ifade etmekte olduğum emlak üzerinden hazırlanan vergiler var. Hazırladığımız taslağı yakında kamuoyuna takdim edeceğiz. Değişik kesimlerde tartışılmasını sağladıktan sonra, TBMM'ye sunacağız.
   <br/>
   <br/>
    Bu tasarıyla emlak vergilerinde nasıl bir değişiklik yapılacak?
   <br/>
   <br/>
   Bilindiği gibi emlakın değeri çok düşük olarak bildiriliyor. Piyasa değerinin onda biri düzeyinde. Ancak bu emlak üzerindeki vergi oranları yüksek. Emlakın alım satımı sırasında ödenen harçları da aynı şekilde ifade edebilirsiniz. 10 milyara bir daire sattığınız zaman bir milyarı vergidir. Ama hiç bir zaman bunu 10 milyar beyan etmiyorlar ki. 1 milyar beyan ediyor, 100 milyon ödüyor. Şimdi biz yaptığımız düzenlemeyle emlakın rayiç bedelini piyasa düzeyine çekiyoruz. Matrahı 10 kat artırıyoruz. Fakat oranları düşürüyoruz. Oranları düşürüp matrahı artırdığımız zaman mükelleflerin ödedikleri vergi değişmiyor ama gayrimenkuller piyasa değeri neyse kayda öyle giriyor.
   <br/>
   <br/>
    Peki gerçek değerinden beyanda bulunmaları nasıl sağlanacak?
   <br/>
   <br/>
   Bedel takdir komisyonları vasıtasıyla bedeller rayiç bedele çekilecek. Bu ne getirecek Maliye'ye? Birincisi kayda alınacak. İkincisi inşaat sektöründe müthiş bir vergi kaybı var. Bir müteahhit binayı yaparken biliyor ki bu binanın değeri 10 milyarsa alım satım işlemlerinde bir milyar gösterecek. Buna göre ne çimento için fatura alır, ne demir için fatura alır, ne işçilerin giderlerini gösterir. Yeniden düzenlemeyle müteahhit gerçek değeriyle satışı göstermek zorunda olacak, maliyeti ona göre göstermek zorunda olacak. Belgeli mal alışı sağlanacak. Emlak vergisinde yapacağımız tahsilat belki değişmeyecek ama bu sektörde çalışanların gelir vergileri, kurumlar vergileri ve belgeye dayandığı için de KDV gelirleri artacak.
   <br/>
   <br/>
    Vergi kaçırmanın bir çok yolu var. Mali müşavirlerin işi bu olmuş adeta. Vergi kayıp ve kaçakları nasıl önlenecek?
   <br/>
   <br/>
   Bir kere mükelleflerin kayda girmek suretiyle birden bire ağır yük altında kalmaları, mevzuatın getirdiği sonuç itibariyle mükelleflere vergiden kaçmayı özendirmektedir. Bir vergiden kaçınma bir de vergi kaçakçılığı diye iki kavram var. Vergiden kaçınma kanun boşluklarından faydalanarak vergi ödememeyi ifade eder. Vergi kaçakçılığı da kanuna aykırı olarak vergi ödememeyi ifade eder. Dolayısıyla ikisi de vergi dışına çıkma olayıdır. Bütün araştırmalarda tesbit edilmiştir ki eğer vergi yükü çok fazlaysa, belli sektörlerde hem kaçakçılık, hem de kaçınma özendirilmiş olmaktadır.
   <br/>
   <br/>
    Denetimde etkinliği nasıl sağlamayı düşünüyorsunuz?
   <br/>
   <br/>
   Elbette maliyenin denetimi de önemli. Bu yapı içerisinde denetimin çok etkin olduğunu söylemek mümkün değil. 100 mükelleften sadece üçü incelenir. Her incelenende de vergi kaçağı tesbit edilir. Nokta mercii inceleme yapıp mükellefi çok ağır yük altında bırakan bir mekanizma ve inceleme anlayışı yerine hızlı ve daha çok sayıda mükellefi incelemeye yönelik çalışmaları programlamış bulunuyoruz. Bu önemli bir anlayış farkını ifade eder. İlk defa bu dönemde vergi istihbarat uzmanları aldık. Mümkün olduğu kadar kaçağı az olan bir vergi anlayışını yaymak istiyoruz.
   <br/>
   <br/>
    Ne kadar sürer bu çalışma?
   <br/>
   <br/>
   Hemen Kurban Bayramından sonra emlak vergisiyle ilgili hazırladığımız paketi tartışmaya açacağız.
   <br/>
   <br/>
   Yani kademeli olarak mı yapılacak düzenlemeler?
   <br/>
   <br/>
   Önümüzdeki üç ay içinde büyük mesafe aldığımızı göreceksiniz. Yani reform paketinin gelir vergisi oranlarıyla ilgili bölümü, emlak vergisi düzenlemeleri, kayıtdışı ekonominin kayıt altına alınması gibi çalışmalar sırasıyla Meclis'e sevkedilecek. 1997 mali dengelerin kurulduğu yıl olacaktır. 1998 ve sonrası da adil vergi anlayışına geçildiği bir yıl olacaktır.
   <br/>
   <br/>
    Vergi affı da var mı gündemde?
   <br/>
   <br/>
   Şu anda Meclis'e intikal etmiş herhangi bir af söz konusu değildir.
   <br/>
   <br/>
    Peki gelecekte böyle birşey olabilir mi? Kamuoyunda böyle bir beklenti var çünkü.
   <br/>
   <br/>
   Bildiğiniz gibi vergiler vadesinde ödenmediği zaman ağır bir faiz yükü altına giriyor. Aylık yüzde 15 faiz alıyorsunuz. Yıllık yüzde 180 ediyor bu. Mükellefler vade tarihini kaçırdıkları takdirde bir daha bu işi toparlayamıyorlar. Ve maalesef tahsil edilemeyen çok büyük miktarda vergi alacağı var. Bu vergi alacağının tahsil edilmesi lazım. Bununla ilgili bir kolaylık düşünülmektedir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=42902D9F8EE85B456E4D1935F8D046F1?newsId=2440), [web.archive.org (arşiv bağlantısı)](http://web.archive.org/web/20130929100317/http://www.aksiyon.com.tr:80/aksiyon/newsDetail_getNewsById.action;jsessionid=42902D9F8EE85B456E4D1935F8D046F1?newsId=2440)
