# Bu gündem nereden çıktı?

*Mustafa Aydın 1997.12.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konu aslında oldukça ilginç ve çerçevesi de yaşadığımız günlerle sınırlandırılamayacak kadar çetrefil. 28 Şubat'tan bu yana Türkiye'de bir şeyler oluyor.
  </font>
 </div>
 <div id="newsText">
  <font class="detail-text">
   Aslında çok daha eskilere dayanan ve tarihi çelişkileri içeren konular hergün bir başka yönüyle kamuoyunun önüne geliyor. Çok önemli meseleler sessiz sedasız yeniden değerlendirmeye tabi tutuluyor.
   <br/>
   <br/>
   Zaman başyazarı Fehmi Koru, 8.12.1997 tarihli "Kulis"inde konu ile ilgili olarak şu ifadeleri kullandı: "Diyanet İşleri Başkanlığı'nın, en yetkili kurullarını harekete geçirerek, 'Türkçe ibadet' konusunu ciddi ciddi görüştüğü duyuldu. Oysa, bu kurumun sabık yöneticileri, çok daha baskıcı günlerde bile, sahih din anlayışını savunagelmişlerdi. Şimdilerde, bu kurum da, akıntıya kapılmış görüntüsü veriyor; sanki ortada tartışılacak bir şey varmış gibi ibadet dilini tartışılmaya değer görerek."
   <br/>
   <br/>
   Fehmi Koru, bu ay MGK gündemine alınacağı söylenen Türkçe ibadetle ilgili olarak Diyanet'in tavrını sorguladıktan sonra, "Tesbitime temel teşkil eden paralel gelişme ise, toplumumuzda fark edilen yeni din arayışlarıdır. Sahih din anlayışını 'tehdit' görüp vicdanları kilitlemeye kalktığınızda, inançtan kopamayan vicdan kendisine başka bir yol arayacaktır" tesbitini yapma ihtiyacını acaba niçin hissediyordu?
   <br/>
   <br/>
   Yeni din arayışları ne anlama geliyordu? Dinin temel dinamikleri neydi ve neler rahatsızlık kaynağı oluşturuyordu ki  yeni projelere ihtiyaç duyulmaktaydı? Türkiye son aylarda birbiri içinde iki toplumsal tepkimeden geçiyor. Devletin kritik noktalarında hassasiyet gösterilen bir kesim "in" olurken, diğerleri "katı" bulunarak, "light"laştırılmaya çalışılıyordu. Bu kanaat nereden mi doğuyor? Bundan dört ay öncesine gidiyoruz. 2.8.1997 tarihli Milliyet gazetesinde "Başbakanlık'ta diyanet krizi" başlıklı önemli bir haber yer alıyordu. O dönemde henüz kanunlaşmakta olan 8 yıllık kesintisiz zorunlu eğitimle ilgili olarak Başbakan Mesut Yılmaz ve yardımcısı Bülent Ecevit, Başbakanlık Konutu'nda ilahiyatçılarla bir toplantı yapmıştı. Haberde Diyanet İşleri Başkanlığı'nın yapısı ve kurslarda verilecek Kur'an eğitimi konusunda tartışma yaşandığı belirtiliyordu. Toplantıya katılanlar arasında Hüseyin Atay, Yaşar Nuri Öztürk, Mehmet Hatipoğlu, Sait Yazıcıoğlu, Cemal Sofuoğlu gibi ilahiyatçı profesörlerin bulunduğu belirtiliyordu. Haberde yer alan ifadelere göre, "Ankara Üniversitesi profesörü Mehmet Hatipoğlu'nun başını çektiği bir grup profesör, Müslümanlığın ana kaynaklarındaki bazı hükümlerin o döneme ve bölgeye özel olduğunu ve bu nedenle bu hükümlerin çağa uygun yeni yorumlamalarının yapılmasının gerektiğini savunuyor"du. Habere göre Prof. Hatipoğlu, Yaşar Nuri Öztürk'ün "Kur'an Türkçe okunsun" tezine de cevap veriyor, "Tabii ki anlaşılabilmesi için Türkçe okunsun ama ceza hukukuyla, medeni hukukla ilgili ayetlere gelince çocukların kafası karışmayacak mı? Türkçe okuyan 9  10 yaşındaki çocuğa bu durumu nasıl anlatırız? Bu sorunu daha da büyütür" diyor, "kurslarda Kur'an'ın tamamı yerine hukukla ilgili tartışmalı ayet ve sûreleri içermeyen bir 'antolojisinin' okutulması önerisini" getiriyordu. Daha sonra konuyla ilgili olarak görüşlerine müracaat ettiğimiz Prof. Dr. Cemal Sofuoğlu haberin bazı maddi hatalar ihtiva etmekle birlikte dile getirilen görüşleri yansıttığını belirtiyordu. Sayın Hatipoğlu'ndan ise bütün çabalarımıza rağmen bir cevap alamadık.
   <br/>
   <br/>
   Yeni din anlayışı ne demek?
   <br/>
   <br/>
   Hanefî, Şafiî, Mâlikî ve Hanbelî mezhepleri ehli sünnet ve'lcemaat mezhepleri olarak tarif ediliyor. İslamın temel referans kaynakları Ehli Sünnet'e göre Kur'an, Sünnet, icmaı ümmet yani ümmetin bir hükümde ittifak etmesi ve kıyası fukaha. Yani fıkıh alimlerinin kıyas yoluyla verdikleri fetvalar. Ehli Sünnet'in itikaddaki bakış açısını ise Eş'ari ve Ma'turidî ekolü oluşturuyor. Ehli Sünnet olarak tarif edilen "ana cadde"nin temel bakış açısının ortaya çıkış sürecinde yaşanan tartışmalar ve sıkıntılar şimdi yeniden Türkiye gündemine getiriliyor. Televizyon programlarında İslam'ın ilk asırlarında ömürlerini bu tartışmalara vererek Müslüman halkın kabülüne mazhar olmuş alimler tahkir ediliyor. İşin en anlaşılmaz tarafı da din için gayret ettiğini, kafa patlattığını söyleyen kimselerin kendilerinden önce din çilesi çekmiş alimler hakkında rahatlıkla tahkir edici ifadeler kullanabilmeleri.
   <br/>
   <br/>
   Diyanet'in tavrı
   <br/>
   <br/>
   İstanbul Üniversitesi İlahiyat Fakültesi öğretim üyesi Abdülaziz Bayındır,  devlet eliyle dini düzenleme gayretlerini açık bir şekilde eleştiriyor. Diyanet'in sigorta ve borsa konularında fetva verirken sıkıntılar yaşadığını belirten Abdülaziz Bayındır, ortaya çıkan çelişkilerle ilgili olarak da "Birilerinin gözüne bakarak verilecek fetvadan bir netice çıkması mümkün değil" diyor. Hiçbir kavmin tarih boyunca peygamberlerin getirdiği dinle mücadele ederken Allah'ı inkar etmediğine dikkat çeken Bayındır, "Kurnazlık ve ustalıkla 'Biz Cenabı Hakk'a bir şey diyor değiliz' diyerek peygamberi yalancı göstermeye çalışmışlardır. Ve bu tavır normaldir. Önemli olan Müslümanların bakışıdır. Müslümanlar yıllardır aklını bir tarafa bırakmış durumda. Asırlardır Kur'an'ı nefsine, hevâsına uydurmaya çalışıyor. Biz İslam'ı nefsimize uydurunca iyi oluyor da başkaları uydurmaya çalışınca mı kötü! Asıl referans kaynakları unutmamalıdır. O da Kur'an ve Sünnet'tir" şeklinde konuşuyor.
   <br/>
   <br/>
   İki bakış açısı
   <br/>
   <br/>
   Marmara Üniversitesi İlahiyat Fakültesi Öğretim üyesi Prof. Dr. Hayreddin Karaman ise Türkiye'de yaşanan süreci iki başlık altında incelediğini belirtiyor. Birinci bakış açısına göre, Türkiye'de dinin toplumsal hayattaki varlığına yönelik uygulamalar ekonomik ve siyasi çıkar öncelikli gelişiyor. Susurluk kazasının ardından bir gücün diğer bir güç tarafından tasfiye edilmeye çalışıldığına dikkat çeken Karaman, başta medya patronları, büyük sermaye sahipleri ile devlethazine imkanlarından haksız olarak nemalanan bir kesimin "kurtlar sofrası" düzenini bozmayacak bir iktidar oluşturma amacında olduğunu belirtiyor. Prof. Karaman 'ın  tezine göre, bu güç odakları, bunu engelleyecek, ortadan kaldıracak bir iktidara karşı çıkıyor. Fakat, "Biz aslında bunun için karşı çıkıyoruz" demeleri mümkün olmadığından "bu global uygulamayı" Türkiye kamuoyunu nisbi de olsa ikna edebilecek bir bahane ile sunmaya çalışıyor. Bulabildikleri en kuvvetli bahane de "irtica". İkinci bakış açısına göre ise, ekonomik ve siyasi çıkar kavgası önemli olmakla birlikte ideolojik tavır alış ilk planda yer alıyor. İslami gelişmenin kendi hayat tarzlarını tehdit ettiğini düşünen çevrelerin işbirliği yaptığını ifade eden Hayrettin Karaman, "Önce siyasal İslam'ın temsilcisi gibi gördükleri partiyi iktidardan uzaklaştırmışlar, sonra bu partiyi kapatmak için teşebbüse geçmişler, sonra da bu ve emsali partileri tekrar Meclis'e sokabilecek zihniyetin odaklarını ve ocaklarını kurutma teşebbüsüne girişmişlerdir. Onlara göre bu ocaklardan biri İHL'lerdir diğeri de Kur'an kurslarıdır. Bir diğeri cemaat, tarikat faaliyetleridir ki bunu da engellemek üzere tedbirler almışlardır. Önemli bir unsur da İslâmî basınyayın organlarıdır. Cılız olmalarına rağmen bunları tamamen yok etmek ve boğmak için şu günlerde tedbir üstüne tedbir geliştirmektedirler. Bir başka önemli nokta ise İslâmi sermayedir. Kara listeye almışlar" şeklinde konuşuyor ve "İşte tüm bu tedbirlerin ardından ortaya çıkan Türkçe ibadet meselesini ve MGK'da görüşülecek olmasını da bu çerçeve içinde değerlendiyorum" diyor.
   <br/>
   <br/>
   Hayrettin Karaman, laik olduğunu ilan eden devletin "üstelik fetva da alarak" din ve diyaneti düzenlemeye çalıştığını kaydederek sözlerini şöyle sürdürüyor: "Siz laik bir devletseniz işlerinizi fetvaya göre düzenleyemezsiniz. Eğer devlet gerçekleştirmek istediği dini müdahalelere Diyanet'ten ya da bazı ilahiyat hocalarından fetva almak istiyorsa laiklik çiğneniyor demektir. Geçmişte bir bakanın koskoca diyanet işleri başkanını kendi makamına çağırıp gerektiğinde azarladığını, çıkıştığını biliyoruz. Türkiye'de Diyanet İşleri Başkanlığı maalesef bağımsız değil."
   <br/>
   <br/>
   "Light İslam"a doğru mu?
   <br/>
   <br/>
   Son dönemde devlet organlarındaki değişikliklere dikkat çeken Prof. Karaman, "Bana sorarsanız çok tehlikeli bir oyun oynanıyor" diyor. Alevi ve Sünnilerin asırlarca kardeşçe yanyana yaşadığını ifade eden Karaman, "Şimdi, birtakım güçlü çevreler eliyle Sünni Müslümanlığa karşı daha yumuşak ve sistemle uzlaştırılması daha kolay olduğunu sandıkları bir dini yaklaşım, bir mezhep Sünniliğe karşı yükseltilmektedir. Bu birine karşı diğeri şeklinde yapılan şey çok tehlikeli bir teşebbüstür ve ateşle oynamaktır. Milyonlarca insanı karşı karşıya getirmektir. Eğer böyle bir plan varsa, bunun uygulayıcıları bu milletin birlik ve beraberliğine hıyanet ediyorlar demektir" şeklinde konuşuyor.
   <br/>
   <br/>
   Zaman zaman devlet cenahından Kur'an'ın 270'e yakın ahkam ayetinin uygulanabilirliğinin kalmadığına dair açıklamalar basında yer alıyor. Karaman bu tarz açıklamalarla ilgili olarak, "Siz hükmü geçerli olan ve olmayan diye Kur'an ayetlerini ayırma selahiyetini nereden alıyorsunuz?" diye soruyor ve ekliyor: "Peki bu ayrımı yaptıktan sonra geçerli olduğunu söylediğiniz ayetlerle amel edecek misiniz? Böyle bir niyetiniz var mı? Yoksa, siz bütünü ile amel etmemekte ısrarlısınız, kararlısınız ve sisteminiz de bunu gerektiriyor da, yalnız bu bütünü parça parça kaldırmak mı istiyorsunuz. Veya siz bunu kaldırmışsınız ama milletin hayatından kalkmamış."
   <br/>
   <br/>
   AleviBektaşi İslam inancının orta vadede Türkiye'de kaim kılınmak istendiği şeklinde bir yargıya nasıl yaklaştığını sorduğumuz gazeteciyazar Oral Çalışlar ise devletin Alevilere dönük değişen politikasını samimi bulmuyor. Diyanetin bugüne kadar tek mezhebi esas alan örgütlenmesinin yanlış olduğuna dikkat çeken Çalışlar, yok sayılan Alevi kesimin kendisini toplumsal alanda "açık kimliğiyle" ifade etmeye başladığını, bunun da devlet açısından yaşanan son tavır değişikliğini getirdiğini belirtiyor. Konunun bazı derneklere para yardımı yapmak şeklinde görülerek geçiştirilmek istendiğini söyleyen Oral Çalışlar, "Bunu çok saçma olarak görüyorum. Önemli olan eğitim ve kültürel alanda varlığının kabul edilmesi ve bu yönde açılımlar sağlanmasıdır. Şimdi bu para yardımı, Alevi camiası içinde devlete yakın olan ve onunla işbirliği yapmak isteyen Alevi örgütleri ödüllendirmeye yönelik bir çabaya dönüşeceği de kuşku götürmez bir gerçek. Devlet parasıyla sivil oluşumlar beklemek mümkün değil" diyor.
   <br/>
   <br/>
   Oral Çalışlar, "Hacıbektaş'ı Balkan ve Kafkas Aleviliğinin merkezi haline getirmek" gibi ifadeleri samimi olmaktan ziyade  "siyasi yatırım" olarak vasıflandırıyor. Hacıbektaş ilçesi bu noktada oldukça ilginç bir konumda. Ünlü Türkolog ve AleviBektaşi uzmanı Prof. Dr. İrene Melikoff'un Zaman gazetesinde yayınlanan röportajında söylediği şu sözler bu anlamda oldukça ilginçti: "Mustafa Kemal, Hacıbektaş'a gitti, Bektaşilere laik bir devlet kurmak istediğini söyledi ve yardımlarını istedi, onlar da memnuniyetle verdiler."
   <br/>
   <br/>
   Gazeteciyazar Oral Çalışlar, Alevilere yönelik devletin temel bakış açısının aslında henüz tam olarak değişmediğine dikkat çekerek, "Ben siyasi partilerin bunu seçimlere yönelik oy yatırımı olarak gördüğünü düşünüyorum. Ayrıca Kürt hareketine ve Kürt Alevilerine yönelik bir mesaj, ya da yükselen Sünni akıma bir denge olarak da yapılıyor olabilir. Bence Türkiye'nin Alevi, İslam ve Kürt meselesinde önemli tavır ve değerlendirme değişiklikleri yapmadan bu sorunların içinden çıkabilmesi çok zor" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3269-bu-gundem-nereden-cikti.html), [web.archive.org (arşiv bağlantısı)](http://web.archive.org/web/20120819043803/http://www.aksiyon.com.tr:80/aksiyon/haber-3269-bu-gundem-nereden-cikti.html)
