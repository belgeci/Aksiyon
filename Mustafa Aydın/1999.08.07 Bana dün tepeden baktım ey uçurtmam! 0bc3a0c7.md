# Bana dün tepeden baktım ey uçurtmam!

*Mustafa Aydın 1999.08.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Herkes uçurtmalarına binsin artık, ayrılık vakti... Bu şehri, bu yalnız, bu katıksız, bu yavan şehri terketmek için son şans uçurtmanız.
  </font>
 </div>
 <div id="newsText">
  <font class="detail-text">
   Tepeden bakın; çocukluğunuzu eritip, sokak aralarında saklayan bu şehre tepedenn!.. Binin beylik uçurtmalarınıza bulutları ve çöpçü martıları sollayarak yükselin, yükselin de okulunuza, işyerinize, öğretmenlerinize, patronlarınıza ve size "öcü" diyenlere nanik yapın. İnmeyin, ne var ki aşağıda?! Eğer bir leyleğe rastlarsanız oralarda ona deyin ki bir daha çocuk getirmesin bu güzellikleri hapseden kokarca şehre.
   <br/>
   <br/>
   Uçurtma şekilden şekile girse de yine uçurtmadır. Gönlümüz, hevesimiz, serinliğimiz, çocukluğumuz.. Üç çıtayı denkleştirip çıtalı yapamıyorsanız, katlayın hayalinizi, kıvırın kenarlarını, boynuna takıverin ipten gerdanlığını, güvercinler yoldaşınız olsun. Fırıldak kağıttan bir şeytan uçurtmanız olsun..
   <br/>
   <br/>
   Kötü çocuksanız küçük bir jilet ilave edin kuyruğa.. Yanaşan uçurtmaların ipine şöyle bir cıırt yapın, hani Ayşe Teyze vaziyeti, sonra kaçın kaçabilirseniz ve bırakın uçurtmanızı bırakabilirseniz. Bir güzel sopa yiyin.. Sonra yine uçurtmanızın başına dönün hâlâ hayattaysa. Uçurtmalar gökyüzünde eşittir ve aynı havayı solur. Aynen sizin gibi. İster sazdan, ister kamıştan, ister marangoz çıtasından olsun gökyüzünde bir ve kardeştir. İyi bir arkadaşınız varsa ve onun uçurtması da sizinkiyle göklerde süzülüyorsa onları birlikte oynatabilirsiniz. İpe bir anda asılın, çekin çekin çekin ve aynı anda salıverin. O boşluk duygusu sizi de alıp götürecektir.
   <br/>
   <br/>
   Olmadık hayallerinizi taşıyan uçurtmanız elinizden kaçıverirse koşun. Hangi dağın, hangi Kaf apartmanın arkasına düşmüşse, hangi simurg saklamışsa arayın bulun. Tozunu alın, kırılanyırtılan yerlerini tamir edin, sonra yine selametleyin gökyüzüne. İpini salın salın salın.. Şirinler yukarıda, Gargamel aşağıda kalsın. Pamuk Prenses ve Yedi Cüceler tutunsun kuyruğundan, sakalından. İpini öyle salın ki, Fırat suyu kenarında oynayan çocuklar "aaaa" desin. Çoruh'un alabalıkları her sudan sıçrayışlarında onu selamlasın. Külkedisi'nin arabası kabak olmadan, günler geceye durmadan, serçeler yerini baykuşlara bırakmadan dolansın gökyüzünü.
   <br/>
   <br/>
   Tellerin arasından, bacaların yanından, apartman boşluğundan salıverin uçurtmanızı ovalara. Kuyruğunu öyle uzun tutun ki çayırları süpürsün gökyüzünden. İpini öyle uzun tutun ki...
   <br/>
   <br/>
   Yaz gelmiş de gözler kamaşıkmış. Uçurtma tam tepeye çıkınca düşecek gibi olurmuş. Hani öyle bir sağa, bir sola. Ovaların ardı bir iniş bir yokuşmuş. Geçermiş dizlerden bir ömrün yorgunluğu.
   <br/>
   <br/>
   Ne zaman ki, beton saldırısı bitti işte asıl o zaman kavga bitti, sesler sustu ve baltalar gömüldü demektir. Ve başlar uçurtmanın engin saltanatı. İpin alt ucunda küçük bir kalp, üst ucunda hayaller vardır. Uçurtma en tepede olmalıdır.
   <br/>
   <br/>
   Çocuklar kalbinizi okur. Herşeyi, aşağıdakileri de, yukarıdakileri de. Onlar herşeyi güzel görür, güzel okur. Gözlerinden bir şey kaçmaz ki. Biz 'bakarkör' isek, onlar da öyle olacak değil ya. Körüz ve yaşlıyız yahu şu otuz yaşında. Sağırız içimizdeki çocuğa. Hangimiz iç geçirmedi ki havada özgürce dolaşan uçurtmalara dalıp. Ya da tellere takılı hayallere bakakalıp. Sorsak adam hanesinde kaydımız var mıdır ki, çocukluktan sıyırıp alırız kendimizi. Çocuklar bahardır, çocuklar yazdır. Uçurtmalar çocukların ruhudur ki dolaşır, düşerkalkar bulutlarla. Uçurtmanla uç, uçurtmanla kanatlan. Yap kefen bezinden bir uçurtma ve savur göklere. Sal enginlere ve bin türkü söyle, bin türkü üfle peşinden.
   <br/>
   <br/>
   Tiko para verdin mi işler yürürmüş! Tiko para verdin mi uçurtman uçar mı? Tiko para verdin mi rüzgar eser mi? Tiko para verdin mi gönlün geçer mi? Herşey tiko mu? Herşey para mı?
   <br/>
   <br/>
   Uçurtma yapsak uçar mı hâlâ? Yoksa uçmaz mı? Yazık. Kuşlar ağlasın bize!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=106C978E43DB33AF801EF47D60FABA6E?newsId=4669), [web.archive.org (arşiv bağlantısı)](http://web.archive.org/web/20130204061320/http://www.aksiyon.com.tr:80/aksiyon/newsDetail_getNewsById.action;jsessionid=106C978E43DB33AF801EF47D60FABA6E?newsId=4669)
