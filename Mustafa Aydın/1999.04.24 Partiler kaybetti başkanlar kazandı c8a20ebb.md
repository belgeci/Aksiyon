# Partiler kaybetti, başkanlar kazandı

*Mustafa Aydın 1999.04.24*

<font class="agenda2NewsSpot">
 Artık eskisi gibi partizan değil vatandaş. Futbol takımı tutar gibi parti tutmuyor. Çünkü oyunu bilinçli kullanıyor.
</font>
<font class="newsDetail">
 Zaten iki seçimin birarada yapılmasının ortaya çıkardığı en önemli sonuç da bu oldu. Milletvekili seçimlerinde kendisine yakın gördüğü partiye oy kullanan seçmenler yerel seçimlerde partisine bakmadan en iyi hizmeti getireceğini düşündüğü adaya oyunu verdi. 45 ilde belediye başkanları değişirken, 35 ilde aynı partiden adaylar belediye başkanlığı koltuğuna yeniden oturdular. Bazı partiler büyük oranda oy kaybetmelerine rağmen bu partilere mensup olup trendin aksine oylarını katlayan bir çok başkan var. 80 ilin 50'sinde yerel ve genel seçimlerde en çok oyu alan partiler farklı mesela. Bir çok ilde belediye başkan adayları mensup oldukları partinin oradaki oy oranından daha fazla oy aldılar. Fazilet Partisi, İstanbul Büyükşehir Belediyesi seçimlerinde yüzde 28 oy alırken genel oylamada yüzde 20'de kaldı. ANAP Adana'da 4. parti konumuna düşerken aynı partiden Aytaç Durak farklı bir oy oranıyla 3. kez Büyükşehir Belediye başkanlığı koltuğuna oturdu. CHP barajı bile aşamazken Gaziantep ve Kocaeli'nde büyükşehir belediye başkanlıklarını bu partinin adayları 3. kez kazandı.
 <br/>
 <br/>
 Tahminleri alt üst eden 18 Nisan seçimlerinde büyük oranda oy kaybına uğrayan ANAP, DYP ve FP daha önce kazandıkları belediye başkanlıklarından bazılarını diğer partilere kaptırdılar. Refah Partisi 27 Mart 94 seçimlerinde 6 büyükşehir ve 22 ilde belediye başkanlığını almıştı. FP, bu belediyelerden 6'sını HADEP'e, 6'sını da MHP'ye devretti. FP, belediyelerin bir kısmını elinden çıkarsa da bir önceki belediye seçimlerinde aldığı yüzde 19'luk oy oranını yüzde 22'ye çıkardı. Bu arada FP'li belediye başkanları şimdiye kadar aynı parti ve adayın tekrar kazandığı İstanbul ve Ankara'da üstüste seçimi alarak bir ilki de gerçekleştirmiş oldular. Daha önce 12 ilde belediye başkanlığını kazanan DYP'den MHP ve DSP dörder belediye başkanlığı aldılar. Aynı şekilde ANAP da 4 belediye başkanlığını DSP'ye verdi. Geçen dönemde 14 belediye başkanlığı bulunan ANAP'ın bu seçimlerde aldığı belediye sayısı 13.
 <br/>
 <br/>
 27 Mart 1994'te protesto ederek seçimlere katılmayan HADEP bu seçimlerde yüzde 4,7 oyla barajın altında kaldı ancak 1'i büyükşehir toplam 7 il, 21 ilçe ve 11 beldede belediye başkanlığını kazanarak Güneydoğu'da ağırlığını koydu. HADEP Diyarbakır'da yüzde 62, Batman'da yüzde 57, Hakkari'de yüzde 56 gibi rakamlarla en yüksek oy oranıyla belediye başkanlığı kazanan parti oldu.
 <br/>
 <br/>
 Elbette genel seçimlerde oyunu yüzde yüzün üzerinde artıran MHP belediyelerde de en kazançlı partilerin başında geliyor. Geçen dönemde 7 ilde belediye başkanlığını elinde bulunduran MHP bu sayıyı 21'e çıkardı. Hatta kazanmasına hiç ihtimal verilmeyen bazı illerde bile en çok oyu toplayan parti MHP oldu. Mesela Muş ve Malatya. Bunlardan biri de Kırklareli. 1974'ten bu yana CHP'li belediye başkanlarının görev yaptığı Kırklareli'nde belediye başkanlığı ilk kez el değiştirdi ve MHP adayı Cengiz Bağdan seçimi kazandı.
 <br/>
 <br/>
 Genel seçimlerde birinci parti olmasına rağmen belediyelerde aynı başarıyı gösteremeyen DSP geçen belediye seçimleriyle kıyaslandığında yine de oldukça kârlı. DSP 27 Mart 1994 belediye seçimlerinde hiç bir ilde seçimi kazanamamış, sadece 8 ilçe ve 15 beldede başarılı olabilmişti. Oysa bu seçimlerde İzmir başta olmak üzere 4 büyükşehir ve 5 il merkezinde belediye başkanlığını ele geçirdi. DSP'nin Türkiye genelinde aldığı yüksek oy oranını belediyelere yansıtamamasının nedeni olarak bu partinin örgütlenme açısından yetersiz oluşu gösteriliyor.
 <br/>
 <br/>
 Zaten kırsalda daha güçlü olduğu bilinen DYP, 18 Nisan'dan sonra tamamen köylü partisi haline geldi. Geçtiğimiz dönemde 12 ilde belediye başkanlığı bulunan DYP, İzmir, Eskişehir, Antalya gibi büyük şehirlerde ve kalesi olan Isparta dahil 11 ilde seçimi kaybetti. Bu seçimde DYP'nin illerde kazandığı belediye sayısı sadece 3.
 <br/>
 <br/>
 İstanbullu İSKİ'yi unutmadı
 <br/>
 <br/>
 Baraja takılan CHP bir zamanlar yani SHP zamanında 1989 belediye seçimlerine damgasını vurmuş, İstanbul, Ankara, İzmir, çoğu büyükşehirle birlikte tam 40 ilde belediye başkanlığını almıştı. Ancak SHP kendine tanınan bu krediyi kullanamadı. İSKİ ve ASKİ gibi yolsuzluklar nedeniyle 94'te büyük bir başarısızlığa uğradı. Geçtiğimiz dönemde SHP ve CHP olarak ayrı ayrı seçime giren ve daha sonra CHP çatısı altında birleşen partinin 15 ilde belediye başkanlığı bulunuyordu. Bu seçimde CHP genel seçimde olduğu gibi yerel seçimde de kan kaybetti, illerde belediye sayısı 10'a düştü.
 <br/>
 <br/>
 Belediye seçimlerinin en renkli geçtiği yer İstanbul'du. Öyle ki yerel seçimler İstanbul'da genel seçimleri bile gölgede bıraktı. Nüfusu, konumu ve ekonomideki ağırlığıyla bu tarihi şehrin önemi bir başkaydı partiler için. CHP spor ve iş dünyasının tanınan ismi Adnan Polat'ı, DSP de partinin ağır topu Zekeriye Temizel'i aday gösterdi. Ancak seçimin galibinin iki Ali arasından; yani görevi Tayyip Erdoğan'dan devralan FP'li Ali Müfit Gürtuna ve uzun süreden beri kendini bu göreve hazırlayan ANAP'lı Ali Talip Özdemir arasından çıkacağı tahmin ediliyordu. Başarılı çalışmalarıyla kendini halka sevdiren Tayyip Erdoğan'ın cezalı olması nedeniyle adaylar arasında yer almaması diğer partiler için bir fırsattı. Ancak İstanbul'daki su, çöp, hava kirliliği ve ulaşım gibi konularda yapılan önemli hizmetleri unutmayan seçmen vefalı davranarak Tayyip Erdoğan'ın çalışma arkadaşı Ali Müfit Gürtuna'ya koltuğu yeniden teslim etti.
 <br/>
 <br/>
 İstanbul Büyükşehir Belediyesi için yapılan oylamada FP'li Ali Müfit Gürtuna en yakın rakibi Ali Talip Özdemir'e yaklaşık 300 bin oy fark atarak, yüzde 29'la yeniden başkan oldu. Ali Talip Özdemir ise yüzde 22'lerde kaldı. İşin ilginç tarafı genel oylamada yüzde 29 oy alarak İstanbul'da 1. parti konumuna yükselen DSP'nin belediye için aldığı oylar yüzde 20'nin bile üstüne çıkamadı. İstanbullular vefalı olduklarını gösterdi şimdi sıra bizde diyen Ali Müfit Gürtuna, seçim sonuçlarının insanların Faziletli belediyeden memnun olduğunu ortaya koyduğunu ve zaten bu sonucu beklediklerini ifade ediyor. Ali Talip Özdemir kazanamayışını oyların diğer partilere dağılmasına bağlarken Adnan Polat ise "Demek ki bir yerde biz büyük bir hata yaptık" diyor.
 <br/>
 <br/>
 Büyükşehir belediyesinde olduğu gibi İstanbul'un 32 ilçelesinde de kıyasıya bir yarış yaşandı. Daha önce 16 ilçe belediyesinden Sarıyer'i ANAP'a, Beykoz'u DSP'ye kılpayı farkla kaptıran FP diğer 14 belediyede açık farkla seçimi tekrar kazandı. Fazilet Partisi daha önce ANAP'ta olan Fatih, Eminönü ve Zeytinburnu belediye başkanlıklarını kazanarak İstanbul'daki belediye sayısını 17'ye yükseltti. İstanbul'un en büyük ilçelerinden biri olan Kadıköy'de CHPANAP çekişmesinde belediyeyi kılpayı farkla yeniden CHP kazandı. CHP'nin güçlü olduğu Beşiktaş'ta ise kazanan ANAP oldu. Daha önce 9 belediyesi olan ANAP üç ilçede kaybedip iki başka ilçede kazanarak İstanbul'un 8 ilçesinde yeniden yönetime geldi. DSP'nin 4, CHP'nin 1 belediyesi var İstanbul'da, DYP ise hiç bir ilçede seçimi kazanamadı. 27 Mart'ta İstanbul Fatih'i Refah Partisi kazanmış ancak seçimlerin iptal edilmesi sebebiyle yapılan ikinci seçimde bu sefer başkan ANAP'lı Sadettin Tantan olmuştu. Şimdi 137 bin oy alarak büyük farkla Fatih'te belediyeyi kazanan Faziletliler "Hak yerini buldu" diyorlar.
 <br/>
 <br/>
 Ankara'da yarış nefes kesti
 <br/>
 <br/>
 Ankara'da belediye başkanlığı için nefesleri kesen başabaş bir yarış yaşandı. Başkent son ana kadar FP'li Melih Gökçek'le CHP'li Murat Karayalçın arasında gitti geldi. Yapılan itirazlar nedeniyle salı akşamına kadar netleşmeyen yarışta Gökçek, Karayalçın'ı 29 bin oyla geçerek 541 bin 515 oyla başkente yeniden başkan oldu. İki adayın da aldıkları oylar epey yüksek. Önceki seçimde yüzde 27 oyla başkanlığı alan Gökçek bu seçimde oy oranını yüzde 33.7'ye yükseltmeyi başardı. Karayalçın da CHP'nin bütün başarısızlığına rağmen 31.9 gibi yüksek oranda oy aldı. Karayalçın'ın aksine partisi lehine esen rüzgara rağmen ancak yüzde 10 oy alabilen DSP'li Doğan Taşdelen umduğunu bulamadı. Ankara'da ANAP'ın başkan adayı Vahit Erdem yüzde 6'da kaldı. DYP'li Halil Şıvgın ise aldığı yüzde 2'lik oyla hiç varlık gösteremedi.
 <br/>
 <br/>
 İzmir'de sürpriz değişiklik
 <br/>
 <br/>
 Yerel seçimlerde bir sürpriz sonuç da İzmir'den geldi. DYP'den Burhan Özfatura, ANAP'tan Kutlu Aktaş, DSP'den Ahmet Piriştina, CHP'den Yüksel Çakmur seçime iddialı girmişlerdi. Başkanlık yarışının çekişmeli geçeceği, bu adaylardan birinin ancak çok az bir oy farkıyla kazanabileceği tahmin ediliyordu. Ancak sonuç hiç de öyle olmadı. Türkiye genelinde DSP lehine esen rüzgarı da arkasına alan Ahmet Piriştina yüzde 30 gibi yüksek bir oranla başkanlık koltuğuna oturdu. ANAP'ın favori adayı Kutlu Aktaş yüzde 20 oy aldı. Yüksel Çakmur ise yüzde 18'lerde kaldı. İzmir'de en büyük şoku Burhan Özfatura yaşadı. Geçen seçimlerde yüzde 27 oy alarak başkan seçilen DYP'li Burhan Özfatura, bu seçimde yüzde 16 oy alarak dördüncü parti konumuna düştü. Yeniden kazanacağına kesin gözüyle bakan Burhan Özfatura'nın hiç beklemediği bir sonuçtu bu. DYP'nin geneldeki oy kaybının İzmir'de belediye seçimlerine de yansıdığı belirtiliyor. Ayrıca Kutlu Aktaş'ın sağdan güçlü bir aday olarak seçime katılmasının da Özfatura'nın şansını azalttığı ifade ediliyor. Burhan Özfatura'nın daha çok altyapıya ağırlık verdiği ancak trilyonları yutan bu yatırımların göze hitap etmemesinin de etkili olduğu söyleniyor.
 <br/>
 <br/>
 Genellikle belediye seçimlerinde başkanlığı kazanan adaylar kendi partilerinin oylarından çok alırken Bursa'da bunun tersi oldu. Bursa Büyükşehirde DSP'nin adayı Erdoğan Bilenser seçimi yüzde 30 oy alarak kazandı ama burada DSP'nin genel olarak oy oranı yüzde 32'yi geçiyordu. Bursa'da koltuğu devreden ANAP'lı Erdem Saker ve DYP'li İsmail Tatlıoğlu seçilemediler ancak partilerinin Bursa'daki oy yüzdesini epey geçtiler.
 <br/>
 <br/>
 18 Nisan sürprizlerle dolu bir seçim olarak tarihte yerini aldı. Seçimlerden önce hiç bir şeyin değişmeyeceği söylenirken şimdi siyasi görüntüyü altüst eden bambaşka bir manzarayla karşı karşıyayız. Bilinçli bir şekilde oy kullanan seçmen partilerin parlamentodaki performanslarını beğenmediğini cezalandırarak gösterdi. Ancak aynı partilere mensup başarılı belediye başkanlarını Ankara, İstanbul, Adana ve Gaizantep'te olduğu gibi yeniden işbaşına getirdi. Şimdi sıra seçilen başkanlarda. Dikkat: Vatandaş artık eskisi gibi körü körüne partizanlık yapmıyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-4988-26-partiler-kaybetti-baskanlar-kazandi.html), [web.archive.org (arşiv bağlantısı)](http://web.archive.org/web/20110811073619/http://www.aksiyon.com.tr:80/aksiyon/haber-4988-26-partiler-kaybetti-baskanlar-kazandi.html)
