# Memoliler susma hakkını kullanıyor

*Mustafa Aydın 2000.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   155. yılını kutlayan emniyet teşkilatı belki de tarihin en karmaşık dönemini yaşıyor. Teşkilat bir taraftan düşük ücret, zor şartlar, 'çürük personel' gibi kendi iç sorunları ile uğraşırken bir taraftan da 'artık hangi taşı kaldırsanız altından polis çıkıyor'a kadar ulaşan kötü imajı ile uğraşıyor
  </font>
 </div>
 <div id="newsText">
  <font class="detail-text">
   Son üç yılda Köstebek ve Susurluk skandalları ile başlayan ve Telekulak Skandalı ile zirveye ulaşan olaylar dizisi süsledi durdu haber bültenlerini. Teşkilattan gelen ve kurumun en üst makamında bulunan Saadettin Tantan'ın tabiriyle 'kirliliğin sınırı kalmadı'. Emniyetçilerin büyük bir kısmı bu durumdan rahatsız ancak bu sorunun devamından da hoşnut olanlar da yok değil. Çünkü her yıl, sayıları giderek artan miktarda polisin bu işlere bulaştığı ortaya çıkıyor.
   <br/>
   <br/>
   Polis teşkilatının tüm demokratik dünyada olduğu gibi  sadece hukuk kuralları çerçevesinde hareket etmesi gerektiği tartışılmaz bir konu.. Evrensel değerlere göre polisin hukuk kuralları yanında yer alması ve kanunlara uymayan hiç bir eylemde bulunmaması gerekiyor..
   <br/>
   <br/>
   Polis sopa amelesi mi ?
   <br/>
   <br/>
   Yakın zamana kadar hiç bir şey olamayanların polis olarak girebildiği teşkilat, son yıllarda artık ciddi bir şekilde kendini eleştirmeye çalışıyor. Ancak halkın eleştirileri kadar teşkilata bakış da çok önemli. Türkiye'de polise bakışta önemli sorunlar var. Devlet polisini kendisini her ortamda saygın ve kaliteli bir şekilde temsil edecek bir 'memur' olarak değil, vatandaşı terbiye ederken lazım olan " sopa amelesi" ya da " dayak mangası" olarak görüyor. Zaten bütün problem de bu. Vatandaşın beklediği ve özlediği kaliteyi, eğitimi, sabrı ve soğukkanlılığı devlet nedense beklemiyor ki o yönde yatırıma da yönelmiyor. Devlet öğretmen alırken pedagojik formasyon ararken, polis alacağı zaman sosyal psikolojik formasyonu nedense aramıyor. Polis üst yapı tarafından asayişi teminle görevli bir memur olarak değil de devletin gücünü sopayla gösteren bir unsur olarak görülüyor. Hal böyle olunca polisin şartlarının iyileştirilmesi ciddi olarak ele alınmıyor üst düzey yöneticiler arasında. Konuşması, sorunları dile getirmesi yasalarla yasaklanan, sendikal hakları olmayan, dışarıdan cilalı bir vizyonu olan ancak içinde sorunlar yumağı olan bir kurum ortaya çıkıyor.
   <br/>
   <br/>
   Asabiler, çünkü mazeretleri var...
   <br/>
   <br/>
   Özellikle de büyük şehirlerde görev yapan polis memurlarının ekonomik sıkıntı içinde olduklarını söylemek artık gereksiz. Mesai saatlerinin acımasızlığı, geçim sıkıntısı ve can güvensizliği içinde, 'özel dünyasında asayişi sağlayamamış' insanlardan 'genel asayişi sağlamayı' beklemek haksızlık olsa gerek. Gerilim içindeki polis, saygıyı ve caydırıcılığı sopa atmak, korkutmak ve dövmekte buluyor. Sosyal hayatı olmayan, kiralarda sürünen, ortalama üç yılda bir tayine uğrayan polisin gayet açık olan bir özgüven sorunu var. Polisi bir insan olarak değil robot olarak gördüğümüzü söyleyen Melih Aktaş, devlette normalde 8 saat olan mesainin emniyet teşkilatında genellikle 12 saat olduğuna dikkat çekerek, "Maalesef bu insanlara robot gibi muamele ediliyor. Bizim polisimiz kadar düşük ücretle ve sosyal güvenceden yoksun olarak görev yapan polislere sahip başka bir Avrupa ülkesi olduğunu zannetmiyorum" diyor.
   <br/>
   <br/>
   ODTÜ Sosyoloji Bölümü öğretim üyelerinden Doç. Dr. Yusuf Ziya Özcan, polis intiharlarındaki artışı polis alt kültürünün zorluklarının bir göstergesi olarak değerlendiriyor. Düşük ücret, yoğun mesai, ailevisosyal problemler, ölümle burun buruna çalışma ve bunun sonucunda bunalım geliyor. Özcan, "Bir insan 12 saat çalışabilir mi? Üstelik bu çok sık uzuyor. Hele narkotik gibi servislerde gece gündüz hiç yok, bir operasyona çıkıyor 3 gün, bir hafta sonra geliyor" diyor.
   <br/>
   <br/>
   "Her polis, meslek yüksek okulu
   <br/>
   <br/>
   mezunu olamaz!"
   <br/>
   <br/>
   Polis 155 yıllık bir teşkilat ancak sürekli tartışılan bir konu eğitim meselesi. 18 yaşında beli coplu eli silahlı olarak yetiştirilen polislerin eğitim meselesi kendi teşkilatında da sıkça tartışılan bir konu. Eski Emniyet Genel Müdürü Alaattin Yüksel'in deyimiyle, "Polisini altı ayda yetiştiren ve göreve çıkaran dünyada hiçbir çağdaş emniyet teşkilatı örneği yoktur" derken  Emniyet eski genel müdürlerinden Necati Bilican, "Polis okullarının 2 yıllık meslek yüksek okulu olmasını ben savunmuyorum. Ben polisin eğitim seviyesini meslek içinde yükseltmeyi amaçlıyorum" diyor.
   <br/>
   <br/>
   Necati Bilican'ın savunması da oldukça ilginç: "Her polis meslek yüksek okulu mezunu olduğu zaman nokta görevlerini, devriye görevlerini yaptıracak adam bulamazsınız. O zaman polisin gözü kurum dışına kayacaktır".
   <br/>
   <br/>
   Ancak gözle görülür kalite eksikliğini inkâr etmek mümkün değil. Sosyal yönü hiç olmayan, hayatında belki hiç büyükşehir görmemiş, askerliğini bile yapmamış bir genç kısa bir eğitimden sonra polis olabiliyor. Sonra çok hassas bir mitingde kitlelerin üzerine sevkedilebiliyor. Kitle psikolojisini anlamaması, kitlelerle nasıl muhatap olunacağını bilmemesi, karakollarda "kısa devre" sorgu yapmaya çalışması problemler doğuruyor.
   <br/>
   <br/>
   Polis Akademisinde ders veren ODTÜ Sosyoloji Bölümü Öğretim üyesi. Doç. Dr. Yusuf Ziya Özcan, akademi mezunlarının aldıkları eğitimin genel anlamda yeterli olduğunu ancak uyuşturucu, terör gibi meslekle ilgili özel alanlarda operasyonlarda ne yapılması gerekir, en uygun davranış nedir gibi polis profesyonelliği dedikleri kuralların öğrenilmesi konusunda şüpheleri olduğunu belirtiyor. Polis memurlarının durumunu "facia" olarak değerlendiren Özcan, "Onların eğitimleri konusunda ben çok negatif düşüncelere sahibim. Yakalanan bir kızcağızı karga tulumba götürmenin, saçından başından tutup sürüklemenin, otobüse bindirdiğiniz bir kişiyi orada coplamanın, dayak atmanın, yere düşmüş bir vatandaşı ya da gazeteciyi tekmelemenin hiçbir anlamı yok. Bu eğitimsizliğin en büyük işaretidir" şeklinde konuşuyor.
   <br/>
   <br/>
   İleri ülkelerde polis olacak kişinin oldukça ciddi  şahsiyet ve kabiliyet testlerinden geçirildiğini ifade eden Doç. Özcan, "Bizde ne normal polis memurları, ne de akademi mezunu olup da dört yıldızlı emniyet amiri olan bir memur hayatı boyunca hiçbir testten geçmez. Bazı insanların psikolojik bozuklukları oluyor. Ayıklamak gerekir. Bizde böyle bir ayıklama yok. Yakaladığı bir insanı sokak ortasında döven bir memur zannediyorum çok fazla sağlıklı değildir ve bunun bir şekilde ayıklanması gerekir." diyor.
   <br/>
   <br/>
   Koltuk savaşları ve YEŞ
   <br/>
   <br/>
   Türk polisinin belki de en büyük problemi eğitim ve kadro meselesi. Çünkü polis kolejleri her yıl 2 bin 300 mezun veriyor. Bir polis koleji mezunu 12 yılda emniyet müdürü rütbesine geliyor. Araştırma  Planlama ve Koordinasyon (APK) Daire Başkanlığına atanıyor. Atama yapılabilecek 300 makam varken 3000 emniyet müdürü bu makamlar için bekliyor. Tüm emniyet müdürleri bir makam bulabilmek için de devreye siyasileri sokuyorlar sonuçta. Ardından da siyasi krizler patlak veriyor. Emniyetçiler kadro bulabilmek için siyasilerle diyaloğa geçerken siyasiler de son Telekulak Skandalında olduğu gibi rakiplerini dinleterek skandallara ortak oluyorlar. Hatta her hükümet değişiminde de adetten olarak emniyet müdürleri değiştiriliyor. Hatta 19301999 yılları arasında Ankara'da 36 ayrı emniyet müdürü görev yaptı. Yani bir emniyet müdürü 3 ay ile 2.5 yıl arasında görevde kalabiliyor. Hatta emniyet istihbaratının kurucusu Ergun Gökdeniz  emniyetin siyasallaşmasından şikayetçi ve net bir cümle ile sorunların kaynağını söylüyor: "Emniyete dayanmayan mafya olmaz.'
   <br/>
   <br/>
   Aslında emniyet de bu konudan rahatsız.  Alaattin Yüksel tarafından hazırlanan 'Türk Polisinin yeniden yapılandırılması' başlıklı çalışmada bu konuya ısrarla dikkat çekiliyor. Emniyet tarihinde 1950'li yıllarda başlayan PolDer, PolBir tartışmasının neden olduğu mücadelelerden sonra emniyetteki en büyük mücadele nedeni olarak gösterilen bu problemin çözülmesi için de askeri sistem benzeri Yüksek Polis Şûrası kurulması bile gündeme gelmişti. Sistem her ne kadar 28 Şubat sürecinden sonra irticacı polisleri 'temizlemek' için teklif edilmiş olsa da kadro şişkinliğine ve koltuk savaşlarına çözüm olarak halen raflarda bekliyor.
   <br/>
   <br/>
   İşkence kamburu
   <br/>
   <br/>
   İşkence konusunun sık sık gündeme geldiği günlerde TEM'de görevli bir emniyet amiriyle işkence konusunu tartışıyorduk. İşkencenin varlığını inkâr edemiyordu: "Adamın yaptığını biliyorum ancak net delilim yok. Ancak şu da gerçek ki adam üzerine bombaları bağlayıp askeri birliğin arasına dalacak kadar davasına inanmış. Bu insanı işkenceden başka bir yöntemle konuşturamazsınız!" O emniyet amirinin benzer sözlerini başka zamanlarda başka kişilerden de duymuştuk. Yani teşkilat da varlığını inkâr edemiyor işkencenin. Yıllardır işkenceyi sona erdirmeye yönelik yeni tedbirler uygulamaya konurken rastgele bir polis karakoluna yapılan baskında Filistin askısının çıkması bir çuval inciri berbat ediyordu. Zaten Türkiye'de işkencenin olduğu gerek mahkeme raporları gerekse Danıştay raporu ile sabitlenmiş durumda. Uluslararası insan hakları kuruluşlarının Türkiye raporlarında işkence konusuyla ilgili resmiyete intikal etmiş yüzlerce örnek olay naklediliyor. Bu örneklerle Türkiye dünya kamuoyunda mahkum ediliyor. Türkiye işkence iddialarından o kadar bunalmış durumda ki, Dışişleri Bakanı İsmail Cem, günlük yazılarını yazdığı gazetedeki köşesinde bu konuda bir eleştiri yapmak gereğini duydu. Cem, karakollarında işkenceler yapılan Türkiye'nin dünyaya karşı zor durumda kaldığını belirterek, devlet içinde bir özeleştiri başlatıyordu.
   <br/>
   <br/>
   ODTÜ Sosyoloji Bölümü Öğretim üyesi  Doç. Dr. Yusuf Ziya Özcan, Türkiye'de polis profesyonelliği olmadığını ve memurun işini tam olarak nasıl yapacağını bilmediğini söylüyor. Özcan "Siz eğer bilgileri bizzat kendiniz araştırıp ortaya koyamıyorsanız, diğer bazı şirketlerle ilişkilerini, banka hesaplarını vs ilgili yere bizzat gidip araştırma imkanınız yoksa adamın yapacağı tek şey döverek, korkutarak bilgi almaktır. Ama imkanlarını artırırsanız, sorgu sırasındaki dövmesövme işleri büyük ölçüde azalacaktır" diyor.
   <br/>
   <br/>
   İşkenceyle ilgili tipik örnek Metin Göktepe davasında yaşanıyordu. Göktepe'yi işkencede öldürdükleri ileri sürülen polis memurları hakim önüne ilk çıktıklarında karakolda alınan ifadelerin işkence altında alındığını söylerken bu konuda bir kara mizah örneği sergilemiş oldular. Polis polisi işkence yapmakla suçluyordu ki bu da Türkiye'yi çok daha zor durumda bırakacak bir iddiaydı.
   <br/>
   <br/>
   Konuşamayan bir topluluk
   <br/>
   <br/>
   Yaklaşık 190 bin çalışanı ile Türkiye'nin en büyük 'müdürlüğü' Emniyet Genel Müdürlüğü.  Ancak tamamı 657 sayılı Devlet Memurları Kanunu'na bağlı olduğu için konuşup sorunlarını dile getiremiyor. Özellikle de en büyük sorunların yaşandığı alt kademelerde. Memur seviyesindeki polisler yaşadıkları sıkıntıları anlatma imkanı bulamıyorlar. Mesleğe polis muhabirliğinden başlayıp yıllarca aynı ortamları paylaşanların çok iyi bileceği sorunları yansıtmak için polislerle konuşmak istedik. Gerekli başvurularda da  bulunduk ancak 'yasak' şeklindeki açıklayıcı bir cevapla tüm görüşme taleplerimiz geri çevrildi. Oysa mikrofonu doğrultacağımız polislerin söyleyecekleri çok şey vardı. İsmini yazamadığımız bir Çevik Kuvvet polisinin izin verilmemesine yaklaşımı ise şöyle: "Tabii izin vermezler. Müdürlerimiz rahat, maaşları iyi, lojmanları var ve ezilmiyorlar. Biz birer piyon gibi kullanılıyoruz ve tüm arkadaşlar bunalıma giriyor. Tabii bizi konuşturmazlar. Yoksa polisin gerçek hali ortaya çıkacak."
   <br/>
   <br/>
   Bu hafta boyunca herkes polisliğin kutsallığından dem vurup vazifenin öneminden bahsedecek. Herkes iyi niyet dileklerini sunacak. Ancak intihar ve cinnetin en çok görüldüğü meslek grubu olarak öne çıkan polisleri çok değil bir hafta sonra yine bir yığın sorun bekliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F3584B3290F81D9B5ED85D7190870C14?newsId=6053), [web.archive.org (arşiv bağlantısı)](http://web.archive.org/web/20120701092726/http://www.aksiyon.com.tr:80/aksiyon/newsDetail_getNewsById.action;jsessionid=F3584B3290F81D9B5ED85D7190870C14?newsId=6053)
