# Dikkat! Kredi kartı

*Mustafa Aydın 1997.07.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda teknolojide meydana gelen baş döndürücü gelişmeler insanların yaşam tarzını ve geleneksel alışkanlıklarını da hızla değiştiriyor.
  </font>
 </div>
 <div id="newsText">
  <font class="detail-text">
   Türkiye'ye biraz geç gelmiş olsa da kredi kartı kullanımı hızla yaygınlaşmaya başladı. Artık parayla alışverişin yerini yavaş yavaş değil de hızlı bir biçimde kredi kartları alıyor. İnsanlar ceplerinde deste deste para taşımak, bozuk paralarla uğraşmak, para üstü beklemek, alışverişlerde zaman kaybetmek yerine kredi kartı rahatlığını tercih ediyor.
   <br/>
   <br/>
   Tarihin en büyük buluşlarından biri olan ve binlerce yıldır kullanılan paranın bu gidişle dolaşımdan kalkması pek uzun sürmeyecek gibi. Bankalar bireysel bankacılık faaliyetleri konusunda hızlı bir rekabet içerisindeler. Müşterilerine en gelişmiş teknolojinin imkanlarını en hızlı sunabilmek için yarış ediyorlar. Kredi kartları da bu rekabet araçlarından biri. Hemen hemen bütün bankalar müşterilerine kredi kartı hizmeti sunuyor. Şimdilik belli başlı alışveriş merkezlerinde kredi kartıyla alışveriş imkanı sağlanabilse de bu imkan giderek yaygınlaşıyor.
   <br/>
   <br/>
   Yüzde 750 faizle kredi!
   <br/>
   <br/>
   Kredi kartlarının kolaylığı ve rahat alışveriş imkanı sağlaması insanları cezbediyor ancak kullanılan kredinin geri ödemesi geciktiğinde problemler başlıyor. Bankalar bu konuda bulunan yasal boşluk nedeniyle yıllık yüzde 750'ye kadar varan fahiş gecikme faizleri uyguluyorlar. Kredi kartıyla alışveriş yaparken ödenmesi gereken miktar bankaya borçlanılıyor. Anında ödeme yapmamanın rahatlığıyla tüketim psikolojisine kendilerini kaptıran insanlar alışveriş yaparken ölçüyü kaçırıp fazla harcama yapabiliyorlar. Ay sonunda kullanılan kredinin geri ödeme zamanı geldiğinde maaşın aksaması nedeniyle ya da herhangi bir aksilik sonucu ödeme gecikirse bankalara göre değişen miktarlarda gecikme faizi uygulanıyor.  İşin garibi bu gecikme faizini belirleme konusunda bankalar istedikleri gibi davranabiliyorlar.  Hem de bu yetki bir madde halinde sözleşmelere bile yerleştirilmiş.
   <br/>
   <br/>
   Her ne kadar sözleşmede kullanılan kredinin geri ödemesi geciktiğinde ne oranda faiz uygulanacağı belirtilse de yine aynı sözleşmede bankanın gerekli gördüğü takdirde bu faizi dilediği kadar artırabileceği şeklinde garip bir de hüküm yer alıyor.  İşte neredeyse mercekle okunabilecek kadar küçük puntolarla yazılmış bir kredi kartı sözleşmesinde yer alan garip bir madde: "Banka, bu sözleşmede yazılı bulunan, müşterinin ödeyeceği her türlü ücret, komisyon, faiz vesair meblağları mahiyet, kapsam ve oran bakımından önceden herhangi bir bildirime gerek kalmaksızın tek taraflı olarak değiştirebilir. Banka; faiz, komisyon ve ücretlerde yapacağı değişiklikleri hesap bildirim cetvelinde, hesap özetlerinde veya ayrıca bildirimde gösterir." Sözleşmede yer alan bu hükme göre banka istediği zaman ve istediği şekilde sözleşmenin şartlarını değiştirebilir, faizleri istediği kadar artırabilir ve müşteri bütün bunlara karşı hiçbir hak talep edemez çünkü sözkonusu şartları daha baştan kabul edip imzalamıştır.
   <br/>
   <br/>
   Tefeciler bile bu kadar faiz uygulamıyor
   <br/>
   <br/>
   Genellikle bu gibi sözleşmeler yapılırken müşteri sözleşmeyi okumaz, banka memurundan gerekli bilgileri alıp imzalar. Zaten bu sözleşmeler de okunacak gibi yazılmamıştır. Bireysel bankacılık hizmetleri sözleşmesi adını taşıyan bu sözleşme metinleri oldukça uzundur ve büyüteçle okumayı gerektirecek kadar küçük puntolarla yazılmıştır. Kredi kartı almak isteyen müşteri  şayet hukukçu değilse bu sözleşmeyi okusa da pek bir şey anlamaz. Bu nedenle bir hukukçuya incelettirmesi gerekir. Ancak bankalar güven kurumu olarak görüldükleri için hiç kimse bu kadar ince eleyip sık dokumaz. Ayrıca bankayla pazarlık yapma gibi bir imkanı da sözkonusu olmadığından başına geleceklerden habersiz önüne uzatılan sözleşmeye imzayı atar.
   <br/>
   <br/>
   Kendisine bu konuyla ilgili mağdur olan bir çok banka müşterisinin geldiğini söyleyen Avukat Veli Taşdemir bankaların bu yaptığının düpedüz tefecilik olduğunu söylüyor: "Vatandaş bu konuda bilinçsiz. Kolaylık olsun diye kredi kartı alıyor. Eskaza maaşınızı gününde çekemeyip ya da başka bir aksilik nedeniyle kullandığınız krediyi geri ödemeyi geciktirdiğinizde banka sizi hemen temerrüte sokuyor. Ve size diledikleri kadar temerrüt faizi uyguluyorlar. Sözleşme serbestisi gereği mahkemeler bir şey yapamıyorlar." Avukat Taşdemir bir müvekkilinin Pamukbank'ın kredi kartıyla kullandığı 12 milyon liralık krediyi geciktirdiği için yüzde 750 faiz uygulandığını belirterek 12 milyon liraya bir ay içinde 9 milyon lira gecikme faizi uygulandığını söylüyor. Veli Taşdemir "Hiç kimse harcamayı yaparken bu ödeme geciktiği takdirde yüzde 750 faiz uygulanacağını tahmin bile edemez. Aylık yüzde 60'ı geçiyor. Korkunç bir rakam bu, tefeciler bile bu kadar faiz almıyor"diyor. İstanbul Üniversitesi Hukuk  Fakültesi Ticaret Hukuku öğretim üyesi Doç. Dr. Atilla Altop da temerrüt faizinin caydırıcı olması gerektiğini ancak yıllık yüzde 750'ye varan fahiş gecikme faizlerini savunmanın mümkün olmadığını ifade ediyor.
   <br/>
   <br/>
   Sözleşmeler ahlâka aykırı
   <br/>
   <br/>
   Bankaların yaptıkları bu gibi sözleşmelerin hukuka ve ahlaka aykırı olduklarını söyleyen Altop, sözleşmenin başında belli bir faiz oranının kararlaştırıldığını ancak sözleşmeye bankaların bu faiz oranını diledikleri zaman diledikleri oranda artırabilecekleri yönünde hüküm koyduklarını belirterek "Benim kanaatime göre bu şekilde bir artırıma gitmek hukuken geçerli değildir" diyor ve şöyle devam ediyor: "Bu sözleşmelerde ister kredi kartı sözleşmeleri olsun ister genel kredi sözleşmeleri olsun hepsinde önceden hazırlanmış   mukaveleler sözkonusu. Karşı taraf ya bu sözleşmeyi imzalamak ya da o işlemi yapmaktan vazgeçmek seçenekleri ile karşı karşıyadır. Bunun dışında sözleşmenin şartları hakkında konuşup anlaşmaları diye bir şey sözkonusu değil. 'Ben bu maddeyi kabul etmiyorum' diye bir şey kesinlikle mümkün değil. Zaten kimse bu maddeleri okumadığı için tartışmaya da girmiyor. Gerçi okusa bile bir şey değişmez. Bir hukukçuya incelettirmesi gerekir. Çünkü kendisi bunlardan bir şey anlamaz."
   <br/>
   <br/>
   Atilla Altop'a göre bu sözleşmelerin geçerli kabul edilmeleri mümkün değil çünkü böyle bir şart çok beklenmedik bir şey karşı taraf için: "Önce oturulup bir faiz kararlaştırılıyor, hemen altında da bunu dilediğim gibi artırırım deniyor. Böyle bir şeyi karşı tarafın beklemesi mümkün değil. Onun için biz buna şaşırtıcı kayıt diyoruz. Bu tür kayıtları geçersiz kabul ediyoruz. Kaldı ki bunun ötesinde bu tür şartları biz ahlaka aykırılık nedeniyle de geçersiz sayıyoruz. Çünkü bir tarafı tamamen diğer tarafın keyfi davranışına yani iki dudağının arasından çıkacak bir söze göre bir sonuca mahkum ediyor."
   <br/>
   <br/>
   Yargıtay'a göre bankalar hatalı
   <br/>
   <br/>
   Kredi kartlarına bankaların diledikleri şekilde faiz uygulamaları ile ilgili Yargıtay'a intikal eden bir davada Yargıtay Visa kart ile kullanılan kredilerde bankanın iradesine bırakılan faiz oranını artırma yetkisinin objektif iyi niyet kuralları içerisinde kullanılması gerektiğine karar verdi. Yargıtay 19. Hukuk Dairesi'nin kararına göre banka ile müşterisi arasında imzalanan "Visa Kartı Üyelik Sözleşmesi"nin, artan faiz  oranlarının bankaca kredi borcuna uygulanmasına olanak sağladığı  hatırlatılarak "sözleşmenin bu maddesiyle davacı  bankanın iradesine bırakılan faiz oranını artırma ile ilgili yetkinin  kullanılmasında objektif iyi niyet kuralları içinde davranılması gerektiği,  Medeni Kanun'un 2. maddesinin uyulması gereken emredici bir  hüküm olduğu" görüşüne yer veriliyor.
   <br/>
   <br/>
   Sözleşmeler suiistimale açık
   <br/>
   <br/>
   Doç. Dr. Atilla Altop yapılan sözleşmelerin ahlaka aykırı nitelikler taşıdığını belirtirken bu hükümlerin suiistimal edileceği noktasına dikkat çekiyor. "Biz bunu aşırı kullanıldı mı kullanılmadı mı tartışmasına girmeden ahlaka yakırı olarak kabul ediyoruz. Çünkü kullanmaya müsaittir. O nedenle kullanmasa bile bu hüküm geçersizdir.  Buna karşılık değişen şartlar ve artan enflasyon oranında artırılabileceği yönünde bir madde konabilir. Bu durumda şartlar değişmiştir diye banka uyarlama davası açar. Ama o yükü müşterinin üzerine  atamaz. Şimdi olduğu gibi istediği oranda faiz uygulayıp müşteriyi mahkemelerle uğraştıramaz. O istediği gibi yükseltecek sonra ben bankaya dava açacağım, bu dava yükünü  benim üzerime yıkmaması lazım. Davayı kendisi açsın, haklıysa artırsın, tabii ona hiç bir itirazımız yok."
   <br/>
   <br/>
   Kredi kartlarının kullanımının iyice yaygınlaştığı bir zamanda insanlara bu şartları kabul etmiyorsan kart kullanma demek çözüm değil. Bankaların yaptıkları sözleşmelerle ilgili olarak tüketicinin korunması yönünde yeni düzenlemeler yapılması gerekiyor. Hatta kalıcı bir çözüm olarak bu gibi sözleşmeler hakkında özel bir yasa çıkarılması artık kaçınılmaz. Tüketicilerin Korunması Hakkında Kanun'da öngörülen tedbirlerin bir benzerinin kredi kartı sözleşmeleri için de getirilmesi binlerce kart kullanıcısını sürpriz faiz artışlarına karşı korumak için yeterli olacak
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2763-dikkat-kredi-karti.html), [web.archive.org (arşiv bağlantısı)](http://web.archive.org/web/20140507055836/http://www.aksiyon.com.tr:80/aksiyon/haber-2763-dikkat-kredi-karti.html)
