# Hıpodromda rant yarışı

*Mustafa Aydın 1998.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Türkiye demokratik, sosyal bir hukuk devletidir." Böyle diyor anayasamız, ama uygulamalara bakılacak olursa ne kadarlık bir hukuk devleti olduğumuz epey su götürür.
  </font>
 </div>
 <div id="newsText">
  <font class="detail-text">
   Bir çok ülkede yasaların ne kadar adil ve hukuki olduğu tartışılıyor. Bizde ise bırakın kanunların hukuka uygun olmasını, her türlü noksanlıklarına rağmen mevcutlar bile doğru dürüst tatbik edilemiyor.
   <br/>
   <br/>
   İşte size tarihe geçecek hukuk garipliklerinden biri daha. Birbirine tıpatıp benzeyen iki aynı konuda aynı yüksek mahkeme tarafından verilmiş  birbirine zıt kararlar. Biri Adana Hipodromu'nun eğlence vergisinin kim tarafından alınacağı konusunda Seyhan Belediyesi ve Adana Büyükşehir Belediyesi arasında. Diğer davada ise Veliefendi Hipodromu'yla ilgili olarak Bakırköy Belediyesi ile İstanbul Büyükşehir Belediyesi karşı karşıya. İhtilaf İstanbul Veliefendi Hipodromu'ndan alınacak eğlence vergisinin İstanbul Büyükşehir Belediyesi'ne mi yoksa Bakırköy Belediyesi'ne mi ait olacağı hakkında. Altı üstü bir eğlence vergisi deyip geçmeyin, hipodromun eğlence vergisi trilyonlarla ifade ediliyor. Aralık 97'de ödenen bir aylık vergi 252 milyar, bu miktar yılda 3 trilyon lirayı buluyor. Yani neredeyse Bakırköy Belediyesi'nin bütçesine denk bir rakam sözkonusu.
   <br/>
   <br/>
   Rant kavgası
   <br/>
   <br/>
   Bilindiği gibi büyükşehir belediyeleri 1984 yılında oluşturuldu. Daha önce merkez ilçe belediyeleri yoktu. Haliyle belediyeler ayrılmadan önce Veliefendi Hipodromu'nun eğlence vergisi İstanbul Belediyesi tarafından tahsil ediliyordu. Büyükşehir ve ilçe belediyeleri oluşturulduktan sonra da İstanbul Büyükşehir Belediyesi tarafından alınmaya devam etti. Nihayet verginin büyük bir yekün oluşturması Bakırköy Belediyesi'ni harekete geçirdi. Hipodromun Bakırköy sınırları içinde olduğu gerekçesiyle eğlence vergisinin kendileri tarafından alınması için Büyükşehir Belediyesi'ne başvurdular. Büyükşehir Belediyesi encümen kararıyla 3030 sayılı Büyükşehir Belediyeleri hakkındaki kanuna dayanarak bu talebi reddetti.
   <br/>
   <br/>
   Büyükşehir belediyelerinin yönetimi hakkında 3030 sayılı kanunun uygulanması ile ilgili yönetmelikte "yeşil sahaların ve sosyal kültürel hizmetlerin" hangi belediyenin yetkisine gireceğine dair 25. maddenin "a" bendinde şöyle deniyor: "Büyükşehrin bütününe hitap eden, 30 dekardan büyük olan veya büyükşehirde sayısı üçten fazla olmayanların idare ve işletmesi büyükşehir belediyelerine aittir."
   <br/>
   <br/>
   Aynı maddenin "b" bendinde de "Kamu kurum ve kuruluşlarınca yapılıp işletilen ve biletle girilen en az 10 bin kişilik spor sahalarından alınacak vergi, resim ve harçlar büyükşehir belediyelerine, diğerleri ilçe belediyelerine aittir" hükmü yer alıyor.
   <br/>
   <br/>
   Şartlar büyükşehir lehine
   <br/>
   <br/>
   Büyükşehir Belediyesi Hukuk Müşaviri Ali Yılmaz madde çerçevesinde şöyle bir değerlendirme yapıyor: "Sözkonusu 25. maddede 3 taneden fazla olmayan, büyükşehirin tamamına hitap eden ve 30 dekardan büyük olan tesislerin büyükşehir belediyesine ait olacağı belirtiliyor. Veliefendi Hipodromu değil İstanbul'da, Marmara bölgesinde bir tane. Bu nedenle sadece İstanbul'un tamamına değil aynı zamanda çevre illere de hitap ediyor. Ayrıca 30 dekardan büyük olanlar büyükşehire bırakılır deniyor; Veliefendi Hipodromu belirtilen miktardan tam 20 kat daha büyük  yani 612 dekar. Görüldüğü gibi bu şartların hepsi fazlasıyla mevcut ve büyükşehir belediyesinin lehine. Yönetmeliğe göre bu şartlar hipodromun eğlence vergisinin büyükşehir belediyesi tarafından alınması için zaten yeterli. Ayrıca kapasite tesbitine gerek bile yok." Yılmaz'a göre hipodromun kapasitesi 10 binin çok çok üzerinde, zaten 10 binin altında olsa bile değişen bir şey olmaz.
   <br/>
   <br/>
   Ancak Bakırköy Belediyesi ısrarlı, işin peşini bırakmıyor. Olaya kapasite açısından yaklaşıyor ve hipodromun seyirci kapasitesinin 10 binin altında olduğunu, bu nedenle kendi yetkilerine dahil olduğunu iddia ediyor. Bakırköy Belediye Başkan Yardımcısı Cihat Diker, seyirci sayısının oturma kapasitesine göre belirlenmesi gerektiğini, ayakta izleyenlerin kapasiteye dahil edilemeyeceğini ileri sürüyor. Çünkü sonunda belediyeyi ihya edecek kadar büyük bir rant var. Derhal Bakırköy 4. Asliye Hukuk Mahkemesine başvuruyor. Mahkeme 3030 sayılı kanunun 24. maddesine göre önce idari yola yani belediyeye ve belediyenin kararına karşı valiliğe başvurulması gerektiğini belirterek görevsizlik kararı veriyor. Daha sonra Bakırköy Belediyesi önce Valiliğe müracaat etmesi gerekirken İstanbul 4. İdare Mahkemesine başvuruyor.
   <br/>
   <br/>
   Bu arada valiliğe de başvuru yapılıyor. Valilik büşükşehir belediyesi encümen kararını onaylayarak Bakırköy'ün talebini reddediyor. Bu arada 4. İdare Mahkemesi de davaya bakmaya devam ediyor ve tek kişilik bilirkişi raporuna dayanarak hipodromun seyirci kapasitesinin 5924 kişi olduğu, 10 bin kişinin altındaki tesislerin ilçe belediyelerine ait olacağı gerekçesiyle eğlence vergisini almaya Bakırköy Belediyesinin yetkili olduğuna dair karar veriyor. Büyükşehir belediyesi hukuk müşaviri Ali Yılmaz, 4. İdare Mahkemesinin kararında sözkonusu 25. maddeyi mesnet olarak almasına rağmen bu maddedeki büyükşehir belediyesinin lehine olan tesisin 30 dekardan büyük olması, büyükşehirin tamamına hitap etmesi ve büyükşehirde tek olması gibi özelliklerin nedense dikkate alınmadığını söylüyor.
   <br/>
   <br/>
   Raporlar savaşı
   <br/>
   <br/>
   Bunun üzerine büyükşehir belediyesi kararı temyiz ediyor ve Danıştay 8. Dava Dairesi mahkemenin kararını büyükşehir belediyesinin lehine olarak bozuyor. Bunun üzerine büyükşehir belediyesi 9. Asliye Hukuk Mahkemesinde bir tesbit davası açarak hipodromun kapasitesinin tesbit edilmesini talep ediyor. Mahkemece İstanbul Teknik Üniversitesinden profesör unvanlı 3 bilirkişiye hazırlattırılan raporda Hipodromun kapasitesi 17 bin küsür olarak tesbit ediliyor. Danıştayın bozma kararı üzerine İstanbul 4. İdare Mahkemesi davayı yeniden ele alıyor ve Yıldız Teknik Üniversitesine mensup üç kişilik yeni bir bilirkişi heyeti oluşturuyor. Bir yardımcı doçent, bir yüksek mimar ile sıfatı bulunmayan bir teknisyenden oluşan 3 kişilik bu heyet Veliefendi Hipodromunun seyirci kapasitesinin 8267 kişi olduğunu tesbit ediyor.
   <br/>
   <br/>
   Ali Yılmaz bu rapora itiraz ettiklerini belirterek şunları söylüyor: "Bir hipodromun seyirci kapasitesi sadece oturulacak koltukların sayımı ile ölçülmez. At koşularının mahiyeti icabı oturmakta olan seyirciler bile çoğu zaman yarışları ayakta izlerler. Sırf ayakta izleyenler için ayrılmış, koşu parkurunun etrafında 40 dönüm arazi var. Raporda ise bu arazi 10 dönüm olarak gösterilmiş." İtiraz üzerine aynı bilirkişi heyeti tarafından hazırlanan yeni bir raporda seyirci kapasitesi bu sefer 9497 olarak tesbit edilmiş. Ali Yılmaz'a göre bilirkişi heyeti taraflı ve kapasiteyi 10 bin kişinin altında gösterebilmek için elinden gelen her yola başvurmuş.
   <br/>
   <br/>
   Tabii raporlar savaşı bu kadarla bitmiyor. Bunun üzerine  büyükşehir belediyesi Yıldız Teknik Üniversitesi'nden üç akademisyene konuyla ilgili bir bilirkişi raporu hazırlattırıyor. Raporda hipodromun kapasitesi 17.146 kişi olarak tesbit ediliyor. Hukukçular birbirine çelişik iki rapor karşısında mahkemenin iki raporun uzlaştırılması için yeni bir rapor hazırlatması gerektiğini belirtiyorlar. Ancak 4. İdare Mahkemesi 17 bin kişi olarak tesbit edilen raporları dikkate almadan temyiz sonucu bozulan eski kararında ısrar ederek ikinci defa Bakırköy Belediyesi lehinde karar veriyor.
   <br/>
   <br/>
   İki belediye de ısrarlı
   <br/>
   <br/>
   Dedik ya rant büyük, her iki belediye de trilyonluk eğlence vergisinden kolay kolay vazgeçmek istemiyor. Büyükşehir Belediyesi 4. İdare Mahkemesi'nin kararını tekrar temyiz ediyor. Temyiz üzerine Danıştay Tetkik Hakimi İbrahim Özdemir temyiz dilekçesinde ileriye sürülen unsurları nazara alarak tamamen büyükşehir belediyesi lehine mütalaada bulunuyor. Ancak Danıştay 8. Dava Dairesi temyiz talebini redderek 4. İdare Mahkemesinin vermiş olduğu ikinci kararın tasdikine karar veriyor.
   <br/>
   <br/>
   Büyükşehir belediyesi haklı olduğuna inandığı bir davada aleyhine karar verilmesini kabul etmeyerek son çare olarak Danıştaya karar düzeltme talebinde bulunuyor. Talep dilekçesinde hipodromun İstanbul'da bir tane olduğunu, şehrin tamamına hitap ettiğini ve 30 dekardan büyük olduğunu belirtiyor. Ayrıca Jokey Kulübünden temin edilen resmi bilet fişlerine göre bir çok kez 10 binin üzerinde hatta 25 bin kişiye kadar biletli seyirci girebildiğini belgeleri ve videokamerayla tesbit edilen görüntülerle mahkemeye sunuyor. Son olarak yapılan karar düzeltme talebi de kabul edilmiyor ve hipodromdan alınacak vergi resim ve harçların Bakırköy Belediyesine ait olacağı şeklindeki karar kesinleşiyor.
   <br/>
   <br/>
   Dava sayıya endekslenmiş
   <br/>
   <br/>
   Büyükşehir belediyeleriyle ilgili yönetmeliğin 25. maddesindeki şartların çoğu büyükşehir belediyesinin lehine olmasına rağmen davada konu tamamen hipodromun seyirci kapasitesine endekslenmiş. Oysa görüşlerine başvurduğumuz uzmanlara göre yönetmelikteki "Büyükşehirin bütününe hitap eden, 30 dekardan büyük olan veya büyükşehirde sayısı üçten fazla olmayanların idare ve işletmesi büyükşehir belediyelerine aittir" şeklinde sayılan şartlardan bir tanesi bile mevcut olsa tesisin büyükşehir belediyesine ait olması gerektiğini söylüyorlar. Yani bu şartlardan biri varsa tesisin kapasitesi 10 bin kişinin altında bile olsa sözkonusu spor kompleksinin büyükşehir belediyesine ait olacağı belirtiliyor.
   <br/>
   <br/>
   Hipodrom kanunda belirtilen bu üç şartı fazlasıyla taşıyor. Ancak Bakırköy Belediyesi Başkan Yardımcısı Cihat Diker, bu şartların hipodroma uygulanamayacağını burada kapasitenin dikkate alınması gerektiğini söylüyor. Diker'e göre seyirci kapasitesi mahkeme tarafından oluşturulan bilirkişi raporlarına göre 10 binin altında olduğu için davayı Bakırköy Belediyesi'nin kazanmasında anormal bir durum yok. Oysa seyirci kapasitesi açısından satış fişlerine göre bir çok kez 25 binden fazla seyircinin girebildiği anlaşılıyor. Hipodromun sadece oturma kapasitesi 9 bin 596. Buna ilaveten ayakta seyir amaçlı kullanılabilen 4350 metrekare alan bulunuyor. Bu durumda seyirci kapasitesinin 10 binin altında gösterilmesi imkansız gibi bir şey ama mahkeme yanlı olarak hazırlandığı anlaşılan diğer bilirkişi raporuna göre karar veriyor.
   <br/>
   <br/>
   Ayrıca 9. Asliye Mahkemesi tarafından oluşturulan bilirkişi heyeti hazırladığı raporda ve büyükşehir belediyesi tarafından İstanbul Teknik ve  Yıldız Teknik üniversitelerine hazırlattırılan raporlarda seyirci kapasitesinin 17 binin üzerinde olduğu tesbit edilmiş. Oysa davayı gören 4. İdare Mahkemesi tarafından oluşturulan bilirkişiler raporları koşunun yapılmadığı günlerde hipodromda keşif yaparak hazırlamış. Büyükşehir belediyesinin koşunun yapıldığı bir günde keşif yapılması ve seyirci sayısının buna göre tesbit edilmesi talebine rağmen bu talep her ne sebeptense kabule şayan görülmemiş.
   <br/>
   <br/>
   Adana davasını büyükşehir kazanıyor
   <br/>
   <br/>
   İşin ilginç tarafı bu davaya tıpatıp benzeyen bir olay da Adana Hipodromunun hangi belediyeye ait olacağı konusunda Seyhan Belediyesi ile Adana Büyükşehir Belediyesi arasında yaşanmış. Adana'da da hipodrom büşükşehirde bir tane, 30 dekardan fazla ve büyükşehrin tamamına hitap ediyor. Bu şartlar yönetmeliğe uygun alarak Adana Büyükşehir Belediyesi lehine olduğu için Seyhan Belediyesi hipodromun kapasitesinin 3 bin kişi olduğunu ileri sürerek dava açmış. Adana Hipodromuyla ilgili davada İstanbul'daki davanın tamı tamıyla tersi bir muhakame süreci meydana gelmiş.
   <br/>
   <br/>
   Seyhan Belediyesi'nin açtığı temyiz davasında  Danıştay Savcısı hipodromun kapasitesinin 3 bin civarında olduğu bu nedenle Seyhan Belediyesinin talebinin kabul edilmesi gerektiği yönündeki düşüncesine rağmen aynı Danıştay 8. Dava Dairesi bu 10 bin kişilik kapasite konusunu hiç gözönüne almadan "Adana ilinde sadece bir tane koşuyolu bulunması ve büyükşehirin bütününe yönelik bir yer olması nedeniyle anılan yönetmelik kuralı uyarınca Adana Büyükşehir Belediyesi'ne bırakılması gerektiği gibi 3030 sayılı yasanın 18/d maddesi karşısında koşuyolundan eğlence vergisi alma yetkisinin de büyükşehir belediyesine ait olacağı kuşkusuzdur" şeklinde karar veriyor. Bu karar Seyhan Belediyesinin 10 bin kişilik kapasitenin altında olduğu gerekçesiyle yaptığı karar düzeltme talebinin reddedilmesiyle kesinleşiyor.
   <br/>
   <br/>
   Oysa İstanbul Veliefendi Hipodromu Adana Hipodromundan daha büyük ve seyirci kapasitesi de jokey kulübünden alınmış resmi bilet satış fişlerine göre 25 binin üzerinde.  Dikkati çeken bir nokta da Danıştay tetkik hakimlerinin İstanbul'da büyükşehir lehine mütalaa bildirmelerine rağmen bunların da dikkate alınmaması.  Sonuç olarak Danıştay 8. Dairesinin verdiği iki farklı ve birbirine zıt karara göre Adana Hipodromunun eğlence vergisini büyükşehir belediyesi tahsil ediyor. Veliefendi Hipodromunun 3 trilyonluk eğlence vergisini ise İstanbul Büyükşehir Belediyesi yerine Bakırköy Belediyesi alıyor.
   <br/>
   <br/>
   İşte size iki tane aynı dava ve aynı yüksek mahkeme tarafından verilmiş iki farklı karar. Bir ülkenin en büyük belediyesi bile haklı olduğu bir davada hakkını alamazsa gariban vatandaş ne yapsın?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3427-hipodromda-rant-yarisi.html), [web.archive.org (arşiv bağlantısı)](http://web.archive.org/web/20120406195546/http://www.aksiyon.com.tr:80/aksiyon/haber-3427-hipodromda-rant-yarisi.html)
