# İtalya'nın niyeti bozuk

*Mustafa Aydın 1998.11.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çakıcı'nın Fransa'da yakalanmasıyla gündemi işgal etmeye başlayan iade konusu Apo'nun İtalya'ya geçmesinden sonra tam bir "iade krizi"ne dönüştü.
  </font>
 </div>
 <div id="newsText">
  <font class="detail-text">
   İtalya'dan gelen ilk açıklamada Öcalan'ın iade amacıyla tutuklandığı belirtiliyordu. Hemen Türkiye'ye iade edilecek diye sevinirken Almanya'nın da iade talebinde bulunacağı duyuldu. Çok geçmeden İtalya'nın çok ortaklı hükümetinin Apo'yu iade etmeye niyetli olmadığı ortaya çıktı. Bir anda iade gündemden çıktı ve Apo'ya siyasi iltica hakkı verilmesinden söz edilmeye başlandı. Zaten idam cezası ve insan haklarındaki kötü puanımız nedeniyle suçluların iade edilmemesine bazı İtalyan partilerinin PKK sempatisi eklenince işler iyice karıştı. Bu günlerde herkes 30 bin insanın kanına giren baş terörist Apo'nun iade edilip edilmeyeceğini merak ediyor.
   <br/>
   <br/>
   Suçluların iadesi konusunda devletleri bağlayan genel geçer bir milletlerarası hukuk kuralı yok. Eğer arada bir anlaşma yoksa hiç bir devlet suçluyu talepte bulunan ülkeye iade etmek zorunda değil. Marmara Üniversitesi Hukuk Fakültesi Öğretim Üyesi Prof. Dr. Aslan Gündüz, suçluların iadesi konusunda bir mecburiyet olması için iki devlet arasında bir anlaşma olması ya da bu konuda çok taraflı bir sözleşmeyi kabul etmiş olmaları gerektiğini belirtiyor. Böyle bir anlaşma olmasa bile suçluyu elinde bulunduran devletin iade etmesi konusunda bir engel yok, isterse iade edebilir.
   <br/>
   <br/>
   İadede idam çıkmazı
   <br/>
   <br/>
   Apo'nun iadesiyle ilgili problemin gerek İtalya gerekse Türkiye'nin taraf olduğu iki sözleşme çerçevesinde değerlendirilmesi gerektiğini ifade eden Prof. Aslan Gündüz, "Bunlardan birincisi 1958 tarihli Suçluların İadesine Dair Avrupa Sözleşmesi, ikincisi de Terörizm'in Önlenmesine İlişkin Avrupa Sözleşmesi'dir. İade sözleşmesi iade edilmesi gereken suçları anlatıyor ve siyasi suçluların iade edilmeyeceğini açık bir şekilde belirtiyor. Ancak Apo'nun iadesi konusunda Terörü Önleme Sözleşmesi'nin daha önemli bir yeri var. Çünkü bu sözleşmenin birinci maddesinde terör ve terörizmle ilgili suçlar bir bir sayılıyor. Ayrıca bunların siyasi suç olarak kabul edilmeyeceği ve iadeye tabi olduğu da vurgulanıyor" diyor. Aslan Gündüz'ün dikkat çektiği önemli noktalardan biri de 1977  tarihli Terörü Önleme Sözleşmesi'nin kendisinden önceki iadeyle ilgili sözleşmenin bazı maddelerini ortadan kaldırmış olması: "Yani iki anlaşmanın hükümleri çatışıyorsa terörü önleme anlaşmasının  hükümlerini uygulamak gerekiyor. Bu anlaşmaya göre idam cezası kalkmasa bile İtalya'nın Apo'yu bize iade etmesi gerekir."
   <br/>
   <br/>
   Daha önceki iade taleplerinde olduğu gibi Apo'nun iadesi de idam cezası engeline takılıyor.  Suçluların İadesine Dair Avrupa Sözleşmesi'nin 11. maddesi, kendi hukukunda ölüm cezası olmayan devlete iade edilecek ülkede idam cezası olması halinde bu cezanın uygulanmaması konusunda teminat isteyebilme imkanı tanıyor. Yard. Doç. Dr. Faruk Turhan, İtalya'nın bu konuda anlaşmaya koymuş olduğu bir çekinceye dikkat çekiyor : "İtalya sözleşmenin 26. maddesine dayanarak koymuş olduğu çekince ile, talep eden ülkenin hukukuna göre ölüm cezasını gerektiren bir suç fiili nedeniyle, hiçbir surette iade talebini kabul etmeyeceğini beyan etmiştir. İtalya'nın sözleşmeye koyduğu çekinceden ve anayasasından kaynaklanan bu engele karşı Türkiye'nin ölüm cezasını tamamen kaldırması gerekiyor."
   <br/>
   <br/>
   Prof.Dr. Bahri Öztürk Türkiye idam cezasını kaldırsa bile adamlar 'Türkiye'de işkence var' diyecekler, o da olmazsa bu sefer de DGM'lerde yargılanacağını ileri sürecekler. DGM'leri zaten kabul etmiyorlar. İtalya'da yargılanması mümkün değil. Çünkü orada suç işlememiş. En fazla 10 gün içinde serbest kalır. Zaten onların istediği de bu" diye konuşuyor.
   <br/>
   <br/>
   Anayasa değişmeli mi?
   <br/>
   <br/>
   İdam cezasının kaldırılması ile ilgili çalışmalar devam ediyor ancak Turgut Tarhanlı, idam cezasının kaldırılması konusunda Anayasadaki ölüm cezasıyla ilgili düzenlemelerin engel teşkil edebileceğini söylüyor. İadelerle ilgili olarak önemli bir engel olmasına rağmen idam cezasının kaldırılması noktasında herkes hemfikir değil. Cumhurbaşkanı Demirel, idam cezasının kaldırılması hakkında "Bu Meclis'in bileceği iş ama Türkiye'nin çoğunluğu idamın kaldırılmasına karşı. Türk kamuoyunda bu cezayı kaldırma temayülü mevcut değildir"diyor.
   <br/>
   <br/>
   İtalya'nın Değerleri Partisi Lideri  ve eski Temiz Eller Savcısı Antonio Di Pietro, Apo'nun Türkiye'ye iadesi önündeki engelin idam cezası olarak gösterilebileceğini söylüyor: "Türkiye, idam cezasını uzun yıllardır uygulamıyor ve kaldırılması için hazırlık yapıyor. Bu nedenle "idam cezasının uygulanmaması ve uluslararası hukukun  uygulanması" şartıyla iade edilebilir.
   <br/>
   <br/>
   Siyasi suçlu değil terörist
   <br/>
   <br/>
   İade krizinin en önemli tartışmalarından biri Apo'nun bir terörist mi, adi suçlu mu yoksa siyasi suçlu mu olduğu.  Apo'nun avukatlığını üstlenen Yeşiller Partisi milletvekili Saraceni savunmalarını siyasi iltica üzerine bina edeceklerini söylüyor. Bu durumda biz idam cezasını kaldırsak bile İtalya'nın iade etmesi söz konusu değil. Çünkü siyasi suçlu kapsamına alındığı zaman iade ihtimali de otomatikman ortadan kalkıyor.
   <br/>
   <br/>
   Prof. Dr. Aslan Gündüz, işlenen suçların siyasi mi yoksa terör suçu mu oluşturduğunun tanımlanması gerektiğini,  ancak bu konuda yorumun iade edecek devlet tarafından yapılacağını söylüyor: "İtalyan makamlarının nasıl bir değerlendirme yapacaklarını bilemeyiz. Ama terörizm olarak kabul ettikleri takdirde kesinlikle iade etmeleri gerekir. Ayrıca mala ve cana karşı işlenen suçlar birinci madde sayılan terör suçu kapsamına girmese bile devlet bunları siyasi suç kapsamında görmeyip iade edebilir."
   <br/>
   <br/>
   Emekli Büyükelçi Gündüz Aktan iade talebi dosyasında Terörle Mücadele Yasası'nın esas alınması halinde İtayan makamlarının Apo'nun suçlarını siyasi nitelikte bulabileceklerini söylüyor ve dosyada en büyük ağırlığın sivillerin katliamına verilmesi gerektiğine dikkat çekiyor: "Çünkü masum sivillerin öldürülmesinin terörist eylem niteliği hiç bir şekilde inkar edilemez ve mazur görülemez. Kaldı ki 4 bin 400 kişinin öldürülmesi terörizm tanımını çok aşar ve insanlığa karşı suç kavramına girer."
   <br/>
   <br/>
   Şevki Yılmaz'a kırmızı bülten çıkmadı
   <br/>
   <br/>
   Bir süre önce İnterpol'den Şevki Yılmaz hakkında "kırmızı bülten" çıkarılmasının istendiğini söyleyen Adalet Bakanı Hasan Denizkurdu ancak İnterpol'ün "konu siyasidir bu nedenle kırmızı bülten çıkaramayız" diye cevap verdiğini belirtiyor. Denizkurdu, Apo ile ilgili Almanya ve Türkiye'nin istekleri üzerine çıkarılmış iki kırmızı bülten bulunduğunu ifade ediyor ve Apo'nun siyasi suçlu olarak değerlendirilmesinin mümkün olmadığına dikkat çekiyor.
   <br/>
   <br/>
   PKK lideri Apo'nun İtalya'dan istenmesi sürecinde hazırlanacak iade dosyasının büyük önem taşıdığına dikkat çekiliyor. Prof. Dr. Sulhi Dönmezer, Adalet Bakanlığı'nın titizlikle hazırlayacağı bir dosyanın iade konusunda son derece etkili olacağını söylüyor: "Öcalan'ın lideri olduğu PKK, terörizm suçları işleyen bir örgüt. Bu nedenle Öcalan siyasi bir suçlu değil, adi suçlu. Milletlerarası cezalandırmayı düzenleyen sözleşmeler uyarınca siyasi suçluların iade edilmemesi söz konusu olabilir, adi suçluların değil. Birleşmiş Milletler ve Avrupa Konseyi'nin bu konuları düzenleyen sözleşmeleri var. Adi suçluları iadeye tabi kılan Avrupa Suçluları İade Sözleşmesi'nin altına hem Türkiye Hem de İtalya imza koydu. Dosya titiz bir şekilde hazırlanarak "Apo siyasi suçludur iade olunamaz" denilmesinin önüne geçmek gerekir."
   <br/>
   <br/>
   İade işlemi uzayacak
   <br/>
   <br/>
   Daha işin başında yoğun tartışmalara yol açan iade prosedürü uzun bir zaman alacağa benziyor. Öcalan'ın kimlik tespitinden itibaren 10 gün içinde İtalyan mahkemesinin Öcalan için tutukluluğu, serbest bırakılması ya da ev hapsine alınması yönünde bir karar vermesi gerekiyor. Türkiye'nin iade talebine ilişkin dilekçeyi İtalyan makamlarına iletmesi için Öcalan'ın tutuklanmasından itibaren 40 günlük süresi var. Dosyanın hazırlanmasında ve iade sürecinin takibinde İtalyan bir uzman avukattan  danışman olarak faydalanılacak. Adalet Bakanı Hasan Denizkurdu bu 40 günlük süreyi beklemeden dosyayı göndereceklerini söylüyor.
   <br/>
   <br/>
   Türkiye ilerde meydana gelmesi muhtemel olaylara göre hazırlık yapıp bir politika geliştirmek yerine iş başa düşünce girişimlere başlıyor. İade konusu yıllardır başımızı ağrıtmasına rağmen şimdiye kadar bir çözüm üretilmedi. Aynı şekilde  iade sonrasında da ne yapılacağı konusunda bir belirsizlik var. Bu konuya dikkat çeken Mahçupyan "Önemli olan Apo'nun iadesi değil iade sonrasında ne yapılacağıdır. İdam cezasını kaldırma karşılığında Öcalan'ın iadesini beklemek bu nedenle abestir. Çünkü herşeyden önce bir tek suçluyu elde etme uğruna bir yasayı değiştirmek siyasi bir olaydır ve Türkiye'nin bu güne kadar sürdürdüğü asayiş anlayışını baltalar" diyor.
   <br/>
   <br/>
   Apo'nun iadesi konusunda hukuki engellerden çok siyasi tavır ağır basıyor. İtalya'da çok ortaklı koalisyonun yapısı ve ortaklardan bir kısmının PKK'ya sempatiyle bakması nedeniyle en büyük engel olan idam cezası kaldırılması halinde bile siyasi manevralarla iade önüne geçileceği ifade ediliyor. Ayrıca Almanya'nın da iade talebinde bulunması halinde Apo'nun oraya gönderilme ihtimalinin daha fazla olduğu tahmin ediliyor. Bütün bu ihtimalleri göz önüne alarak Türkiye'nin  bir taraftan iadeyle ilgili işlemleri sürdürürken diğer taraftan iadenin yapılması veya yapılmaması halinde nelerle karşılaşacağı konusunda hazırlıklı olması gerekiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4395-italyanin-niyeti-bozuk.html), [web.archive.org (arşiv bağlantısı)](http://web.archive.org/web/20140523041037/http://www.aksiyon.com.tr:80/aksiyon/haber-4395-italyanin-niyeti-bozuk.html)
