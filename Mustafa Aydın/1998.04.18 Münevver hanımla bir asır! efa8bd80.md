# Münevver hanımla bir asır!

*Mustafa Aydın 1998.04.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hatice Münevver Ayaşlı. 92. yaşını bitirmekte olan asırlık bir çınar. Artık hemen hemen tamamı âhirete göçmüş yakınlarının "mimi" diye çağırdığı bir irfan abidesi.
  </font>
 </div>
 <div id="newsText">
  <font class="detail-text">
   Beylerbeyi'nde Ayaşlı yalısında ömrünün son demlerini yaşıyor ve onun için bir hicran olan Rumeli'ni, doğduğu toprakları bir an bile olsun düşünmeden yapamıyor. O artık yaşanan ânla, günlük hayhuyla ilgilenmiyor. Muhteşem mâzi, eşsiz güzellikler, doğduğu ve altı yaşında ayrıldığı Selanik onun düşünce dünyasının vazgeçilmez hasret goncaları. Artık hafızası yeni bilgileri biraz zor "kaydediyor". Ancak müthiş zekası, dikkati, etkileyici vakarı, hadiselere bakışı oldukça ilginç. Gözleri birer projektör gibi tarassut ediyor. Etkilenmemek mümkün değil.
   <br/>
   <br/>
   Geçtiğimiz şubat ayının son günü, uzun zamandır istediğimiz ve bir türlü gerçekleştiremediğimiz ziyaret için Beylerbeyi'ne revân olduk. Ziyarette nelerle karşılaşacağımızı az çok biliyorduk. O artık yaşlıydı, hafızası onu bazen yanıltıyordu. Hafızasına yeni şeyler kaydetmesi artık pek zordu, ancak bu onun zekasını, dikkatini ve bakışlarını değiştirmemişti. İşitemediği her konuşma için, "Beyefendi ne diyor?" diye soruyor, öğrenmek istiyordu. Önümüzdeki haziran ayında 93 yaşına girecek olan Münevver hanım için Türkiye'nin kültür hayatına önemli imzalar atmış olan vakıf ve dernekler bir şey düşünürler mi bilemiyoruz.
   <br/>
   <br/>
   Muhteşem mazi, muhteşem yıllar
   <br/>
   <br/>
   Annesi, Hüsrev Paşa'nın yetiştirdiği ve eğittiği 40 kölesinden biri olan Çerkes Abdi Paşa'nın kızı Hayriye Şerife hanım. Babası, Ali Rıza Paşa oğlu Miralay Tayyar bey. Soyadının Ayaşlı olması, Nusret Ayaşlı beyden kaynaklanıyor. Ayaşlı Sadullah Paşa oğlu Nusret Bey'le Münevver hanım, 1930 yılında Hariciye Vekaleti'nde memur olarak çalışırken evlenirler. Nusret Bey cumhuriyetten önce ve sonra sefirliklerde bulunmuş kıymetli bir hariciyecidir. Kocasının Çengelköy'deki muhteşem Sadullah Paşa yalısında ikamet ederler bir süre. O dönem sıkıntılı bir dönemdir Münevver hanım için. Yalıda elektrik, su yoktur. Ve ailevi bazı pürüzler vardır. Nusret bey, yalıya kâmilen yerleşmek niyetindedir fakat, Münevver hanım yalının beddualı olduğuna inanmaktadır. Orada oturmanın sakıncalı olacağını söylemektedir. Çünkü bu çok kıymetli yalıda az bir süre oturma fırsatı bulabilen Sadullah Paşa sefir olarak bulunduğu Avrupa'da geçirdiği bir buhran sonucu Viyana'da canına kıymıştır. Büyük oğlu Asaf bey de intihar etmiştir, küçük oğlu ise Almanya'da bir akıl hastanesine yatmak mecburiyetinde kalmıştır. Yalıda kalan eşi Necibe hanımla kızı Nazlı hanımın dört çocuğu da bir türlü hastalıktan kurtulamamaktadır. Tüm bunları bilen ve zaten o yalıda oturmak istemeyen Münevver hanımın isteği sonunda gerçekleşir. Teşvikiye'de geniş bir apartman dairesi tutup yerleşirler. Münevver hanım, Sadullah Paşa yalısında bir iki hafta kadar oturmalarının "koca yalının idaresinin güçlüğünden" kaynaklandığını belirtiyor nazikçe ve soruyor; "Ne söylüyorlar şimdi bu hususta?"
   <br/>
   <br/>
   İstanbul'un hareketli kültür ve sanat hayatıyla orada daha da iç içe olur. Onun geniş dost halkasında Abdülhak Hamid, Yahya Kemal Beyatlı, Necip Fazıl Kısakürek, Asaf Halet Çelebi, İsmail Hami Danişmend, Midhat Cemal ile birlikte ressam Namık İsmail ve bir çok sanat erbabı bulunmaktadır.
   <br/>
   <br/>
   Teşvikiye dönemi çok sürmeyecektir. 1936 yılında Beylerbeyi İskele Caddesindeki eski yalı satın alınır ve yeniden inşaa ettirilir. Münevver hanım 1942 yılında annesi Hayriye hanımı kaybeder, ardından 1944 yılında ise refikı hayatını, Nusret Beyi.
   <br/>
   <br/>
   Şimdilerde takvimler 1998'i gösteriyor. Dile kolay, yarım asırdan fazla bir süre yalnız ve hicran içinde kalmak pek dayanılır gibi olmasa gerek. Ama o bu boşluğu yazarak doldurur. Yeni İstanbul gazetesindeki gazetecilik yılları onu yeniden hayata bağlar. Yeni bir muhitte yeniden doğar. Artık hayatını, hatıralarını yazmaktadır. Zaten onun milletine verdiği en güzel miras da budur. Yazmak.
   <br/>
   <br/>
   Ah mine'l hasret!.. Selanik onun için bir hicran yarasıdır. Eşsiz bir Osmanlı irfanı, tarif edilmez bir şuur. O ne güzel hassasiyet ve duygudur. "Selanikliyim, ama Türk'üm" demektedir.
   <br/>
   <br/>
   Ravza-i Murad'da bir gül-i Muhammedî açtı!
   <br/>
   <br/>
   Pertev Beyin üç kızı romanını lise döneminde okumuş, müthiş etkilenmiştim. Konusu tam olarak neydi, kahramanları tam olarak kimlerdi, nerelerde geçmişti şu an hatırlamıyorum ancak dimağda kalan lezzeti tarif etmek mümkün değil. O edebi sadelik, anlatıştaki sıcaklığa Osmanlı edebi ve hanım duyarlılığı eklendiğinde...
   <br/>
   <br/>
   Dersaadet kitabını da geçen sonbahar bir çırpıda okumuş ve gerçekten çok etkilenmiştim. Eski İstanbul, gelenekler, kaybolan ve bir daha geri gelmeyecek tarihe duyulan özlemin yanında küçük bir hatıra da oluşuvermişti o vesileyle. Fatih Sultan Mehmed'in doğumunun anlatıldığı sayfada Muradı Sâni, sabah namazını kılmış Feth Sûresi'ni bitirip Muhammed Sûresi'ne geçtiği sırada bir oğlunun doğduğu haberi gelmişti. O an dudaklarından dökülen söz "Ravzai Murad'da bir güli Muhammedî açtı" demek olmuştu. Kitabı okumadan çok kısa süre önce bizim Muhammed Enis dünyaya gelmişti. Sabah olmak üzereydi. Doğumhanenin kapısında tarifi mümkün olmayan gelgit duygularla ve dualarla beklerken bir yandan dakika dakika not tutmaya çalışıyor diğer yandan da Muhammed Sûresi'ni okuyordum. Fetih Suresi'ne başladığım hengâmda içeriden dünyanın o en güzel sesi yükselmiş, gecenin karanlığını, gelgitleri, şüpheleri, endişeleri bir yana itmiş, "ben geldim" dercesine ağlıyordu. Hemen akabinde Haseki'nin o tarif edilmez ezanları başlamıştı. Doğumla ilgili aldığım not "Saat: 05: 15. Dersaadet'te Sabah Ezanları" idi. Kitabın adı Dersaadet'ti. Okunan sûreler, isim ve zaman denk düşüyordu. Bu güzel benzeşmeler ve sonunda meydana gelen tatlı şaşkınlık sonuç olarak Münevver Hanımı ziyaret etmemize vesile oldu.
   <br/>
   <br/>
   Ayaşlı ile yüz yüze
   <br/>
   <br/>
   Osmanlı Avrupası anlamına gelen Avrupai Osmânî kelimesi devleti âlî çökmezden evvel Rumeli için söylenirmiş. Anlayacağınız Münevver hanım, Avrupâi Osmânî'li. O, ailesiyle birlikte Selanik'ten Dersaadet'e, yani İslambol, yani Dârül Hilafe'ye, yani payitahtı Osmânî'ye taşındıktan az sonra Balkan Harbi patlak verir. Daha önce yaşanan 1911 Trablusgarp Harbi'ni ise Selanik'ten izlemişlerdir.
   <br/>
   <br/>
   "En son olarak Selanik'e ne zaman gittiniz?" sorumuza verdiği cevap şöyle bir düşünüp "Üç ay kadar oluyor" idi. Oysa yıllardır Selanik'e gitmemişti. Ama demek ki bütün duygularıyla hâlâ orada yaşıyordu.
   <br/>
   <br/>
   Fatma hanım kendisinin 33 senedir, eşi Hasan beyin ise 45 senedir Münevver hanımla beraber olduğunu belirtiyor. İlk olarak Hasan beyi evlat edinmiş Münevver hanım, daha sonra ise Fatma hanımı gelin olarak almış. İki oğlu ile birlikte Ayaşlı soyadını artık onlar yaşatıyor. Fatma hanım Münevver hanıma "Hacıanne" diye hitap ediyor.
   <br/>
   <br/>
   "Evli misiniz?" diye soruyor Hacıanne tek tek tüm ziyaretçilere. Aldığı "evet" cevabı üzerine, "Hanımlarınızı da tanımak isterim" diyor. Günlerinin okumakla geçtiğini söyleyen Hacıanne, Türkiye'nin yaşadığı son hadiseleri ise "Elhamdülillah öyle fena değil" sözleriyle değerlendiriyor.
   <br/>
   <br/>
   Tarihi yalı Ayaşlı Vakfı'na ait. Vakfın başında da Hasan Ayaşlı bey bulunuyor. Vakıfta yakın zamana kadar tezhib, ebrû, tasavvuf musıkisi ve Mesnevî dersleri devam ediyormuş, ancak Hacıanne "Benim vefatımdan sonra devam edersiniz" deyince ara verilmiş. Fatma hanım 56 sene devam eden dersler sırasında 15 günde bir yalıyı 150 kişinin doldurduğunu ifade ediyor.
   <br/>
   <br/>
   Merdivenden çıkarken pek çok Mevlevî efendilerin ve diğer meslek ve meşreb mensuplarının fotoğraflarına rastlamıştık. Fatma hanıma soruyoruz; "Evet, tabii ki. Hacıannemiz Mevlevî'dir. Ben de Mevlevî'yim. İki oğlum hem Mevlevî, hem semâzendir". Duvarlarda ayrıca Muzaffer Ozak, Kıbrıslı Şeyh Nâzım Efendi, Muzaffer Ozak Efendi'nin yerine geçen Sefer Baba ve Amerika'daki Tosun (Bayrak) Baba'nın fotoğrafları bulunuyor.
   <br/>
   <br/>
   Fatma hanım, iki sene önce Hacıanne'nin bir ay içinde iki defa mide kanaması geçirdiğini, ondan sonra unutkanlık başladığını belirtiyor.
   <br/>
   <br/>
   Münevver hanım, kendisinin de gazetecilik yaptığını belirterek, Kemal Uzan'ın sahipliği döneminde 196566 senelerinde Yeni İstanbul gazetesinde çalıştığını anlatıyor. Ve ardından Sabah gazetesinde... Uzan'ların Hayat Mecmuası'nda Avrupâi Osmânî (Osmanlı Avrupası) ve Vaniköy'de Fazıl Paşa Yalısı adlı kitapları tefrika halinde çıkıyor. Sonra Ayaşlı ailesi için kitap olarak bastırılıyor ve kolilerle eve gönderiliyor. Piyasaya arz edilmeyen kitaplar eve ziyarete gelen eşe dosta birer ikişer hediye ediliyor. Bunun çok büyük bir kayıp olduğunu söylüyoruz. Fatma hanım, "Evet, ancak önümüzdeki dönemde yeniden bastırabiliriz" diyor.
   <br/>
   <br/>
   Hacıannenin babası Miralay Tayyar bey Selanik'in Menlik kazasından. Ailenin soyadı ise Bagana. Münevver hanım Selanik'ten bahsedince Ahmet Doğru bey de dedesinin Vodina'lı olduğunu belirterek, "Vodina'yı bilir misiniz, Selanik'in kazası?" diye soruyor. "Evet" diyor, Hacıanne, "Araştırsak belki de akraba çıkacağız" diyerek gülüyor. Hacıanne Ahmet beyin kızının isminin Lâ'l Perestû olduğunu öğrenince önce anlayamıyor. Perestû'nun 2. Abdülhamid'in valdesinin ismi olduğu hatırlatılınca, "Güzel. Ben de çok severim Abdülhamid'i. Büyük adamdır" şeklinde konuşuyor. Abdülhamid'i Selanik'teki Alatini köşkünün penceresinde gördüğünü anlatıyor.
   <br/>
   <br/>
   Artık kalkma vakti geldiğinde içimizi bir hüzün kaplıyor. Hediye edilen kitaplarımızı imzalatmak istiyoruz. Fatma hanım ricamıza aracı oluyor; "Hacıannemiz, Mustafa bey kitabınızı imzalarken Osmanlıca yazmanızı istiyor. Mümkün olur mu acaba?"
   <br/>
   <br/>
   "Ne diyciim?"
   <br/>
   <br/>
   "Bir dua olabilir, içinizden ne geliyorsa..."
   <br/>
   <br/>
   (Aziz dost beye...
   <br/>
   <br/>
   Mürüvvetlerle...
   <br/>
   <br/>
   Münevver Ayaşlı.)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3648-36-munevver-hanimla-bir-asir.html), [web.archive.org (arşiv bağlantısı)](http://web.archive.org/web/20140822115959/http://www.aksiyon.com.tr:80/aksiyon/haber-3648-36-munevver-hanimla-bir-asir.html)
