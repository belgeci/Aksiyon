# Menderes aılesıyle bır ömür

*Mustafa Aydın 1997.09.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Saat 13.30'a geliyor. Şiddetli bir yağmur başladı. Yatağımda gözlerimi kapadım. Hayalimde ayak sesleri var.
  </font>
 </div>
 <div id="newsText">
  <font class="detail-text">
   Evet hayalimde, ama onları işitiyorum, tanıdığım sesler. Yavaş yavaş yaklaşıyorlar. "Şimdi koğuşun önünden geçiyor" diye düşünüyorum. Yapılan bir yolu, hizmete açılan bir fabrikayı görmek için yürüdüğü gibi ağır ağır, adım adım. Soruyorum kendi kendime, neden onlar ve o, neden biz de değil? Onu ve onları ölüme götüren yolda iyifena ne yapıldıysa beraber yapıldı. Arkadaşları bendim, bizlerdik. Yardım ederek, teşvik ederek, susarak veya konuşarak bendim, bizlerdik! O halde evvelki gece ölüme gitmiş olanlar benim için de, bizim için de yürüdüler! Şimdi giden de benim için, bizim için gidiyor!
   <br/>
   <br/>
   Hayalimdeki ayak sesleri zayıflıyor, zayıflıyor, zayıflıyor!.."
   <br/>
   <br/>
   Samet Ağaoğlu'nun "Arkadaşım Menderes" isimli eserinin 204'üncü sayfasından aldığımız bu satırlar, bir devre adını yazdırmış, Türkiye insanının gönlünde taht kurmuş bir insanın ağır ağır ölüme yürüyüşünü anlatıyor.
   <br/>
   <br/>
   Anıtmezar'dayız. Hem merhum Menderes'i, eşi Berin hanımı ve dava arkadaşları F. Rüştü Zorlu ve Hasan Polatkan'ın mezarlarını ziyaret, hem de Menderes ailesinin senelerce en yakınında bulunmuş, hizmet etmiş bir  insan olan İbrahim Şat beyle görüşmek istiyoruz. İbrahim Şat bey darbe sonrası dönemi  ailenin yakınlarından biri olarak yaşayıp, bu acıyı yüreğinin ta derininde hisseden insanlardan sadece biri.
   <br/>
   <br/>
   Başvekil Menderes'e ya da Anadolu insanının söyleyişiyle Ednan Bey'e kısa bir müddet makam şoförlüğü yapan, ardından 8 yıl süreyle ailenin yakın koruması görevini üstlenen İbrahim bey, Menderes çiftinin hatıralarıyla dopdolu. Üç şehid ve Berin Menderes'in ruhuna Kur'an okutan İbrahim Şat, ellerini açmış dua ederken o günleri yeniden yaşadığı her halinden belli oluyor. Yıllarca en yakınlarında bulunduğu Menderes ailesine hizmet etmenin şerefini taşıyor şimdi. İbrahim bey Menderes çiftini  unutmanın mümkün olmadığını belirtiyor ve haksız idamları yıllar sonra bile savunma cür'etini gösterenlerin dünyanın en kötü insanları olduğunu söylüyor.
   <br/>
   <br/>
   İbrahim Şat bey röportaj için anlaşmamıza rağmen ilk önce konuşmak istemiyor. "O güzel insanlar için ben ne söyleyebilirim ki" diyor. Yine, "Aydın beyin müsaadesi olmadan konuşmam mümkün değil. Biz ne gazeteler ve gazetecilerin gadrine uğradık. Akis bizim peşimizi bırakmazdı" diye devam ediyor. Üstüne varmak istemiyoruz. Zaten çok geçmeden vefa duygusu daha ağır basıyor olacak ki kendisi anlatmaya başlıyor. Konuşuyor ve o günleri yeniden yaşıyor. Kızgın, çünkü üzerinden 36 yıl geçmesine rağmen idamları hâlâ savunanların olduğunu görmek onu rahatsız ediyor.
   <br/>
   <br/>
   Emniyet Genel Müdürlüğünden başkomiser olarak emekli olan İbrahim Şat, Sivas'ın Divriği  ilçesinden. 1952 yılının mayıs ayının 18'inde genç bir memur iken devrin Ankara Valisi ve Emniyet Genel Müdürü Kemal Aygün kendisini başvekilin makam arabasına şoför olarak tayin ediyor. Ve Menderes ailesiyle yakınlığı bu görevlendirmeyle başlıyor. 20 gün sürüyor makam şoförlüğü. Daha sonra Adnan Bey onu başbakanlık konutunun korumasıyla görevlendiriyor. Konutla ilgili her konunun takip ve sorumluluğu da artık onun üstündedir. Heyecanlı ve tempolu yıllardır o yıllar.
   <br/>
   <br/>
   Bir keresinde ilginç bir olay yaşar. Divriğili hemşerileri 1957 yılında Adnan Menderes'e kalabalık bir heyetle gelirler, konuşmalardan sonra kendisinin milletvekili adayı olarak gösterilmesini isterler. Menderes güler. İbrahim beyse mahcup bir ifadeyle, "Efendim, milletvekilliğinden daha önemli olarak ben Divriği'nin vilayet olmasını istiyorum" der. Menderes'in cevabı ise "Tamam. Yapacağız" olur.
   <br/>
   <br/>
   İbrahim Şat bey 52'den beri Menderes ailesini terketmediğini ve bağlılığını sürdürdüğünü söylüyor. 27 Mayıs darbesinin olduğu sabahı ise o anı yeniden yaşıyormuş gibi anlatıyor: "İhtilalde bizi lojmanda çok sıkıştırdılar. Harbiyeliler silahlarla üzerimize geldiler. Hatta üzerimize gelen askerlerden birine arkadaki "imha edin" diye bağırdı. Benim de üzerimde atlet var, yataktan öyle fırlamışım. Üzerime Türk bayrağını asmıştım. O zaman, asker nereyi vuruyorsun, Türk bayrağı var dedi. Bana sen kimsin dediler, bekçiyim dedim. Emniyetçi olduğumu, komiser olduğumu söylemedim. Yoksa vuracaklar belli. Biz o manevrayla  ölümden döndük."
   <br/>
   <br/>
   Darbeden sonra her sakıt, düşük ve demirkırat gibi onun da ıstırap günleri başlıyor. Önce Gümüşhane Emniyet Komiserliğine tayini çıkıyor. Eşinin böbrek rahatsızlığı nedeniyle Konya'ya tayinini aldırıyor. Ancak eşi bu kez de tedavi için Ankara'da kalmak durumundadır. Her hafta sonu Ankara'ya gidip gelirken yıllar geçer. Faruk Sükan'ın İçişleri Bakanlığı döneminde yeniden Ankara'ya tayinini aldırır.
   <br/>
   <br/>
   İbrahim Şat, Menderes ailesinin tüm fertleriyle dünyada eşi bulunmayacak bir aile olduğunu söylüyor. "Berin hanım benim için çok kıymetli yüce bir hanımefendidir" diyor ve devam ediyor: "Adnan beyin bu memlekete iyilikleri unutulamaz. Halen şu anda bile onlardan kopmuş değilim. Emekli olmama rağmen sayın Aydın Menderes'in emirlerindeyim, hizmetlerine devam ediyorum ve ölene kadar da devam edeceğim".
   <br/>
   <br/>
   İbrahim Şat bey kendisinin 1946 demokratlarından olduğunun altını çiziyor. Eşinin de Çankaya Demokrat Parti teşkilatında 36 numaralı üye olduğunu söylüyor. Aydın Menderes'in çocukluğunda birlikte çektirdikleri fotoğrafları gösteriyor. Onun yaşında 46 doğumlu bir oğlunun olduğunu övünerek anlatıyor. Küçük Aydın'ı ilkokula kendisinin yazdırdığı bilgisini veriyor.
   <br/>
   <br/>
   27 Mayıs sonrası durum çok sıkıntılıdır. Yassıada'da yargılamalar(!) sürerken onu ziyaret etmek ister. Ancak bir türlü mümkün olmaz. Vazgeçirirler. "Menderes idam edilmeden önce çok istedim. Adaya gideyim, göreyim. Ama akrabası olmayanı almıyorlardı. Olsan da zaten bir sürü işkence. Gidemedim. Bu içimde bir ukdedir."
   <br/>
   <br/>
   İbrahim Şat bey Adnan Menderes'e son hizmetini onun naaşı nakledilirken yerine getirir. Bu onun yıllar yılı taşıdığı ve çocuklarına miras bırakacağı en önemli bir görevidir. Aydın Menderes naaşları teslim alacak dört kişilik listeye İbrahim Şat beyi de aile mensubu olarak yazdırır. Naaşların nakil işlemine nezaret etmek üzere İmralı Adası'na giden diğer iki isim rahmetli Mutlu Menderes'in oğlu Adnan Menderes ve Süleyman Demirel'in uzun yıllar basın danışmanlığını yapan Türker Sanal'dır. Rahmetli Turgut Özal'ın tahsis ettiği feribotla adaya giderler. Tarifi mümkün olmayan duygulardır o anda yaşanan. Bir büyük insan bir ıssız adada, iğreti bir mezarda ebedi istirahatgahındadır. Gece yarısı adaya çıkılır. Aydın beyin ricası üzerine savcı onları mezarlara götürür. "Jeep"in farlarının ışığıyla mezarları ziyaret edip dua okurlar.
   <br/>
   <br/>
   İbrahim Şat için nakil işlemi bir vefa borcudur. Devlet için de bir iadei itibardır. Gerçi millet nezdinde itibarı hiç azalmamış insanların itibarlarını iade etmek de mümkün değildir. Kısacası devletin özür dilemesidir. İbrahim bey yüzbinlerce İstanbullunun katıldığı ve Sarayburnu'ndan şu anki Anıtmezar'a kadar devam eden uzun halk yürüyüşünü memnuniyetle anlatıyor. O şimdi Demokrat Parti safları içinde siyasete devam ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2982-menderes-ailesiyle-bir-omur.html), [web.archive.org (arşiv bağlantısı)](http://web.archive.org/web/20120413065516/http://www.aksiyon.com.tr:80/aksiyon/haber-2982-menderes-ailesiyle-bir-omur.html)
