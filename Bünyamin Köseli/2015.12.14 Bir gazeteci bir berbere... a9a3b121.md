# Bir gazeteci bir berbere...

*Bünyamin Köseli 2015.12.14*

<div class="pNewsDetailMainContent ctx_content" itemprop="articleBody">
 <p>
  Gazeteci Mehmet Çapkan, ‘Berberistan’ ile erkekler dünyasına bir kapı aralıyor. Berberlerle ilgili bilmediğimiz meğer ne çok hikâye, ayrıntı varmış.
 </p>
 <p>
  Midas’ın kulakları eşek kulağıdır!” çığlığı, ilk kez bir berberin dudaklarından dökülmüştü yeryüzüne. Mitolojinin önemli figürlerinden biri olan Midas’ı ve başından geçen trajikomik hadiseyi çoğumuz duymuşuzdur. Yine de hikâyeyi kısaca hatırlatmakta fayda var.
 </p>
 <p>
  Anadolu’daki önemli uygarlıklardan birini kuran Frigyalıların krallarından biriydi Midas. Yunan mitolojisine göre, bir gün bir müzik yarışmasına şahit olur. Yarışma, Apollon ve Pan arasındadır. Apollon lir çalar, Pan ise flüt. Hakem Tmolos’tur. Her ne kadar ödül Apollon’a verilse de, Midas “Pan, flütünü çok daha güzel çalıyordu.” der. Apollon sinirlenir ve “Güzel müzikten anlamayan birine ancak eşek kulağı yakışır!” diyerek Midas’ın kulaklarını eşek kulağına çevirir.
 </p>
 <p>
  Midas, utancından günlerce sarayından dışarı çıkamaz. Kulakları görünmesin diye de büyükçe bir külah takar kafasına. Ancak gerçeği bir müddet gizleyebilir. Saçları uzadığı için bir gün sarayına bir berber çağırır ve külahını çıkarır. Berber, gördüğü sahne karşısında şaşırır ve biraz da korkar. Başkasına anlatırsa kellesinin gideceğini bilir çünkü. Uzunca bir müddet sırrı içinde taşır ancak sır büyüdükçe büyür berberin içinde. Artık taşıyamayacağı bir noktaya geldiğinde kimsenin görmediği bir yerdeki kuyuya gider ve avazı çıktığı kadar bağırır: “Midas’ın kulakları eşek kulakları.”
 </p>
 <p>
  Sır, önce suya, daha sonra toprağa, bitkilere ve sonunda insanlara ulaşır ve herkes gerçeği öğrenir...
 </p>
 <p>
  Berberler, dün olduğu gibi bugün de en mahrem dedikoduların konuşulduğu, hükümetlerin yıkılıp kurulduğu, saatlerce futbol muhabbeti yapılan ilginç mekânlardır erkekler için. İşte bu farkındalıkla yola çıkan gazeteci Mehmet Çapkan, bugüne kadar neredeyse kimsenin denemediği bir işe girişti ve berber kültürünü anlatan bir dergi çıkarmak için adım attı. Dergi, adını meslekten alıyor: Berberistan.
 </p>
 <p>
  ‘Tıraş bahane’ sloganı ile yola çıkan dergi, size kültür sanat dünyasının bir başka alanından kapı aralıyor. Erkekleri yakından ilgilendiren ve bir bakıma bir ‘erkekler ülkesi’ olan berber dükkânlarında ne kadar çok bilinmeyenin olduğunu, derginin sayfalarını karıştırdıkça daha iyi anlıyorsunuz.
 </p>
 <p>
  Gazeteci Mehmet Çapkan, dergicilik alanında deneyimli bir isim. Çapkan ve ekibi, şu soru ile yola çıkmış: “Erkekler en çok nerede vakit geçirir ve bir dergi en çok nerede okunur?” Araştırmalar, 80 yıllık bir ömürde, erkeklerin neredeyse üç yılını berberde geçirdiğini gösteriyor.
 </p>
 <p>
  Derginin ilk sayısında, sizi şaşırtacak pek çok tarihî olaya yer verilmiş. Mesela Osmanlı İmparatorluğu’nun en önemli figürlerinden biri olan Cem Sultan, bir berberin zehirli usturası ile öldürülüyor. Fransızların ünlü komutanı Napolyon’u Akka’da yenilgiye uğratan Cezzar Ahmet Paşa, bir berber çırağı olarak hayata atılmış. Aynı şekilde Büyük İskender de...
 </p>
 <p>
  Berberlerin divan edebiyatı ve Türk hikâyeciliğinde de önemli bir yeri var. Mesela Hasan Ali Toptaş’ın, daha sonra beyaz perdeye de uyarlanan eseri Gölgesizler, bir berber dükkânında başlayıp yine bir berber dükkânında bitiyor. Yine bir başka önemli filmde (Karpuz Kabuğundan Gemiler Yapmak) merhum Ahmet Uluçay’ın kullandığı mekânların başında da bir berber dükkânı geliyordu...
 </p>
 <p>
  Dergi, bu ve buna benzer pek çok önemli ayrıntıyı sayfalarına taşıyor. Önümüzdeki aylarda, berber sırası beklemek için koltukta oturanlar, Midas’ın sırrı kadar büyük olmasa da mesleğe dair kıyıda köşede kalmış ayrıntıları Berberistan’dan okuyacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/bir-gazeteci-bir-berbere_553291), [web.archive.org (arşiv bağlantısı)](http://web.archive.org/web/20160221125406/http://www.aksiyon.com.tr:80/kultur-sanat/bir-gazeteci-bir-berbere_553291)
