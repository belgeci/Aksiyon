# DHKP-C’ye göre ‘iyi polis’ yok

*Bünyamin Köseli 2013.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   DHKP-C, son bir yılda Ankara’da ikinci saldırısını gerçekleştirdi. Hedefte yine polis vardı. Peki, örgüt niçin özellikle polisi hedef alıyor? Bir militan hangi aşamalardan geçtikten sonra polise karşı nefret duymaya başlıyor?
  </font>
 </div>
 <div id="newsText">
  <font class="detail-text">
   <p>
    Dev-Sol’un 7 Şubat 1992 tarihinde yayımladığı basın bülteninde, birkaç gün önce öldürülen polislerin isimleri tek tek sıralanıyor ve şöyle deniyordu: “Cezalandırdığımız emniyet görevlilerinin hepsi de 1. Şube’de çalışıyor, devrimcilere işkence yapıyordu…”
   </p>
   <p>
    Örgüt üyeleri o yıllarda âdeta birer dedektif gibi çalışıyor, işkence yaptığını ileri sürdükleri polisleri takip ediyor, buldukları yerde öldürüyordu. Bu cinayetleri, ‘halk’ için işlediklerini iddia ediyor ve kendilerine ‘halkın adaletini’ savunan yargıç rolü biçiyorlardı!
   </p>
   <p>
    Bugün ise durum tamamen değişti. Dev-Sol’un mirasçısı olduklarını iddia eden DHKP-C terör örgütünün polise karşı tavrı artık eskisinden çok daha acımasız. Örgüte göre, bir polisin öldürülmeyi hak etmesi için sadece üniforma giymesi yetiyor! Peki, militanlar nasıl bir süreçten geçtikten sonra polise nefret duymaya başlıyor?
   </p>
   <p>
    Kısa bir süre önce Ankara Dikmen’deki Emniyet Genel Müdürlüğü ek binası ile polisevine roketli saldırı düzenleyen DHKP-C’li militanlardan 1978 doğumlu Muharrem Karataş, güvenlik birimleriyle girdiği çatışma sonrası öldürüldü. Üzerinden Ahmet Güzel adına düzenlenen sahte bir nüfus cüzdanı çıktı. Ağır yaralı Serdar Polat’ın tedavisi ise sürüyor. Edinilen bilgilere göre Karataş, AK Parti Genel Merkezi’ne düzenlediği LAW silahlı saldırının ardından Suriye’ye geçerek Mihraç Ural ile bağlantı kurdu. Türkiye Halk Kurtuluş Partisi-Cephesi’nin (THKP-C) Suriye yapılanması olarak bilinen Acilciler örgütünün lideri olan Mihraç Ural’ın himayesinde kaldı. Ural’ın baştan beri Suriye’deki Baas rejimi ile yakınlığı herkes tarafından zaten biliniyor. Ankara’daki roketli saldırının, sınırda Suriye helikopterinin düşürülmesinin hemen ardından gelmesi ise “Esed, DHKP-C’yi kullanarak Türkiye’ye bir misilleme mi yaptı?” sorusunu akıllara getirdi. Diğer yandan, kırmızı bültenle aranan örgüt elemanlarının Ankara’nın merkezinde yaptıkları saldırı, “İstihbarat zafiyeti mi var?” tartışmalarına neden oldu.
   </p>
   <p>
    DHKP-C militanı Serdar Polat’ın uzun bir süredir yurtdışında olduğu biliniyordu. Türkiye’de, örgütsel faaliyet yürütmekten dört kez yakalanıp serbest bırakılan Polat, 2011’de Edirne üzerinden ‘Muzaffer Uzun’ kimliğiyle yurtdışına kaçtı. İki yıl Fransa’da kaldı. Bu süre zarfında bir işyerinde çalışarak örgüte maddi destek sağladı. İki ay önce ise yine aynı kimlikle Edirne’den Türkiye’ye girdi. Edirne’de DHKP-C’nin hücresine dâhil oldu. Geçen mayısta gözaltına alınan Bulut Yayla isimli örgüt üyesi de aynı şekilde ülkeye girip Edirne’deki illegal yapıyla bağlantıya geçmişti. Edirne ve İzmir, bu yönüyle, DHKP-C için hayati önem taşıyor. Geçiş güzergâhı üzerinde bulunan illerde militanların eylem yapmadan önce konaklayacakları hücre evleri bulunuyor. Ayrıca örgüt, polisin yaptığı son operasyonlar sonrasında hücre evlerinde bir değişikliğe gitti. Eskiden bir evde 5-6 kişi kalan örgüt elemanları, sayıyı güvenlik gerekçesiyle ikiye düşürdü. Serdar Polat, eylem talimatı aldıktan sonra cuma günü  Edirne’den otobüsle Ankara’ya doğru yola çıktı. Silahları saz kılıfına yerleştirmişti. Saat 20.00’de Ankara’ya indi. Muharrem Karataş ile Dikmen’deki Emniyet Genel Müdürlüğü ek binasına doğru yola çıktı.
   </p>
   <p>
    Karataş ve Polat’ın örgüte katılma süreçleri aslında birbirine çok benziyor. Dar gelirli ailelere mensup olan iki militan da Alevi kökenli. Örgüt, bu bağlamda belki de en büyük zararı Aleviliğe ve Alevi gençlerine veriyor. DHKP-C militanlarının yüzde 75-80’i Alevilerden oluşuyor. Karataş Çorumlu, Polat ise Tuncelili. İkisi de Yunanistan’daki Lavrion Kampı’nda bir süre eğitim almış. 27 yaşındaki Serdar Polat 18’inde DHKP-C’nin mahalli alanda faaliyet gösteren legal yapılarıyla tanışıyor, 2005’te ilk kez gözaltına alınıyor. Faaliyet yürüttüğü memleketi Tunceli’de yakalanıyor. Daha sonra ise illegal yollarla yurtdışına çıkıyor. Karataş ise örgüte Çorum’da sempati duymaya başlıyor. Örgütsel faaliyet yürütmekten defalarca gözaltına alınıyor. Karataş ve Polat örneklerinde olduğu gibi bir örgüt sempatizanının polise karşı nefret duyması  gözaltılarla başlıyor. Her gözaltı sonrası örgüt, polis hakkında kara propaganda yapıyor. Böylece sempatizan, örgüte bir adım daha yaklaşıyor. DHKP-C, gözaltına alınacaklarını bilerek örgüt elemanlarını basın açıklaması yapma ve afiş asma gibi eylemlere yönlendiriyor. Gözaltılar, yeni militan kazanmak, mevcutların örgüte bağlılıklarını artırmak için bir araç olarak kullanılıyor.
   </p>
   <p>
    <span>
     <strong>
      Eylemler rasyonalize ediliyor
     </strong>
    </span>
   </p>
   <p>
    Sistemin koruyucusu olan polis, bugüne kadar DHKP-C’nin en büyük hedeflerinden biri oldu. Örgüte göre, polise karşı yapılan her eylemin kendi içerisinde bir mantığı var. THKP-C’nin kurucularından Mahir Çayan tarafından ortaya atılan Politikleşmiş Askerî Savaş Stratejisi’ne (PASS) göre bir örgütün şehirlerde varlığını kitlelere duyurabilmesinin yolu, düzenlediği ses getiren eylemlerden geçiyor. Polis, ses getirecek eylemlere kurban ediliyor. Ayrıca DHKP-C, yaptığı her eylemi rasyonalize etme yolunu seçiyor. Böylece militanları, yapacakları eyleme daha kolay ikna ediyor, sözde ‘halkın adaleti’ kavramını pekiştirmeye çalışıyor. Bu kapsamda DHKP-C, mahalli alanda çalışan örgüt elemanlarına bazı görevler veriyor. Mesela örgüt sempatizanları, mahallelerde uyuşturucu satılmaması için faaliyet yürütüyor. Bu sırada, “Polis, uyuşturucu satılmasına göz yumuyor.” şeklinde kara propaganda yapılıyor. Sempatizanlara, “Adalet sisteminde çarpıklıklar var.” deniyor. Militanlar, kendilerini, halkın adaletini savunan birer fedai olarak görmeye başlıyor. Bu da devrimci bir genç olmanın ilk şartıymış gibi sunuluyor. Haklılık psikolojisi, yapacakları her eylemin zihnî altyapısını oluşturuyor. Dikmen’deki Emniyet Genel Müdürlüğü’ne yapılan saldırı sonrasında da örgüt, halkın adaletini savunduğunu iddia etti. Eylemi, Gezi Parkı olayları esnasında hayatını kaybeden ve sakat kalanların hesabını sormak için gerçekleştirdiklerini açıkladı. Örgüt, 2012’den bu yana işlenen üç polis cinayeti için de farklı gerekçeler gösterdi. Oysa son yıllarda Türkiye’de işkence neredeyse bitme noktasına geldi. Emniyet görevlileri, gözaltına alınan militanlara olabildiğince iyi davranıyor fakat polisteki bu zihniyet değişimi, örgütün radikal bireylerine etki etmiyor.
   </p>
   <p>
    Yıllardır DHKP-C’nin legal alandaki derneklerinden birinde faaliyet gösteren bir örgüt elemanına, hedef gözetmeksizin polislere yapılan saldırıların nedenini soruyor ve vicdani bir cevap vermesini istiyoruz. Aldığımız cevap çok keskin: “Bütün polisler faşisttir ve aynı zamanda suçludur. 12 Eylül öncesinde devrimci polislerin dernekleşmesine izin veriliyordu. Eskiden DHKP-C sadece işkenceci polisleri cezalandırıyordu. Ama darbe sonrasında bütün ilerici, devrimci, demokrat polisler tasfiye edildi. Sen ne kadar iyi niyetli polis olsan da seni orada yaşatmazlar. Eğer bir polis onuruyla yaşamak istiyorsa istifa etsin. Yoksa örgüt tarafından cezalandırılır.”
   </p>
   <p>
    Yaşı kemale ermiş örgüt elemanının anlattıkları, DHKP-C’nin 2008’de Hollanda’da ölen lideri Dursun Karataş’ın fikirlerinin birer kopyasıydı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-36661-dhkp-cye-gore-iyi-polis-yok.html), [web.archive.org (arşiv bağlantısı)](http://web.archive.org/web/20131225025320/http://www.aksiyon.com.tr/aksiyon/haber-36661-dhkp-cye-gore-iyi-polis-yok.html)
