# En kilit isim Hüseyin Fevzi Tekin

*Bünyamin Köseli 2015.04.14*

<div class="pNewsDetailMainContent" itemprop="articleBody">
 <p>
  DHKP-C’nin silahlı kanat sorumlusu hüseyin fevzi tekin’in anbean çağlayan baskınını koordine ettiği iddia edildi. Bomba uzmanı olan tekin, örgütün en etkili kadrolarından.
 </p>
 <p>
  DHKP-C militanlarının Çağlayan Adliyesi’ni basarak Cumhuriyet Savcısı Mehmet Selim Kiraz’ı şehit etmesinin ardından Hüseyin Fevzi Tekin ismi tekrar gündeme oturdu. 2008 yılında Dursun Karataş ölünce ön plana çıkmıştı. Örgütü yöneten Zerrin Sarı ve ekibi olarak bilinse de asıl kilit isim Tekin. Çünkü, örgütün silahlı kanat (SPB, Silahlı Propaganda Birlikleri) sorumlusu. İddialara göre, Şafak Yayla ve Bahtiyar Doğruyol, Yunanistan’da hapis yatan Tekin’den talimat alarak Çağlayan’a eylem düzenledi. Yine iddialara göre, Hüseyin Fevzi Tekin, eylemi, internet üzerinden anbean cep telefonu ile koordine etti. Ses getiren her eylem sonrasında adı tekrar gündeme gelen ve bir süre sonra unutulan Tekin, örgüt içerisinde hakkında en az bilgiye sahip olunan kişi. Türkiye’deki militan kadro üzerinde ciddi bir ‘ağırlığı’ var. Kod adı olarak ‘Abi’ ve ‘Zeki’yi kullanıyor. DHKP-C’nin 7-8 kişilik merkez komite üyelerinden biri. Avrupa’daki merkez komite üyeleri, aldıkları askerî eylem kararlarını kuryeler vasıtasıyla Hüseyin Fevzi Tekin’e iletiyor, Tekin de eylemler için düğmeye basıyor. 2013 yılında, Yunanistan’ın başkenti Atina’da yapılan bir operasyon sonrasında yakalanan Hüseyin Fevzi Tekin, ‘sert ve kararlı’ bir yönetici olarak tanımlanıyor.
 </p>
 <p>
  Yıllardır kırmızı bültenle aranan Tekin’in 10 ayrı ülkenin pasaportunu kullandığı, hatta yeşil pasaport sahibi olduğu ifade ediliyor. Bugüne kadar yakalanan onlarca DHKP-C’li, eylem talimatını ondan aldığını itiraf etti. Tekin’in ismi, 2013 yılında, Ecevit Şanlı’nın Ankara’daki Amerikan Büyükelçiliği’ne düzenlediği intihar saldırısından sonra da gündeme gelmişti. Çünkü iddialara göre Ecevit’e mühimmatı Tekin sağlamış ve canlı bomba eğitimini de yine o vermişti. Şanlı, daha sonra,  Yunanistan üzerinden Türkiye’ye sahte kimlikle girmiş, Ankara’da eylemini gerçekleştirmişti. Bu eylem sonrasında Amerika harekete geçti ve DHKP-C’ye operasyon yapması için Yunan istihbaratı üzerinde büyük bir baskı kurdu. Daha sonra, Yunanistan, ABD ve Türkiye istihbaratları ortak operasyonlar düzenledi. Bu operasyonlar sonrasında örgütün silahlı kanat sorumlusu Hüseyin Fevzi Tekin başta olmak üzere İsmail Akkol, Murat Korkut, Bulut Yayla, Hasan Biber, Mehmet Yayla ve Bilgehan Karpat gibi önemli kadrolar Yunanistan’da yakalandı. 2015 yılının ilk aylarında iktidara gelen Çipras Hükümeti, ilk iş olarak bazı DHKP-C’lileri tahliye etti. Çipras Hükümeti’ni, DHKP-C’lileri tahliye etmesi için, ülkede faaliyet gösteren Ateş Hücreleri isimli örgüt ciddi bir şekilde köşeye sıkıştırmaya çalışıyor. Çipras Hükümeti içerisindeki radikal sol görüşlü politikacılar da hâlihazırda DHKP-C’ye karşı büyük bir sempati duyuyor. Tekrar DHKP-C’nin kilit ismi Hüseyin Fevzi Tekin’e dönecek olursak. Kimdir Hüseyin Fevzi Tekin? Nasıl bir örgütsel geçmişi var? Örgüte ne zaman dâhil oldu ve silahlı kanat sorumluluğu gibi bir seviyeye nasıl ulaştı?
 </p>
 <p>
  Tekin, Devrimci-Sol’un Bekaa’daki kampı ile Türkiye arasında mekik dokuyor, ülkeye silah sokuyordu. Yakalandığında polise ifade vermiş ve şöyle demişti: “Benim örgütle hiçbir bağlantım yok. Ben pazarcılık yapıyorum. Can güvenliğim olmadığı için de sahte kimlik taşıyorum!” 1989’a kadar Bayrampaşa Cezaevi’nde yatan Dursun Karataş, örgütü Niyazi Aydın’a devretmişti. Bu dönemde Hüseyin Fevzi Tekin, Niyazi Aydın’ın kuryeliğini yapıyordu. Medyada, ‘DHKP-C’nin en karanlık ismi’ olarak adlandırılan Tekin, kimi iddialara göre, baştan bu yana devlete yani MİT’e çalışıyor. Ancak Tekin ile aynı koğuşu paylaşan ve örgütte önemli görevlerde bulunan bazı kadrolar bu iddialara gülüp geçiyor. Hüseyin Fevzi Tekin, 1961, İstanbul Kartal doğumlu. Örgüte 1970’lerin sonunda katıldı. İlk kez 1980’in 10. ayında gözaltına alındı. Üç yıl hapis yattı. 1996’daki ölüm orucu eylemlerine katıldı. 1998 yılında tahliye edildi. 1999 yılında, Suriçi’nde iki farklı kamu binasına konulan bombalar patlamış ve çok sayıda kişi yaralanmıştı. Patlama sonrasında Hüseyin Fevzi Tekin, İbrahim Sarı adına düzenlenen sahte kimlikle yakalandı. Yanında el bombaları dâhil patlayıcı maddelerin bulunduğu bol miktarda mühimmat ele geçirildi. Bunun üzerine Tekin, Kandıra Cezaevi’ne gönderildi. Burada ölüm orucu eylemlerini örgütledi, ardından 2000 yılında şartlı olarak salıverildi. Eski başbakanlardan Nihat Erim suikastında da yer aldığı iddia edilen Tekin’in adı, Tuğgeneral Temel Cingöz’ün öldürülmesi olayına da karıştı. 2004 yılında, 5 ayrı ülkede eş zamanlı olarak gerçekleştirilen ve örgüte büyük bir darbe vuran meşhur 1 Nisan Operasyonu sonrasında yakalanmış ama iddialara göre aynı gün serbest bırakılmıştı. Örgütün ‘gölge lideri’ olarak tarif edilen Hüseyin Fevzi Tekin’in ismi, Ergenekon Davası sürecinde de gündeme geldi. Dava dosyasına giren istihbarat raporlarında, Tekin’in Ergenekon yapılanmasında yönetici olduğu bile vurgulanmış, Ergenekon Davası’nın tutuklu sanıklarından Veli Küçük’le irtibatlı olduğu iddiası ortaya atılmıştı. Hüseyin Fevzi Tekin, örgütün Bekaa’daki kampında kaldığı süre boyunca bomba eğitimi aldı ve ilerleyen yıllarda bu alanda uzmanlaştı.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/en-kilit-isim-huseyin-fevzi-tekin_550554), [web.archive.org (arşiv bağlantısı)](http://web.archive.org/web/20150801203407/http://www.aksiyon.com.tr/portreler/en-kilit-isim-huseyin-fevzi-tekin_550554)
