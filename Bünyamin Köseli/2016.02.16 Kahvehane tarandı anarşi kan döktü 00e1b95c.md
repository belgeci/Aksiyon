# Kahvehane tarandı, anarşi kan döktü

*Bünyamin Köseli 2016.02.16*

<div class="pNewsDetailMainContent ctx_content" itemprop="articleBody">
 <p>
  12 Eylül öncesini hatırlayanlar, başlığın ne anlama geldiğini iyi bilir. İstanbul’da arka arkaya yaşanan kahvehane baskınlarıyla birileri ortalığı yeniden karıştırmak mı istiyor?
 </p>
 <p>
  Silahlı saldırıya uğrayan Kanarya Mahallesi’ndeki kahvehanenin içerisi ağzına kadar dolu. Çaylar içiliyor, koyu bir sohbet almış başını gidiyor. Mekân sanki birkaç gün önce silahlı bir saldırıya uğramamış, iki kişi ölmemiş ve beş kişi de yaralanmamış gibi… Kırılan camlar değiştirilmiş, kurşun izleri alçı ile kapatılmış, duvarlar boydan boya yeniden boyanmış.
 </p>
 <p>
  Saldırının hemen akabinde PKK ismi gündeme gelmişti. Eylemi yaptığı iddia edilen dört örgüt üyesinin üçü tutuklandı. Soru işaretleri ise olduğu yerde duruyor. Kanarya Mahallesi, neredeyse tamamı Doğu ve Güneydoğulu vatandaşların yaşadığı bir yer. Mahallede Diyarbakırlılar çoğunlukta. Ayrıca, PKK’nın semtte ciddi bir sempatizan kitlesi var. Kurşunlanan kahvehanenin hemen karşısındaki apartmanda PKK’nın gençlik yapılanmasına ait örgütsel sloganlar yazılı. Müşteriler arasında çok sayıda Kürt de var. Peki, PKK neden kendi mahallesindeki bir kahvehaneyi tarasın ve iki kişiyi öldürsün?
 </p>
 <p>
  Akılları karıştıran soru işte bu. İddiaların biri şöyle: Kahvehane, kepenk indirme eylemlerini fazlaca dikkate almıyor, kepenkleri geç kapatıyordu. Örgüt, bu nedenle o kahvehane üzerinden diğer iş yerlerine bir gözdağı verdi. Görgü tanıklarının anlattıkları, saldırganların aslında kimseyi öldürme niyetinde olmadığı.
 </p>
 <p>
  Bir diğer iddia, PKK’nın, savaşı büyük şehirlere taşıma yönündeki stratejisi. Bu kapsamda örgüt kısa bir süre önce, “Tüm Apocu Gençlik Kadro Yapımıza Acil Eylem Planlaması” adı altında bir bilgi notu göndermiş. Bu notta, gençlik yapılanmasından kanlı eylemler isteniyor. Örgütün, Cizre’de zor bir durumda olduğu, Cizre’ye sahip çıkılması için herkesin yeni eylemler planlaması gerektiği söylenerek şu ifadeler kullanılıyor: “Direnişi yaymak için Cizre’nin durumu bir gerekçedir. Her yerin kana bulanmasının, cehenneme dönmesinin gerekçesidir.” Bu çağrı, örgütün mahalli birimlerini harekete geçirmiş olabilir.
 </p>
 <p>
  Edinilen bilgilere göre, saldırıyı yapan YDG-H üyeleri, mahalledeki bir markette bir araya geliyordu. Eylem öncesinde de burada buluştular. İçlerinden biri Anadolu lisesi öğrencisi. Diğeri ise markette çalışıyor. Gizlilik kararı olan dosyada gençler, etkin pişmanlık yasasından yararlanarak suç ortakları hakkında ifade verdi.
 </p>
 <p>
  Kanarya’daki saldırı ile ilgili bir başka soru işareti ise derin yapıların PKK içerisindeki uzantıları. Hatırlanacağı üzere, KCK’nın içerisinde bine yakın istihbarat örgütü muhbirinin olduğu iddiası uzun süre gündemi meşgul etmişti. Başkanlık sisteminin tartışıldığı şu günlerde, siyasi kazanım elde edebilmenin en kolay yolu, kutuplaşmadan ve kanlı eylemlerden medet ummak. Kanarya’daki eylemin hemen arkasından Eyüp’teki Büyük Osmanlı Sosyal Yardımlaşma ve Eğitim Derneği’ne üç kişi tarafından düzenlenen silahlı saldırı, bu yönüyle meseleyi başka bir boyuta taşıyor. Saldırıda yine PKK’nın gençlik yapılanması YDG-H ismi gündeme geldi. Uzun namlulu silahlarla düzenlenen saldırı sonrasında, derneğin üyelerinden bir genç öldü. Üç kişi de ağır yaralandı. Derneğe eylem düzenleneceğinin istihbaratı günler öncesinden alınmıştı fakat yine de saldırının önüne geçilemedi. Hatta saldırının olduğu saatlerde derneğin içerisinde bir polis nöbet tutuyordu.
 </p>
 <p>
  Eyüp’teki saldırının üzerinden sadece saatler geçmişti ki bu kez hedef Cihangir’di. Bir grup, tekbir sesleri eşliğinde yürüdü ve Roma merdivenlerinde oturan kişilere saldırdı. İddialara göre bu arada havaya ateş de açılmıştı.
 </p>
 <p>
  Sadece birkaç gün içerisinde meydana gelen olaylar akıllara 12 Eylül Darbesi öncesinde yaşanan kaos günlerini getirdi. 1980 öncesinin hafızalara kazınan manzaralarından biri de kahvehanelere silahlı saldırılardı. “Kahvehane tarandı, anarşi kan döktü” şeklindeki gazete haberleri, o dönem için olağan sayılıyordu.
 </p>
 <p>
  Hafızalara kazınan kahvehane saldırılarının biri tarihe ‘Balgat Katliamı’ olarak geçen olaydı. Darbeye zemin hazırlayan provokasyonlardan biri olan bu olay, 10 Ağustos 1978 gecesi meydana gelmişti. Mahalledeki sağcı ve solculara ait 5 ayrı kahvehane kimliği belirsiz kişilerce tarandı ve 5 kişi hayatını kaybetti. Yine yakın tarihimizde 1995 Gazi Olayları da çoğunlukla Alevilerin gelip gittiği bir kahvehaneye silahlı saldırı sonrasında başlamıştı. Sokaklar yatıştığında ortaya çıkan tablo ürkütücüydü. 22 kişi ölmüş, yüzlerce kişi yaralanmıştı.
 </p>
 <p>
  Bir hafta içinde, İstanbul’da, arkası arkasına meydana gelen iki kahvehane saldırısının hemen arkasından Sultangazi ve Kâğıthane’de de benzer iki hadise vuku buldu. Dört kahvehanenin taranması, “Büyük şehirler karıştırılmak mı isteniyor?” sorusunu akla getiriyor. Sultangazi ve Kâğıthane’deki kahvehane saldırılarının kaynağı, kumar borcu, çek-senet, alacak-verecek meselesi ile gençler arasındaki husumetten kaynaklandığı iddia edildi. Bu iki olayda bir kişi öldü, üç kişi yaralandı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kahvehane-tarandi-anarsi-kan-doktu_553880), [web.archive.org (arşiv bağlantısı)](http://web.archive.org/web/20160219232028/http://www.aksiyon.com.tr:80/dosyalar/kahvehane-tarandi-anarsi-kan-doktu_553880)
