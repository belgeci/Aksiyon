# Devletin "Tazyikli" yüzü: TOMA

*Bünyamin Köseli 2015.11.23*

<div class="pNewsDetailMainContent ctx_content" itemprop="articleBody">
 <p>
  Kendi ağırlığının on katı su alma özelliğiyle rakibi yok! Önceleri şehrin varoşlarını mesken tutuyordu. Son dönemlerde ise etkinlik alanını genişletti. Her yere korku salıyor artık.
 </p>
 <p>
  Adı TOMA. Yaklaşık 8 metre uzunluğunda, üç metre genişliğinde, ‘soğuk yüzlü’ bir metal yığını. Kendi ağırlığının neredeyse on katı su alma özelliğiyle rakibi de yok! Önceleri şehrin varoşlarını mesken tutuyordu daha çok. Son dönemlerde ise etkinlik alanını giderek genişletti. Şimdilerde, gazete ve holding binaları önünde mesai harcıyor, en barışçıl eylemlerde bile hazır kıta yerini alıyor. Ona takılan bu isim, yani Toplumsal Olaylara Müdahale Aracı nitelemesi, bir bakıma, ‘devlet şiddeti’ kavramının yumuşatılmışı. Ancak kavramsal olarak artık TOMA, devlet eliyle yapılan bütün hukuksuzlukların sembolü hâline gelmeye başladı. Bağımsız medya kuruluşlarına ve özel sektöre ait şirketlere çökme girişimlerinde, âdeta bir ‘öncü birlik’ görevi üstleniyor. İpek Grubu’nu, Cumhuriyet ve Zaman gazetelerini bitirme çabalarında, TOMA’lar, üzerine düşeni fazlasıyla yaptı! Hafızalara kazınan TOMA’lı gazete baskınları sonrasında, Türkiye, basın özgürlüklerinin sıfırlandığı bir ülke olarak dünyadaki yerini aldı.
 </p>
 <p>
  TOMA’lar, son olarak, Kaynak Holding’in Bağcılar’daki binası önünde görüldü. Gücünü TOMA’nın caydırıcılığından alan devlet, 8 bin çalışanı olan bir şirketi, dünyanın gözü önünde âdeta işgal etti.
 </p>
 <p>
  TOMA, bugün olduğu gibi dün de devletin sert yüzünün göstergesi oldu hep. 1970’lerde, 1 Mayıs’larda, Gazi’de veya Okmeydanı’nda meydan ve sokakları savaş alanına çeviren de yine oydu. Tek bir farkı vardı, su haznesi bu kadar geniş değildi, teknolojisi de geriydi. Zaman ilerledikçe gövdesi büyüdü. Ayrıca, kendini daha bir korunaklı hâle getirdi, çelik zırhlara büründü. Üzerine, olası bir yangın durumunda, otomatik söndürme mekanizmaları yerleştirildi. Hızı da arttı, artık saatte 100 km hız yapar hâle geldi. Tabii bir de, devlet nazarında düşman olarak görülen halka sıktığı suyun kimyasal özellikleri ile oynandı! Hedef aldığı grubu daha fazla yaksın, anında etkisizleştirsin diye… Hedefi tam tutturması için bir de bilgisayarlı, LCD ekranlı donanımlarla döşendi! Bütün bu ürkütücü özellikleriyle TOMA’ya, bir nevi, devletin cisimleşmiş hâli de denebilir. Belki de bu yüzden olacak ki TOMA’lar, bir eylem sırasında sürekli çalışır hâlde bekletilir. Ortalık sakin olsa bile TOMA, o kendine has sesiyle homurdanır durur. Sebebi de sanırım, o herkesin bildiği retorik cümlede gizli: “Devlette süreklilik esastır!”
 </p>
 <p>
  Bugün, TOMA’ların etkin olarak kullanıldığı ülkelere bakıldığında, (Azerbaycan, Libya, Zimbabve, Gürcistan ve Kazakistan) Türkiye’nin demokrasisi hakkında bir yorum yapılabilir. Zira bu soğuk yüzlü demir yığınları en çok dünyaya kapalı baskı rejimlerinin caddelerini, meydanlarını aşındırıyor!
 </p>
 <p>
  Türkiye, TOMA’ların soğuk ve yakıcı yüzüyle, kitlesel olarak Gezi Parkı olayları sırasında tanıştı. Özellikle İstanbul ve Ankara’daki olaylarda, rejimin en güçlü silahıydı. TOMA’lar üzerinden yapılan espriler bugün hâlâ hafızalarda duruyor. Gezi Parkı olaylarının 4. gününde, bir grup eylemci, bir dozeri, sosyalistlerin ifadesiyle ‘kamulaştırmış ve polise karşı kullanmıştı. Bu aracın adı, sosyal medyada bir anda POMA ilan edildi, yani Polis Olaylarına Müdahale Aracı!
 </p>
 <p>
  Gezi Parkı olayları, TOMA’ların iktidarını ilan etmesi açısından bir milat oldu denilebilir. TOMA’lar Gezi olayları sırasındaki üstün performansı(!) ile dünyaya açıldı! Araçları üreten Türk firması, savunma sanayii fuarlarının sükse yapan şirketi hâline geldi, ihracat patlaması yaptı. TOMA’ların, o tarihten bu yana sayıları neredeyse iki kat arttı ve şu an, Türkiye’de bine yakın TOMA bulunuyor.
 </p>
 <p>
  Kobani olayları sırasında da oldukça aktif olan TOMA’lar, Başbakan Ahmet Davutoğlu’nun desteğini sonuna kadar arkasında hissetti. Davutoğlu, çıkan olaylar sırasında yakılan her bir TOMA için 10 tane TOMA’nın alınacağını söyledi!
 </p>
 <p>
  TOMA’lar nadiren ilginç organizasyonlarda da kullanıldı. 2013 yılında Bitlis’te, Kutlu Doğum etkinlikleri sırasında, TOMA’lar ilk kez biber gazı yerine gül suyu sıktı! Aynı yıl, Denizli’deki bir başka etkinlikte çocuklar TOMA’larla gezdirildi!
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/devletin-tazyikli-yuzu-toma_553026), [web.archive.org (arşiv bağlantısı)](http://web.archive.org/web/20151125210253/http://www.aksiyon.com.tr/ust-manset/devletin-tazyikli-yuzu-toma_553026)
