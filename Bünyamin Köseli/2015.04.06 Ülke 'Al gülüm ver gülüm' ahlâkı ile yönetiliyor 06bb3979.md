# Ülke 'Al gülüm ver gülüm' ahlâkı ile yönetiliyor

*Bünyamin Köseli 2015.04.06*

<div class="pNewsDetailMainContent" itemprop="articleBody">
 <blockquote>
  <p>
   Türkiye’nin son 75 yılına tanıklık eden bir aydın Adalet Ağaoğlu. Demokratik bir düzen içinde yaşamanın hep hayalini kurduğunu ama bu idealine asla kavuşamadığını söylüyor. ‘Al gülüm ver gülüm’ ahlâkına da bir çift lafı var: “Bunlar azıttıkça kendi sonlarını getirecekler!”
  </p>
 </blockquote>
 <p>
  Son bir yıldır evinden neredeyse dışarı hiç çıkmamıştı. Röportajı yaptığımız kafeye bir arkadaşı getirdi onu. Koluna girmişti, tek başına yürüyemiyordu… Dile kolay, neredeyse Cumhuriyet tarihi ile aynı yaştaydı kendisi. Röportaja başlamadan önce, “Ben bir başlarsam çok konuşurum; çünkü heybem çok dolu…” dedi. Ancak doktor çok fazla konuşmasını, kendisini yormasını yasaklamıştı. Kısa bir süre önce ciddi bir zatürre tehlikesi geçirmişti. Tabii bir de 1990’ların ortasında geçirdiği trafik kazası vardı. Kaza sonrasında iki yıl hastanede yatmıştı. Bir daha da eskisi gibi toparlayamadı kendini.
 </p>
 <p>
  Türkiye’nin neredeyse son 75 yılına tanıklık eden bir isimden, Adalet Ağaoğlu’ndan bahsediyoruz. O ve onun kuşağını birkaç kelime ile tanımlamak gerekirse şu denebilir belki de: ‘Hepsi de birer mücadele insanıydı.’ Tüm hayatları boyunca Türkiye’nin daha yaşanabilir bir ülke olması adına çabaladılar. Tek bir istekleri vardı; bu ülkede herkes eşit olsun, hukukun üstünlüğü her alanda kendini hissettirsin…
 </p>
 <p>
  Ağaoğlu, bugüne kadar yazdığı onlarca eserinde bunun peşinden koştu hep. Entelektüel mücadelesinin tam da merkezine, yeni bir anayasayı koymuştu. Ama olmadı. Ahir ömründe, özgürlükçü, Batı standartlarında bir anayasanın çatısı altında yaşamak ona nasip olmadı. Önümüzdeki dönemde neler olur bu bilinmez ama kendisi biraz umutsuz. Bu umutsuzluğunu şu cümlelerle açıklıyor: “Yorgun değilim. Bıkkınım. Bıkkınlık, yorgunluktan daha zor bir ruh hâlini ifade ediyor…”
 </p>
 <p>
  İlerleyen yaşına rağmen hafızası çok berrak. 4-5 yaşındaki hatıralarını sanki dün yaşamışçasına anlatıyor. Hafızası çok iyi fakat sağlığı uzun soluklu konuşmasına müsaade etmiyor. Bu yüzden en az üç dört kez röportaja ara verip Adalet Hanım’ın biraz dinlenmesini bekledik. Ağaoğlu, onca hastalığına rağmen gündemi çok iyi takip ediyor. Özellikle hiçbir tartışma programını kaçırmadığını, günlük üç-dört gazeteyi didik didik okuduğunu söylüyor. Sözü kendisine bırakmadan önce eski milletvekili Ufuk Uras’a, teşekkür etmemiz gerekiyor. Eğer o aracı olmasaydı Adalet Ağaoğlu’nu evinden dışarı çıkarıp röportaj yapmamız neredeyse imkânsızdı.
 </p>
 <p>
  <strong>
   -Kişisel tarihiniz neredeyse Cumhuriyet’le aynı yaşta. Geriye dönüp baktığınızda nasıl bir Türkiye tablosu var zihin dünyanızda?
  </strong>
  <br>
   Bir başlarsam eğer susmam. Heybem çok dolu. Bunun cevabı iki kelimeyle atlatılacak gibi değil. Küçük bir kazada doğdum. Analiz yapacak yaşa gelince küçük bir kazada doğmanın hem çok kötü hem de çok iyi olduğunu anladım. Doğduğumda Cumhuriyet’in ilk yıllarıydı. İlk romanım olan Ölmeye Yatmak’ta hayatımın bu devresini anlatmıştım. 40 yaşına geldikten sonda yaşadığım kültür ikilemini analiz etmeye başladım. Bizim kuşağımız için bu ikilemin anlamı çok derindir. İstanbul, özellikle II. Meşrutiyet sonrasında Batılılaşmaya başlamıştı. İstanbul Batı kültürüne alışmıştı fakat Anadolu, yani taşra, bu kültürden uzaktı. Mesela babam hafızdı. Ben ve kardeşlerim sırf bu yüzden, babamla hayatımız boyunca alay edip durduk, aşağıladık onu… Çünkü biz Batılı olmaya zorlanmıştık! Babam, liseye giderken bile, “Seni erkek arkadaşınla görmeyeceğim.” diyen birisiydi. Gençlik dönemlerimde babamı çok kınıyordum. ‘Bunların hepsi eski kafa!’ diyordum. Babam o dönemde Münir Nurettin Selçuk dinlerdi. Bir de bu yönü vardı. Tek parti döneminde, ezanın Türkçe okunduğu bir dönemde babamın, cami kürsüsünden kavuğunun nasıl indirildiğini hayal meyal hatırlıyorum…
  </br>
 </p>
 <p>
  <strong>
   -Sizin kuşağınız, Türkiye daha yaşanabilir bir ülke olsun diye mücadele etti hep. Siz, bu mücadeleyle hayatı zaman zaman alt üst olanların geriye kalan sonuncularındansınız. Yorgun hissediyor musunuz kendinizi?
  </strong>
  <br>
   Son romanımın son satırları Yorgun Demokrat şeklinde bitiyor. Ahmet Kaya’nın şiirine bir gönderme var. Bıkkınım… Bıkkınım… Bıkkınım… Türkiye Cumhuriyeti Devleti kuruldu ve neredeyse yüz yaşına girecek… Ama bir ilerleme yok, yerimizde sayıp duruyoruz. Her zaman aynı şeyler tartışılıp duruyor. İktidar değişiyor ama yine aynı şeyler tartışılıyor. Bizler için bıkmamak mümkün değil. Cumhuriyetin ilk kuşağı olarak başlamış bu hikâye hayatımda. Bıkkınlık var… Yorgunluktan daha ağır bir şey bu...
  </br>
 </p>
 <p>
  <strong>
   -Burada hemen Yaşar Kemal’i sormak istiyorum. Hiç şüphesiz Yaşar Kemal de hayatını bu mücadeleye adamıştı. Ölümü sizi nasıl etkiledi?
  </strong>
  <br>
   Çevremdekiler iyi bilir, çok dinamik bir kadındım. Bu dinamiklikten mahrum kalmak beni çok hırpaladı. Yaşar Kemal çok yakın dostumdu. Ne hastanede ziyaret edebildim ne de cenazesine katılabildim… Yaşadığım acının üstüne bir de çaresizlik katıldı… Yaşar Kemal’le kafa dengiydik. Fikir arkadaşlığı bambaşkadır ve başka arkadaşlıklara benzemez. O hiç yıpranmaz. Ankara Radyosu’na 1951 yılında başlamıştım. Gece sabahlara kadar program yazıyordum. Bazı yazarlar söz veriyor ama söz verdikleri yazıları getirmiyorlardı. Tabii iş bizim üzerimize kalıyordu. Yabancı dillerden tiyatro oyunu çeviriyordum. Bir gün masamda çalışıyorum. Radyo Dairesi Başkanı Turgut Özakman’dı. Benim oyun yazarı arkadaşımdı ama sonradan düşmanım oldu çıktı. Turgut Özakman’la zaten aramızda bir gerilim vardı. Odama girdi, “Adalet, dikkat et! Üç Kemal yasak!” dedi. Kastettiği kişiler, Orhan Kemal, Kemal Tahir ve Yaşar Kemal’di. Bu olay 1965’te oluyor. Bana, eğer bir şey yapmayacaksın derseniz bunu inadına yaparım! Eve gittim, üç yazarın da hayat hikâyelerini yazdım, biyografilerini çıkardım ve ertesi gün banda çektirip yayına koydum! Bu yüzden iki kez mahkemeye gitmek zorunda kaldım. Sonra bir akşam, küçük kardeşim Güner telefonla aradı ve ‘Hemen gel, Yaşar Kemal seninle görüşmek istiyor’ dedi. Sanırım 1966 ya da 1967’ydi. Buluştuk, beni görünce ayağa kalktı ve elimi öptü. Son derece şık giyinmişti. Bana, ‘Cesur bir kadınmışsınız. Yasaklamalarına rağmen eserlerimizi radyoda yayımlatmışsınız. Size teşekküre geldim’ dedi. Ertesi gün de yemeğe davet etti.
  </br>
 </p>
 <p>
  Şimdiki sarayın kurulduğu yerde müthiş bir lokanta vardı! Çok meşhurdu. Orası şimdi yeni Cumhurbaşkanımıza saray oldu! Birlikte yemek yedik Yaşar Kemal’le. Daha sonra Ulus Meydanı’nda birlikte yürüdük. Yaşar daha sonra, “Yahu Adalet, biz gizli sevgililere döndük.” dedi! İkimiz de bir kahkaha patlattık tabii! TİP’in bölünme sürecinde Aziz Nesin ile Yaşar Kemal’in arası açılmıştı. Yaşar Kemal, bir gün, “Aramız da açık ama Aziz Nesin’i ziyaret edelim mi?” diye sordu bana. Birlikte gitmiştik. Abdullah Gül döneminde Yaşar Kemal’e onur ödülü vermişlerdi. Ben de ödül törenindeydim. Ödülü alır almaz ayağa kalktım ve ‘Seni kutluyorum Yaşar!’ diye bağırdım. Bir çocuk, bir oyuncak aldığında nasıl sevinirse, o kadar sevinmişti benim bağırmama…
 </p>
 <p>
  <strong>
   -Biraz önce, yeni Cumhurbaşkanlığı Sarayı’ndan bahsettiniz. Saray, mahkemenin yürütmeyi durdurma kararına rağmen yapıldı. Ülkedeki bu hukuk tanımazlığı nasıl değerlendiriyorsunuz?
  </strong>
  <br>
   Toplumun hukuka olan inancı kalmadı. En son Diyanet İşleri Başkanlığı üzerine yazı yazdım. Türkiye, hiçbir zaman laik bir devlet olamadı. Bunları söylemekten ve yazmaktan büyük bir usanç geldi bana! Artık toplum bile biliyor; hukuk devleti diye bir şey kalmadı! Eşitlik, Diyanet İşleri Başkanlığı kurulduğundan bu yana yok. Diyanet İşleri, sadece Sünni Müslümanları koruyor. 83 yaşındayım ve hayatım, eşitlik ve demokrasi gelsin, daha yaşanabilir bir ülke olsun çabası, mücadelesi ile geçti. Türkiye hiçbir zaman demokratik bir ülke olmadı. Erdoğan da bunun gereğini uyguluyor ve gittikçe otoriterleşiyor. Zaten anayasayı değiştirmek için çıktı ve söz verdi. (Burada bir hayli öfkeleniyor) Hepimiz peşine takıldık! Herkes beni AKP’li zannetti. Arkadaşlarım selamı sabahı kesti. Erdoğan, oyunu artırdıkça küstahlaşmaya başladı. Çok milletvekili olunca her şeyi halledeceğini sandı. Anayasa değişsin diye, Anayasa Uzlaşma Komisyonu’na, Cemil Çiçek’e üç defa mektup yazdım. TSK bütçesi öne çıkmayacak dedim. Bana söz verdiniz dedim. Cevap gelmedi. Hepsini arşivimde saklıyorum. Cemil Çiçek beni aradı ve ‘Yazdığınız her şey doğru. Biz de bunu istiyoruz ama üç milletvekilimiz eksik’ dedi. Eğer ilk üç maddeyi değiştirmeyeceklerse hiç yeni anayasa yapmasınlar zaten. Biz, hepimiz Osman Can’ın peşine takıldık. Çok hoş bir kitap yazmıştı, biz ona hayrandık resmen. Cumhuriyet’i çok iyi analiz etmişti. Meğer adam AKP’liymiş! Oral Çalışlar’ın karşısında oturup duruyor! Her saf insan yenilmeye mahkûmdur! Baştan bu yana, bu ülkede, demokratik bir mekanizma içinde yaşamanın hayallerini kuruyorum. Bunun peşinde hep oldum fakat hiçbir zaman bu idealime ulaşamadım. İşte bıkkınlığım oradan geliyor… AKP ile birlikte, al sana ver bana dönemi başladı. AKP, müteahhit takımıyla anlaştı. ‘Sana şurayı vereceğim, sen de bana şunu vereceksin’ diyor. Bu bir mekanizma hâline getirildi. İstanbul’un bir milyon nüfuslu olduğu dönemleri hatırlıyorum. Neredeyse 80 yıl öncesinin İstanbul’unu biliyorum. Babam, elimizden tutar, Galata Köprüsü’nün üzerinden geçirirdi bizi. Etrafta naftalin kokuları… Sahaflara giderdik.
  </br>
 </p>
 <p>
  <strong>
   -Hemen her alanda, tiyatrodan sinemaya, müzikten resme AKP kendi tekelinde bir hegemonya oluşturmayı başardı. Bu tablo sizi sanat adına kaygılandırıyor mu?
  </strong>
  <br/>
  Babamın çok sevdiğim bir özelliği vardı. Biz, babamın nereye oy verdiğini asla öğrenemedik. Bize baskı yapmadı. Devlet ricalinden birini görse ondan elinden geldiği kadar uzak dururdu. Hep bir mesafe vardı aralarında. Babamın bu huyunu hayatıma uyarladım. Hayatım boyunca ben de devlete mesafe ile yaklaştım. Bütün mesele nereden doğuyor biliyor musunuz? İşsizlik… İşsizlik bu kadar çok olunca, bir yerlere yaranmak lazım! Bu ahlâkla ilgili. Ahlâk olmazsa alır ayakkabı kutularının içine milyon dolarları koyar. Ortaya böyle manzaralar çıkar. Ahlâk erir gider… Sanat, edebiyat sadece muhalefetle yapılabilir. Başka türlü yazar olamazsınız. Ben tiyatroyu neden bıraktım? Sürekli sansüre uğruyordum ve bıraktım. Roman yazarsam kalıcı olacağını düşündüm. Geçenlerde Şahin Alpay ve Eser Karakaş’ın birlikte katıldığı bir programı izledim. Gündemi kahkahalar atarak değerlendiriyorlardı. Böyle olmak gerek, gülüp geçmek! İronimi kaybetmekten hep korktum. En kötü olduğum dönemlerimde bile ironimi kaybetmemeye çalıştım.
 </p>
 <p>
  Bakın, bütün diktatörler kendilerini devirdi bugüne kadar. Hitler ve Mussolini örnekleri var. Bunlar da azıttıkça kendi sonlarını getirecekler. Bütün umudum orda ve ben kolay bir umutçu değilimdir… Mesela Gezi Parkı olaylarında çok umutlandım. Çocuklar başlattı ve toplum buna destek verdi. Çünkü toplum AKP’den memnun değil. Bence büyük bir olaydı. Aynı ahlâksızlığı orada da yaptılar. Camide içki içildi dediler… Günlerdir gazeteler yazıyor, Kabataş olaylarının yalan olduğunu. Ama hâlâ savunuluyor. Edepsizlerin yüzü yoktur! Her şeyi göze almıştır. Bu, al gülüm ver gülüm ahlâkıdır. Birileri bu ahlâkı savununca ezikler onu yüceltir…  Umut, hem iyi hem de çirkin bir şey özünde. ‘Çaresizlik, insanın en hayırlı belasıdır’ diye bir söz var. Biz eğer kolay umuda yüz vermiyorsak muhakkak çabalamamız gerek. Çaresizlik, doğası gereği yaratıcıdır. Türkiye’nin reçetesi sadece ve sadece demokrasi...
 </p>
 <p>
  <strong>
   -Saraydaki toplantılardan birine Alev Alatlı da katılmış ve “George Orwell yaşasa sizi ayakta alkışlardı” demişti. Neler hissettiniz bu cümleleri duyunca?
  </strong>
  <br/>
  Ben bu cümleyi duyunca çok kızdım. Bazı şeyler vardır. Üzerinde durmaya, uzatmaya değmez. Gülüp geçeceksin…
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/ulke-al-gulum-ver-gulum-ahlaki-ile-yonetiliyor_550403), [web.archive.org (arşiv bağlantısı)](http://web.archive.org/web/20150731055921/http://www.aksiyon.com.tr/roportaj/ulke-al-gulum-ver-gulum-ahlaki-ile-yonetiliyor_550403)
