# Deliller hakîmlerin yüzlerine okundu!

*Bünyamin Köseli 2016.01.12*

<div class="pNewsDetailMainContent ctx_content" itemprop="articleBody">
 <p>
  25 Aralık Rüşvet ve Yolsuzluk Operasyonunu yapan polisler, 17 ay sonra mahkemeye çıktı. İstifa eden dört eski bakan ve Cumhurbaşkanı Erdoğan’ın müşteki olduğu davanın ilk gününe hukuk ihlalleri damgasını vurdu.
 </p>
 <p>
  Çağlayan Adliyesi’ndeki ‘büyük salon’ ağzına kadar dolu. Birazdan, 25 Aralık ‘darbe’ davasının ilk duruşması görülmeye başlanacak. 25 Aralık rüşvet ve yolsuzluk operasyonunu yapan ve bu yüzden hükümete darbeyle suçlanan polislerin yakınları ile yan yana oturuyoruz. İlk duruşmaya yolsuzluk ve rüşvet soruşturmalarını yürüten eski İstanbul Mali Şube Müdürü Yakub Saygılı, yardımcısı Kazım Aksoy, emniyet mensupları Hüseyin Korkmaz, Habib Kunt, İbrahim Şener, Arif İbiş, Mustafa Demirhan ve M. Fatih Yiğit’in aralarında olduğu 8’i tutuklu 69 isim katıldı. Davayı takip edenler arasında CHP Milletvekili Avukat Şenal Sarıhan ile Selina Doğan da var.
 </p>
 <p>
  Yoklama alınırken polis yakınları ayrı bir heyecanlanıyor. Yoklamada, polislere eğitim durumları da soruluyor. Neredeyse hepsi üniversite mezunu. Azımsanmayacak bir kısmı da yüksek lisanslı. Bu bakımdan, Türkiye emniyetinin ‘beyin takımı’ yargılanıyor desek, hiç de yanlış olmaz. Yoklama sırasında dikkat çeken bir başka nokta ise bazı polislerin meslekten ihraç edildiği için işsiz olması ve maaşlarının ‘sıfırlanması’ …
 </p>
 <p>
  ‘Terör örgütü üyesi’ olmakla suçlanan ancak Doğu ve Güneydoğu’daki çatışmalar nedeniyle mahkemeye katılamadığını yoklama sırasında öğrendiğimiz bazı polisler de var! Yoklama sonrasında polis avukatlarından Osman Ertürk, müşteki sıfatıyla davaya müdahil olan 4 eski bakanın avukatı ile yan yana oturmak istemediklerini mahkemeye bildiriyor. Avukatların, “Bakan avukatları, dosyalara aldığımız notları görüyor. Daha büyük bir salona geçelim. Olmadı Silivri’ye gidelim. 70 yaşında avukat ayakta bekliyor. Bu şartlar altında çalışamıyoruz.” şeklindeki talepleri reddediliyor.
 </p>
 <p>
  Yakup Saygılı’nın avukatı eski İstanbul Baro Başkanı Muammer Aydın. Mahkemenin, evrensel hukukun temel prensiplerinden olan tabii hâkimlik ilkesine aykırı olduğu itirazını yapıyor. Aydın, ayrıca, mahkeme heyeti üyelerinin yargılama öncesinde özel olarak değiştirildiğini hatırlatarak mahkemenin görevsiz olduğu itirazını yapıyor.
 </p>
 <p>
  Ardından Yakup Saygılı’nın avukatı Murat Erdoğan söz alıyor ve 25 Aralık yolsuzluk soruşturmasını özet olarak anlatıyor. Özeti bile mahkeme heyetini rahatsız ediyor. Hâkim, ‘uzatmaması’ için  Erdoğan’ı defalarca uyarıyor. Avukat Erdoğan’ın cevabı ise oldukça manidar: “220 klasörlük bir dava için oldukça kısa bir yazı okuyorum!”
 </p>
 <p>
  25 Aralık yolsuzluk soruşturmasıyla ilgili ‘darbe’ iddianamesinin neden geciktirildiği, davanın görülmesi için neden bir yıl beklendiği, mahkeme sırasında ortaya saçılan delillerle gün yüzüne çıkıyor. Avukat Murat Erdoğan’ın okuduğu özet mahiyeti taşıyan 25 Aralık yolsuzluk operasyonu ile ilgili bilgiler, Türkiye’ye girmesi yasaklı olan El-Kaide bağlantılı Yasin El Kadı’nın ve bazı devlet görevlileri yakınlarının rüşvet çarkının nasıl da merkezinde olduklarını gösteriyordu.
 </p>
 <p>
  17-25 Aralık yolsuzluk davası sonrasında, iktidar medyası, hükümete darbe planlandığını, fezlekelerde ‘dönemin başbakanı’ ifadelerinin kullanıldığını ve başbakan ile ailesinin telefonlarının dinlendiğini dile getirmişti. Bu iddiaların ne denli temelsiz olduğu Avukat Erdoğan’ın açıklamalarında saklı: “Kamuoyunda sürekli dile getirilen ‘dönemin başbakanı’ ifadesi emniyetin fezlekesinde yok. Dosyaya giren fezlekeye bakın, ‘örgüt lideri Tayyip Erdoğan, dönemin başbakanı’ ifaleri kesinlikle yoktur. Yasama dokunulmazlığı olan hiç kimse dinlenmedi.”
 </p>
 <p>
  Mahkeme, öğlen arası verdiğinde polis yakınları, adliye koridorlarında birbirleri ile hasret gideriyor. Evde yapılan börek ve poğaçalar ayaküstü atıştırılıyor, karşılıklı ikramlar yapılıyor.
 </p>
 <p>
  Hukuk tarihinde bir rekor!
 </p>
 <p>
  17 Aralık yolsuzluk ve rüşvet operasyonu sonrasında istifa eden 4 bakan ve Cumhurbaşkanı Recep Tayyip Erdoğan’ın müşteki olduğu 25 Aralık ‘darbe davası’ neresinden tutsanız hukuki açıdan elinizde kalıyor. Dava ile ilgili yazılan 1453 sayfalık iddianame, basına yansıdığı ilk günden bu yana tartışma konusu olmuştu. Savcı İsmail Uçar’ın hazırlamış olduğu iddianamede yok yok! Hititlerden başlanıp Osmanlı ve Selçuklu’dan çıkılan, Gençliğe Hitabeden ve Gezi Parkı olaylarından alıntı yapılan iddianame, ileride, hukuk fakültelerinde ders olarak okutulacak cinsten!
 </p>
 <p>
  Dava sürecinde yaşanan bir başka garabet, mahkeme heyetinin, hem iddianameyi hem de yolsuzluk sürecini anlatan 220 klasörlük dosyayı yeterince incelenmeden kabul etmesi. Mahkemenin, yaklaşık 80 bin sayfalık bilgi ve belgeyi 18 gün gibi kısa bir sürede nasıl okuduğu ise merak konusu!
 </p>
 <p>
  25 Aralık ‘darbe’ davasının görüldüğü ilk gün yaşanan bir başka hadise de Türk hukuk sisteminin geldiği noktayı gözler önüne sermesi açısından önemliydi. Yolsuzluk soruşturmasına bakan polisler hakkındaki davanın ilk duruşmasının yapıldığı gün duruşma savcısı değiştirildi. Savcı Abdullah Mirza Coşkun’un yerine duruşmaya Abbas Temiz çıktı. Savcı Coşkun’un, daha önce Selam Tevhid dosyasında imzası vardı. Bu dosyada imzası olan savcı ve hâkimlerin neredeyse tamamını HSYK açığa almış fakat Coşkun’a dokunmamıştı.
 </p>
 <p>
  Duruşmaya damgasını vuran sözler ise Yakup Saygılı’nın avukatı Muammer Aydın’a aitti. Eski İstanbul Baro Başkanı olan Muammer Aydın, mahkemenin yetkisiz olduğunu ve bu davaya bakamayacağını dile getirdi. 13. Ağır Ceza Mahkemesi’nin 17-25 Aralık yolsuzluk operasyonlarından sonra kurulduğunu belirten Aydın, “Bu mahkemenin tüm üyeleri yeni atanmıştır. Mahkeme özel olarak kurulmuştur.” dedi ve sözlerini şu örnekle temellendirdi: “İstanbul 14’üncü Ağır Ceza Mahkemesi kısa süre önce verdiği Hrant Dink ile ilgili bir karara vardı. Mahkeme, ‘Suç tarihinde mahkememiz yoktu, bu nedenle davaya bakamayız.’ diyerek Dink iddianamesini İstanbul 5’inci Ağır Ceza Mahkemesi’ne gönderdi.”
 </p>
 <p>
  Muammer Aydın, 25 Aralık soruşturmasına bakan Savcı Muammer Akkaş ve Hâkim Süleyman Karaçöl hakkında Yargıtay’da aynı suçlamayla dava açıldığını hatırlattı. Avukat Aydın, hâkim ve savcıların yargılanmasını düzenleyen kanunun 86. maddesindeki ‘hâkim ve savcıların suçlarına iştirak edenler aynı soruşturma ve kovuşturma mercilerine tabidirler’ hükmünü hatırlatarak “Mahkemeniz bu davaya bakmakla yetkili değildir. Yetki çevresi Ankara’dır. Müvekkillerim de Yargıtay’da yargılanmalıdır. Dosyanın Yargıtay’ın ilgili dairesine gönderilmesini talep ediyoruz.” dedi. Avukat Aydın, ayrıca iddianamede yolsuzluk soruşturması yürüten polislere ‘hükümete darbe’ suçlaması olduğunu belirterek, “Eğer ortada bir darbe varsa hükümetin merkezi Ankara’dır. Dolayısıyla davaya bakmakla yetkili olan Ankara mahkemeleridir. Davanın Ankara’ya gönderilmesi gerekir.” dedi.
 </p>
 <p>
  Mahkeme Başkanı Ahmet Civelek ise yetkisizlik ve tahliye taleplerini gerekçesiz olarak reddetti. Sanıkların tutuklu olarak yargılandığı dava 9 Şubat’a ertelendi.
 </p>
</div>


Kaynak: [www.aksiyon.com.tr](http://www.aksiyon.com.tr:80/yolsuzluk/deliller-hakimlerin-yuzlerine-okundu_553563), [web.archive.org (arşiv bağlantısı)](http://web.archive.org/web/20160115024108/http://www.aksiyon.com.tr:80/yolsuzluk/deliller-hakimlerin-yuzlerine-okundu_553563)
