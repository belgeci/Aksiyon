# Bugünün derin devleti Ak Parti

*Bünyamin Köseli 2015.12.14*

<div class="pNewsDetailMainContent ctx_content" itemprop="articleBody">
 <p>
  Nazlı Ilıcak, 17-25 Aralık’ın üzerinin asla örtülemeyeceğini düşünüyor. ona göre, polis ve savcılara açılan davalar ters tepecek. Yolsuzluk ve rüşvetin delilleri mahkemede bir kez daha gözler önüne serilecek.
 </p>
 <p>
  Görüşmemiz henüz bitmişti ki, ajanslara düşen bir haberde, Başbakan Ahmet Davutoğlu’na hakaret ettiği gerekçesiyle zorla mahkemeye getirileceği yazıyordu. Gazeteci-yazar Nazlı Ilıcak’tan bahsediyoruz. O, yakın tarihimizin dönüm noktalarına bizzat şahitlik etti. Bir gazeteci olarak, son iki yılda yaşanan hukuk dışı uygulamaları da yakından takip ediyor. Hatta denilebilir ki, 17-25 Aralık rüşvet ve yolsuzluk operasyonu, Selam Tevhit, Tahşiye ve MİT TIR’ları soruşturmaları hakkında fikr-i takip yapan en önemli isimlerden biriydi. Nazlı Ilıcak ile başta 17-25 Aralık rüşvet ve yolsuzluk operasyonu olmak üzere, Türkiye’nin son iki yılda yaşadığı gerilimli zaman dilimlerini konuştuk…
 </p>
 <p>
  <strong>
   -17-25 Aralık yolsuzluk ve rüşvet davalarını en fazla irdeleyen gazetecilerden birisiniz. Süreç bugün hangi aşamada?
  </strong>
  <br/>
  17-25 Aralık’ta suçüstü yakalanan iktidar, bunu örtbas edebilmek için darbe gerekçesini kullandı. Bu söylemi daha önce askerler, Ergenekon ve Balyoz davaları sırasında kullanmıştı. Belgelerin sahte olduğunu, Ergenekon ve Balyoz’un bir ‘cemaat operasyonu’ olduğunu söylüyorlardı. O zaman AK Parti iktidarı buna karşıydı. Kendileri ciddi bir şekilde yolsuzluk iddiaları ile karşılaşınca darbe söyleminin arkasına sığındılar. Oysa darbe suçu, TCK’da sabittir. Şiddet ve cebir yönteminin olması, hükümetin ve Meclis’in hedef alınması gerekir. Bu kadar ciddi iddialara darbe demek, bunu cemaatin organizasyonu gibi göstermek, soruşturmanın savcı ve polislerini cezaevine atmak, suçluların mahkemece aklanmasını sağlamak… Bu aslında yargıya karşı yapılmış bir darbedir.
 </p>
 <p>
  <strong>
   -Darbe iddiası sonrasında yeni bir sistemin taşları döşendi. Bu bakımdan, AK Parti açısından bir sıfır merkez olarak kabul edilebilir mi 17-25 Aralık?
  </strong>
  <br/>
  Hukuksuzlukların derinleşmesi bu tarihte başladı. Ama öncesi de var. Tayyip Erdoğan bir yöntem keşfetti. Gezi’de problemi halletmek yerine kutuplaştırarak kendi kitlesini oluşturma ve bunları vuruşturma yolunu seçti. Safları sıklaştırdı. Bu arada, giderek etkili bir medya grubuna sahip oldu. Halkın aydınlanmasının önü kesilmiş oldu bir bakıma. Kendi medyasıyla yaptığı propaganda geniş kitlelerde yankı buluyor. Kutuplaştırıyor, karşıt görüşlüleri damgalayarak itibarsızlaştırıyor. Ya da faiz lobisi, CIA ve MOSSAD söylemleri ile etkisini azaltmaya çalışıyor. Bu, Hitlervari bir tutum. Kuvvetli bir medya gücü ile halkın salim düşünmesinin önü kesiliyor. Bu, 17-25 Aralık’ta zirve noktasına çıktı. 2011 seçimlerinden sonra, “Yargıda bir ağırlığımız var, asker artık gıkını çıkaramaz!” diyerek demokrasi kurallarını rafa kaldırmaya çalıştılar. 17-25 Aralık’tan sonra ise iktidardan düşmek korkunç bir kâbus hâline geldi. Çünkü iktidardan düştükleri zaman hukuk tekrar işler hâle gelecek. Er ya da geç… Kenan Evren, ölüm döşeğinde yargılandı bu ülkede. 17-25 Aralık’ta, hükümete değil yargıya darbe yapıldı.
 </p>
 <p>
  <strong>
   -Bu yeni totaliter sistemi herkes farklı adlandırıyor. Sizin pencerenizden AK Parti’nin kurduğu bu sistemin adı nedir?
  </strong>
  <br/>
  Bir ad koymak gerekirse sivil darbe denebilir yaşadığımız sürece. Seçimle gelmiş bir iktidarın, koltuğunu kaybetmemek için her türlü hukuksuzluğa tevessül etmesi, medyayı ele geçirmesi ilk kez oluyor. Bundan paçamızı kurtarabilirsek halkın demokrasi yolunda daha da bilinçleneceğini düşünüyorum. Halk, şu an, yüzde 50 oy almış ve her şeyi yapabilir mantığı ile düşünüyor. Millî irade kavramı yanlış kullanılıyor. Diğer yüzde 50 üzerinde korkunç bir baskı var çünkü…
 </p>
 <p>
  <strong>
   -Öte yandan bu bir yalnızlaşma hikâyesi. 17 Aralık sonrası AK Parti’ye öncesinde sempati besleyen bazı çevreler, yolsuzluklar ortaya çıkınca araya mesafe koydu?
  </strong>
  <br/>
  Demokrasiye vurulan sekteler daha önce başlamıştı. 17 Aralık’ta ise derinleşti ve yoğunlaştı. Siyasal İslam yöntemlerini uyguladıklarını Erdoğan kabul etmek istemiyor ama Türkiye’de bal gibi siyasal İslam ağırlıklı bir rejim var. Çünkü referanslarını buradan alıyorlar. Bir davadan söz ediyorlar ve bu tam olarak tarif edilmeyen bir dava. Bütün hak ve özgürlüklere darbe indirirken, “Ben dindar bir insanım, beş vakit namaz kılıyorum” sloganına sığınan bir zihniyetle karşı karşıyayız. Bu, biraz da Mursi iktidarına benziyor. Cemaatin, Erdoğan’ın arkasından çekilmesi şöyle bir boşluk oluşturdu. Arkasında, aydın ve eğitimli bir güç vardı. Artık hiçbiri AK Parti’yi desteklemiyor. Bugün dikkat ederseniz iktidar ve Ergenekon’a bulaşmış bazı insanlar el ele vermiş gibi gözüküyor. Ama ben onların, AK Parti’nin gerçek dostu olduğunu düşünmüyorum.
 </p>
 <p>
  <strong>
   -AK Parti, Ergenekon’un gerçek dost olmadığının farkında değil mi?
  </strong>
  <br/>
  Öncelikle şunu söyleyeyim; Doğu Perinçek’in hiçbir ağırlığı yok. Halkta bir karşılığı yok. Bürokraside de iddia edildiği kadar adamı yok. Ona yakın bazı isimler olabilir ama yargıda ya da emniyetteki bazı isimlerin daha çok zaafları var. Hepsi Ergenekoncu ya da darbeci diyemeyiz. Kullanılmaya elverişli isimler… Cemaati tasfiye ettikten sonra Ergenekon büyük dalgalar şeklinde hükümeti bertaraf edecek bir yol izler mi, bugünden kestirmek zor. Böyle bir ihtimali ben yakın dönemde görmüyorum.
 </p>
 <p>
  <strong>
   -Hizmet Hareketi’ne yönelik ‘operasyon’un birinci aktörü olarak Ergenekon’u mu yoksa Erdoğan’ı mı görüyorsunuz?
  </strong>
  <br/>
  Askerle işbirliği yapıyor olabilir, yapıyordur. Ancak askere taviz verirken bir taraftan da kendi gücünü pekiştiriyor. Bakın dershanelerin kapatılması, 2004 MGK kararları… O yıllarda Tayyip Erdoğan cemaate karşı değildi. Ama askerin karşı olduğunu biliyordu. Bir dirençle karşılaşmayacağını biliyor. Dershane olayı çok garip mesela. İki varsayım var zihnimde. Birincisi, gelen yolsuzluk dosyalarını hissetti ve ‘Cemaat dershaneye karşılık verdi’ demek için bu bir nevi ön almaydı. İkincisi TÜRGEV vasıtasıyla eğitimde örgütlenme, kendi insanını yetiştirme arzusu vardı. İmam hatipler, Batı’ya şüphe ile bakan, siyasal İslam görüşlü gençler yetiştiriyor; oysa cemaat, Batı ile diyaloğa açık insanlar yetiştiriyor. Bu yüzden bu nesli kolayca kendi tabanı hâline getiremez. Dolayısıyla dershaneleri kapatarak bir taşla iki kuş vurdu Erdoğan…
 </p>
 <p>
  <strong>
   -AK Parti’yi asker ile aynı kulvarda koşturmaya iten tek neden Hizmet Hareketi düşmanlığı mı?
  </strong>
  <br/>
  Bence temel nokta kirli işler. 17-25 Aralık operasyonları olmasaydı bu kadar büyük bir değişim geçirmeyecekti AK Parti. Yolsuzluklar olmasa askerle bu kadar el ele, kol kola tutuşmazdı. Açılan davalardan, askerin aklanmasının önünü açmazdı. Kendi meselesi kapatılırken asker ses çıkarmasın, diğer taraftan da askerler aklansın. Yani darbecilerle hırsızlar el ele verdi. Burada AK Parti’nin yolsuzluklara bulaşmasının büyük bir etkisi var. 17-25 sonrası mecbur kaldı…
 </p>
 <p>
  <strong>
   -Yaşananlarla 28 Şubat’ı karşılaştıracak olursak?
  </strong>
  <br/>
  Ben devlet denince bugün AK Parti’yi anlıyorum. Türkiye’nin bir geleneği var. Bu gelenek laik ve Atatürkçü bir gelenek. Bu gelenekte dindarlar hep tehdit olarak görüldü. 28 Şubat’ta da cemaat hedefteydi. Sadece Refah Partisi hedefte değildi. Dindar kimlikli insanların devlet bürokrasisinde yer alması hep tehdit olarak görüldü. En fazla üzüldüğüm noktalardan biri ne biliyor musunuz? AK Parti, dindarları tehdit olarak gören Kemalistleri kendi adına haklı çıkardı. Bundan büyük bir mahcubiyet yaşıyorum. Çünkü toplumda bir dindarlık kimliği vardı. Benim de içinde bulunduğum pek çok liberal aydın, dindarların tehdit oluşturmadığını savunuyorduk. Asker, Erdoğan’ı bir tehdit olarak görüyordu. Çetin Doğan, AK Parti iktidar olunca, “Hitler de seçimle iktidar oldu” demiş ve birliklerine mesaj yollamıştı. Bunu duyunca çok üzülmüştüm. Şimdi gelişmelere bakıyorsunuz, din ve biat kültürü odaklı sivil dikta Türkiye’de kök salıyor, giderek güçleniyor. Oysa dinin esasında güzel ahlak var. Din, siyasetin elinde yozlaşıyor. Bunu İran’dan biliyoruz. İlk başta yaşanan mağduriyetler olmasa, dindarlar tehdit olarak gösterilmeye çalışılmasa bugün AK Parti bu kadar güçlü bir şekilde iktidara gelemeyecekti. Bir de kitlelerine, “Biz gidersek eskiye döneriz” şeklinde bir korku salamayacaklardı.
 </p>
 <p>
  <img alt="" src="/web/20151217021131im_/http://www.aksiyon.com.tr/kapak/ http:/medya.aksiyon.com.tr/aksiyon/2015/12/14/573729.jpg "/>
 </p>
 <p>
  <strong>
   -Erdoğan’ın, “CHP döneminde camiler kapatıldı” söylemi o yarayı taze tutmakla mı ilgili?
  </strong>
  <br/>
  Evet. Tek parti dönemini, 28 Şubat’ı, cezaevi dönemlerini sürekli vurguluyor. Bunlar yaşanmamış olsa, bugünki güçleri de olmayacaktı. Asker ve onun çevresinde örgütlenen zihniyet bugünlere varmamıza neden oldu. Aynı PKK’nın doğuşu gibi… 12 Eylül, Diyarbakır’da yaşananlar bizi bugüne getirdi. Ben, bu manada bir paralellik görüyorum.
 </p>
 <p>
  <strong>
   -28 Şubat’ta muhafazakârlar kenetlenmişti. Bugün ise AK Parti tarafından bitirilmeye çalışılan Hizmet Hareketi yalnız kaldı. Sanki bir strateji gibi…
  </strong>
  <br/>
  Bunu biraz da şartlar belirliyor. Planlı olduğunu düşünmüyorum. Yolsuzluk hadisesi ortaya çıkmasa bu olmazdı. Bu bir fırsat olarak bilindi ve AK Parti’den yararlandılar. AK Parti de onlardan yararlandı. Ama bunu derin devlet diye almayacağız. Bugün devleti temsil eden, ona derinlikli bir şekilde nüfuz eden AK Parti. Derin devlet bugün AK Parti.
 </p>
 <p>
  <strong>
   -17-25 Aralık’ın AK Parti’ye yapılan bir darbe olduğunu düşünüyor musunuz?
  </strong>
  <br/>
  Böyle düşünmüyorum çünkü çok fazla sebebi var. Bir kere buna darbe demeniz için somut verilerin olması gerekiyor. Savcı ve emniyettekilerin cemaatle bir somut ilişkisi kurulabildi mi? Celal Kara ile Yakup Saygılı nasıl aynı örgütün mensubu olabilir? Gizli bir toplantı mı yapmışlar? Soruşturmanın gerektirdiği işlemler dışında bir eylemleri mi var? Bunların hiçbiri belli değil. Operasyonların peş peşe gelme nedeni deşifre olma ihtimali. Nazmi Ardıç’ın yönettiği TOKİ operasyonundan Yakup Saygılı’nın haberi yok, alakası yok. İçişleri Bakanlığı şüphelendikten ve istihbarat mali şubeyi takibe başladıktan sonra operasyonun daha fazla deşifre olmaması için harekete geçiliyor.
 </p>
 <p>
  <strong>
   -Rusya ile yaşanan uçak krizi sonrasında yolsuzluk tapeleri Rusya, İtalya ve Amerika’da tekrar gündeme geldi. Süreci nasıl etkiler?
  </strong>
  <br/>
  Zaten dünya biliyor bu yolsuzlukları. Üzüntüm, Türk seçmeni de itibarsız hâle getiriliyor. “Bunca yolsuzluğa rağmen AK Parti’ye hâlâ oy vererek bir üçüncü dünya ülkesi olduğunu gösterdi. Kolayca manipüle edilen bir seçmen...” diye lanse ediliyor. İngiltere, Fransa ya da Amerika’da bunun benzeri yaşanmaz. Çünkü halk tepki gösterir. Her halk, layık olduğu iktidar tarafından yönetilir ilkesi burada da geçerli. Türkiye halkının yeterli demokratik olgunluğa sahip olmadığı düşünülüyor. Beni üzen nokta bu. Dünya burada hukuksuzluk olduğunu, demokrasiden söz edilemeyeceğini görüyor.
 </p>
 <p>
  <strong>
   -“Çalıyorlar ama çalışıyorlar” nasıl bir mantık? Bizim sorunumuz tam olarak ne?
  </strong>
  <br/>
  Herkes söylemiyor. Tepki gösterenler de var. Türkiye’de, yolsuzluklar ve usulsüzler yapıldı daha önce de. Demirel ailesi hukuk önüne çıktı. Deniz Baykal hakkında bir kaset çıktı, istifa etti CHP Genel Başkanlığından. Halk, belediyelere gittiğinde zaten rüşvet çarkını görüyor. Hesap vermeyen bir yönetim algısı var. Bu, tabii ki İslamiyet’le açıklanamaz…
 </p>
 <p>
  <strong>
   -Takvimleri 18 Aralık’a alsak ve paralar sıfırlanamamış olsa, suçüstü yakalanılmış olsa ne olurdu?
  </strong>
  <br/>
  Kimse itiraz edemezdi. Keşke o operasyon yapılsaydı ama o engellenmeye çalışıldı. Görevden almalar yaşandı. Polisler, “Zaten elimizde çok fazla delil var” şeklinde düşünmüş olabilir. Son noktayı koymaya çekindiler. Evden çıkarılan paraların kamyon görüntüsünün olduğu söylendi, o kamyon durdurulabilirdi. Ancak fazlasıyla delil var zaten. Bakanlara ayakkabı kutularında ulaşan paralar var. Teslimat anları var. Evdeki paralar bulunsa, son nokta konmuş olurdu.
 </p>
 <p>
  <strong>
   -Önümüzdeki dönemlerde 17-25 Aralık davaları raflardan indirilir, diye bir umudunuz var mı?
  </strong>
  <br/>
  Bizde, iktidar değiştiğinde bu hırsızlıkların muhakkak hesabı sorulacak. İran’daki gibi olacak. İktidar değişmediği için hesap sorulamıyor. 17 Aralık’ı kesinlikle gündemden düşüremezsiniz; çünkü polis ve savcıları darbe yapmakla yargılıyorsunuz. Peki, onlar kendilerini nasıl savunacak? Tabii ki bunun bir darbe olmadığını, yolsuzlukların varlığı ile ispat etmeye çalışacaklar.
 </p>
 <p>
  <strong>
   -Ali Fuat Yılmazer hakkında yazdıklarınız, bir kesimde, “Ali Fuat Yılmazer’in avukatlığını yapıyor” şeklinde bir algı oluşturdu. Yılmazer’i koşulsuz şartsız savunmakla itham edildiniz…
  </strong>
  <br/>
  Ben kendisini, Her Taşın Altında The Cemaat kitabını yazarken tanıdım. O tarihlerde, cemaatin adamı olarak lanse ediliyordu. Cemaatin adamı mı değil mi bunu kendisine sorayım istedim. Görüşmelerimiz sırasında, Ergenekon operasyonlarını yaptığı için hedef hâline getirildiğine ikna oldum. Ben zaten Ergenekon devalarının haklı olduğunu ve bu manada Ali Fuat Yılmazer’in Türkiye’ye hizmet ettiğini düşünüyorum. Zekeriya Öz ve Ali Fuat Yılmazer olmasa Ergenekon davaları başlamayacaktı. Yargı safhasında birtakım hataların yapılması, bu davaların haklılığını etkilemez. Kaldı ki sadece Yılmazer’i değil, Gültekin Avcı’yı, Can Dündar’ı, Mehmet Baransu’yu da savunuyorum, onlarla ilgili de çok fazla yazılar yazdım. Şunun altını önemle çizmem gerekiyor; Dink cinayeti üzerinden ‘FETÖ’nün bir silahlı örgüt olduğu ispatlanmaya çalışılıyor. Karşı tarafın iddiası; bu cinayetle birlikte istihbaratta etkin hâle gelmek istemişler. Ancak Ali Fuat Yılmazer’i istihbaratın başına getiren zaten Abdulkadir Aksu… Ali Fuat Yılmazer, Celalettin Cerrah ile arası kötü olduğu için İstanbul’a gelmek istemiyor. Burası çok ama çok önemli, Danıştay cinayetinde, Alparslan Arslan’ın Muzaffer Tekin ile ilişkisini ilk bulan Ali Fuat Yılmazer. Bu ilişki bulunmasa, Veli Küçük’e uzanmasa cinayet ‘dincilerin’ üzerine atılacaktı. Derin devletin talebi böyleydi. Çünkü laik devlet tehdit altındaydı birilerine göre. Zaten hemen arkasından AK Parti’nin kapatılma davası açıldı. Bu komployu ortaya çıkaran Yılmazer’di.
 </p>
 <p>
  <strong>
   -Saydığınız, Selam Tevhit, Tahşiye, Ergenekon ve Balyoz davaları, AK Parti tarafından sıfırlandı. Derin yapılar, kendilerini temize çekiyor denebilir mi?
  </strong>
  <br/>
  Böyle bir çabaları var ama herkes şunu biliyor; bir ittifak sonrasında oldu bunlar. Hırsızlarla darbeciler el ele tutuştu ve her ikisinin de menfaatlerine uyacak şekilde bir aklanma operasyonuna imza attılar. İleride, bugünlerin tarihi yazıldığında, ‘Askerler siyasete hiç müdahale etmedi’ denebilir mi? Abdullah Gül’ün cumhurbaşkanlığına kim karşı çıktı? O sırada, DYP ve ANAP’ın Meclis’e girmemesi için kim baskı yaptı? 367’yi kim çıkardı? Cumhuriyet mitingleri nasıl tertip edildi? Bunun hepsini Ergenekon çatısı altında toplayamayız belki. Mesela 6-7 Eylül Olayları’nda memleketi karıştıranlar kimdi? Bu sadece, Veli Küçük, Muzaffer Tekin, Kemal Kerinçsiz ya da Sevgi Erenerol’dan ibaret değil ki… Ergenekon davaları, Türkiye’de, yıllardır devam eden darbeler geleneğini yıkmıştı.
 </p>
 <p>
  <strong>
   -Size gelelim. Son iki yıldır ülkenin ve sizin yaşadıklarınız nasıl bir gerilim oluşturdu ruhunuzda?
  </strong>
  <br/>
  En kötü zamanlarda bile bir yerlerden güneş sızar ve gelir sizi bulur. Mühim olan hakikatin ve doğrunun yanında olmaktır. Meslektaşlarım bana Ergenekon ve Balyoz davaları için kızıyor. Ben, bu davaların haksız olduğunu düşünmüyorum. Münferit haksızlıklar yapılmış olabilir. Ama bugün tamamen bir cadı avı yürütülüyor. Türkiye bugün yaşadıklarının üstesinden muhakkak gelecek. Demokrasi, sabretmesini bilmek demektir. Tahammül edeceğiz, sabredeceğiz. Türkiye ancak AK Parti iktidarını sandıkta devirebilirse aydınlığa çıkacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/bugunun-derin-devleti-ak-parti_553262), [web.archive.org (arşiv bağlantısı)](http://web.archive.org/web/20151217021131/http://www.aksiyon.com.tr:80/kapak/bugunun-derin-devleti-ak-parti_553262)
