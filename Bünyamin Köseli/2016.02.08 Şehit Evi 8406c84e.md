# Şehit Evi

*Bünyamin Köseli 2016.02.08*

<div class="pNewsDetailMainContent ctx_content" itemprop="articleBody">
 <p>
  Acı bir haber gelir, sıvasız bir ocağa daha ateş düşer. Bayraklar asılır, devlet erkânının katıldığı cenaze töreniyle şehit son yolculuğuna uğurlanır. Peki ya sonra? Arka arkaya şehitlerin geldiği şu günlerde Ordu'lu Nuh Özdemir’in babaevine misafir olduk.
 </p>
 <p>
  Şehitlerin ardından basına yansıyan derme çatma evlerin içerisinde neler yaşanıyor ve nasıl bir acı kalıyordu geriye?” Bu soru bizi, bir ay önce Diyarbakır’ın Sur ilçesinde PKK tarafından şehit edilen Uzman Çavuş Nuh Özdemir’in Ordu’nun bir dağ köyündeki babaevine götürüyor. Doğu ve Güneydoğu’daki çatışmaların arttığı son günlerde, bir şehit evine yakından bakabilmek, ‘sıvasız evlerin’ içini fotoğraflayabilmek, ailelerin acılarına kulak vermek için karla kaplı yollara koyuluyoruz.
 </p>
 <p>
  <img alt="" src="http://web.archive.org/web/20160218060337im_/http://medyakitapzamani.zaman.com.tr//aksiyon/2016/02/09/575098.jpg "/>
  Şehidin babası Mehmet Özdemir bizi kapıda karşılıyor. Ordu’nun Akkuş ilçesine bağlı Elmalı köyündeki bu şehit evi basına yansıdığında yürekler burkulmuş, sosyal medyada en çok paylaşılan fotoğraflardan biri olmuştu. Yürekler burkulmuştu; çünkü ev âdeta bir kulübeyi andırıyordu. Sanki biraz fırtına esse ya da kar mevsim normallerinin üzerinde yağsa ev kaybolup gidecekti. Buranın bir şehit evi olduğunu, birkaç yüz metre gerideki tabeladan anlıyordunuz. Köye ilk kez gelenler için tabelaya, “Şehidin evine gider” yazılmıştı. Evin dışına asılan Türk bayraklarından biri ise rüzgârdan yırtılmıştı.
 </p>
 <p>
  Yoksulluğu her hâlinden belli olan bu ev, bugüne kadar PKK ile verilen savaşta ölenlerin ‘benzer hikâyelerini’ temsil ediyordu. Bu fotoğrafın arka planında, paralı askerlik tartışmaları, “Analar çok Mehmetçik doğurur ama bir Skorsky helikopter doğurmaz.” sözleri, “Teşvikiye Camii’nden şehit cenazesi kalkmadan terör bitmez.” serzenişleri vardı.
 </p>
 <p>
  6 Ocak’ta yaklaşık beş bin kişinin katıldığı cenaze töreniyle toprağa verilen şehit Nuh Özdemir’den geriye vakur bir sessizlik kalmıştı evin içerisinde. Gazeteciliğin zorluğu biraz da burada başlıyordu. Kabuk bağlamaya başlayan bir yara, bizim sorularımızla tekrar kanamayacaktı. Baba Mehmet Özdemir, sorularımızı güçlükle cevaplıyordu, anne Esme Hanım’ın ise hiç mecali kalmamıştı konuşmaya. Tek gözlü odada, sobanın başında birkaç cümle konuşuyor, arkasından dakikalarca susuyorduk. Anne Esme Hanım, röportaj sırasında önümüze bir tepsi koymuştu. İçinde köy peyniri, incir reçeli ve çay vardı. Sofra kurulunca sohbet biraz daha koyulaşmaya başlamış, suskunluk, yerini şehit Nuh Özdemir’in hayat hikâyesine bırakmıştı.
 </p>
 <p>
  Mehmet Özdemir’in çocukları, topraksızlıktan kaynaklanan çaresizlik nedeniyle gurbette yaşıyor. Bu durum, Karadeniz için sıradan bir örnek. Çünkü bölgede yaşayanların çoğu, ucundan kıyısından gurbetle iç içe. Hele de bölgenin iç kesimlerinde yaşayanlar... Kıyı kesimleri çay, fındık, tütün ve son dönemlerde yaygınlaşmaya başlayan kivi ile nispeten bir zenginlik içerisindeler. Ayrıca kıyı kesiminde tarıma dayalı sanayi işletmeleri de bir fırsat. Ancak iç kesimlerde karasal iklim şartlarından dolayı, ekilen ürünün hem kalitesi hem de verimi azalıyor. Kısacası, Karadeniz’in İç Anadolu’ya bakan dağ yamaçları, Doğu ve Güneydoğu ile benzer bir kaderi yaşıyor.
 </p>
 <p>
  Özdemir ailesinin yaşadığı köy, Karadeniz kıyısına 115 kilometre uzaklıkta. Baba Mehmet Özdemir, “Bugüne kadar neredeyse hiç sigortalı işim olmadı. Orada burada vakit geçirdim, emekli de olamadım bu yüzden.” sözleriyle anlatıyor hayat hikâyesini. Baba, yoksul bir hayat sürdüğü için düzgün bir ev sahibi de olamamış. Devlet yetkilileri, şehit evinin içler acısı hâlini görünce köye üç katlı bir ev yaptıracakları sözünü vermiş. Şimdi aile, evin yapılması için karın kalkmasını, yolların açılmasını bekliyor.
 </p>
 <p>
  Baba Mehmet Özdemir’in 12 dönüm fındık bahçesi var. 6 çocuklu bir aileyi 12 dönüm fındığın geçindirmesi neredeyse imkânsız. Diyarbakır’da şehit düşen Nuh Özdemir, uzman çavuş olmadan önce inşaatlarda çalışmış, bir dönem de lokantalarda garsonluk yapmış. Ağabeyleriyle birlikte Akkuş ilçesinde açtıkları lokanta iş yapmayınca Nuh, uzman çavuş olmaya karar vermiş. Ailesine söylemeden gizlice Ankara’ya gidip uzman çavuşluk sınavına girmiş. Askerliğini komando olarak yaptığı için sınavı kolayca kazanmış ve 26 yaşında da şehit düşmüş.
 </p>
 <p>
  Erol Özdemir, şehidin kardeşlerinden biri. O da uzun bir süre işsiz kaldıktan sonra köylerinde ücretli öğretmenlik yapmaya başlamış. Bir yandan da açık öğretimden üniversite okuyor. Okulu bitirir bitirmez polisliğe başvuracak. “Polis olamazsan uzman çavuş olmak ister misin?” diye soruyoruz kendisine. Susuyor, cevap vermiyor. Belki de anne ve babasını üzmemek için konuşmamayı tercih ediyor.
 </p>
 <p>
  Şehit Nuh Özdemir’in annesi Esme Hanım’ı teselli eden bir tek çorap kalmış geriye. Nuh, izne geldiğinde annesine bir çift çorabını bırakır. İki gün sonra da şehit olduğu haberi gelir. Esme Hanım, cenazenin olduğu gün, kalabalıkta çorapların tekini kaybeder. Daha sonra evin her yerini arar ama çorabı bulamaz. Onu biraz olsun rahatlatan, Nuh’un mezarını ziyaret etmek. Mezarlık köye uzak olduğu için her an ziyaret etmesi mümkün olmuyor. Bir de bu aralar yerde neredeyse bir metre kar var. Bu yüzden biraz bunalmış evde. “Onun mezarını ziyaret etmesem bir dakika duramam buralarda.” diyor.
 </p>
 <p>
  Şehidin babaannesi Zahide Özdemir ile yeğeni Mertcan, bu ölümden belki de en fazla etkilenenler. Zahide Özdemir, nefes darlığı çektiği için konuşamıyor, “Bana soru sormayın, içim içime sığmıyor, nefesim yetmiyor.” diyebiliyor ancak. İlkokula giden Mertcan ise amcasının kaç gün önce şehit düştüğünü bir çırpıda biliyor: 28 gün… Belli ki amcasının arkasından günleri tek tek saymaya devam ediyor. Yeni Mertcan’ların, amcalarının arkasından gün saymamasının tek bir yolu var: Bu coğrafyada silahların sonsuza kadar susması…
 </p>
 <p>
  <iframe frameborder="0" height="400" scrolling="no" src="http://web.archive.org/web/20160218060337if_/https://www.youtube.com/embed/uKmE-RhBG74">
  </iframe>
 </p>
 <p>
  <strong>
   ATEŞ, NEDEN HEP DERME ÇATMA EVLERE DÜŞER?
  </strong>
 </p>
 <p>
  Bugün olduğu gibi son 30 yıldır Anadolu’da ateş hep aynı derme çatma evleri yakıyor, küle çeviriyor. Şehit evlerinin hangisinin kapısını çalsanız sizi karşılayacak ortak bir manzara var: Yaşanan sonsuz acıyla birlikte kendini her hâliyle hissettiren yoksulluk... Sıvasız evler, tek göz odalar, soğuk girmesin diye muşambayla kaplanmış duvarlar, kulübeyi andıran barakalar, çinko çatılar, gözü yaşlı anne-babalar, yetim çocuklar… Bir de teselli mahiyetinde evin dışına asılan Türk bayrakları… Değişen sadece iller, köyler, kasabalar ve ilçeler… Bir gün Gümüşhane’nin bir dağ köyü, bir başka gün Osmaniye, Maraş, Çorum, Antalya, Muğla, Ordu…
 </p>
 <p>
  <img alt="" src="http://web.archive.org/web/20160218060337im_/http://medyakitapzamani.zaman.com.tr//aksiyon/2016/02/09/575099.jpg "/>
 </p>
 <p>
  Türkiye, 7 Haziran 2015 milletvekili seçimlerinin hemen sonrasında, kazananı olmayan kirli bir savaşın içerisine girdi. 1 Kasım’da yapılan erken seçim öncesinde terör çoktan tırmanmaya başlamıştı. Temmuzun sonlarında bugün bile hâlâ failleri tam olarak bilinmeyen Ceylanpınar’daki olay ateşlemişti bombanın fitilini. İki polisin evlerinde tabancayla öldürülmesi, Türkiye’nin yakın tarihinde bir dönüm noktası oldu. Uzun zamandır devam eden Güneydoğu sorunundaki ‘Barış Süreci’ adı altında bir çatışmasızlık hâli böylece sona ermişti. PKK’nın, daha sonra, “Ceylanpınar bizim eylemimiz değil.” diye açıklama yapması, infaz tarzının PKK’nın benimsediği bir yöntem olmaması, akılları karıştıran noktalardı. Ceylanpınar eylemi âdeta bir fırsat olarak değerlendirildi ve Suriye’ye IŞİD’i vurmak için kalkan F-16’lar, bir anda Kandil’e yöneldi. Kandil’in bombalanması, resmî olarak barış sürecinin sonu anlamına geliyordu. 30 yılı aşkın bir süredir devam eden, şiddeti zaman zaman azalıp zaman artan Güneydoğu meselesi bu şekilde çok kanlı bir evreye geçmiş oldu.
 </p>
 <p>
  Örgütsel orijin olarak bir ‘kır hareketi’ olan PKK, ilk kez, KCK yapılanması ile savaşı şehirlere taşımaya başlamıştı. Son üç yıldır aklıselim sahibi pek çok kişinin “PKK şehirlere silah yığıyor, binlerce genci Kandil’e silah eğitimine götürüyor.” uyarılarına kulak asılmadı. Dahası, devletin istihbarat birimlerince hazırlanan raporlarda, örgütün şehir yapılanmalarına ağırlık verdiği, karayollarına bombalar döşediği, kitlesel bir savaşa hazırlandığı belirtiliyordu. 17-25 Aralık rüşvet ve yolsuzluk operasyonları sonrasında terör ve istihbarat birimlerinin dağıtılması da büyük bir zafiyete sebep olmuştu. Artık ülkeyi bir kan gölüne dönüştürecek süreç için tek bir kıvılcımın çakılması yeterliydi. İşte Ceylanpınar bir manada böyle bir kıvılcım oldu. O gün çakılan kıvılcımla başlayan yangın her geçen gün biraz daha büyüdü ve büyümeye de devam ediyor. Bugün Doğu ve Güneydoğu’da yanan ateş artık kontrol altına alınamıyor. Bu ateşten bir parça, her yeni güne uyandığımızda bir şehidin evine çoktan düşmüş oluyor.
 </p>
 <p>
  <strong>
   PROFESYONEL ASKERLİK DE ÇARE OLMADI
  </strong>
 </p>
 <p>
  AK Parti’nin, 1 Kasım genel seçimleri öncesinde “Bizi tek başımıza iktidar yapın, terörü bitirelim, akan kan dursun.” şeklindeki vaatlerinin artık bugün hiçbir geçerliliği yok. Aksine, 1 Kasım sonrası, terör daha da tırmandı. Her gün basına yansıyan iki ya da üç şehit haberi normal  sayılmaya başladı. Hem toplum hem de medya, şehit haberlerine karşı duyarsızlaştı. Özellikle havuz medyası, şehit haberlerini konjonktüre göre ya birinci sayfadan görüyor ya da iç sayfalara olabildiğince küçük puntolarla gizliyor.
 </p>
 <p>
  Şehit sayısı üst üste eklendiğinde acı tablo gözler önüne seriliyor. “Terör bitecek” denen 1 Kasım seçimlerinden bugüne tam 100 gün geçti ve bu dosya hazırlanırken şehit rakamı 100’e yaklaşmıştı… 7 Haziran seçimlerinden bu yana toplam şehit sayısı ise 280’i bulmuştu. Jandarma Genel Komutanlığı’nın yayımladığı yıllık raporlara göre 2007’de 144, 2008’de 128, 2009’da 62, 2010’da 94, 2011’de 114, 2012’de 157 güvenlik personeli şehit olmuştu. Çözüm sürecinin başlamasıyla 2013’te sadece 3 güvenlik personeli şehit edilmişti. Ancak 7 Haziran seçimlerinin ardından çözüm sürecinin askıya alınmasıyla birlikte terör olayları arttı. Özellikle üst rütbeli asker ve polislerin şehit edilmesi PKK’nın süreç boyunca şehirdeki yapılanmasını gözler önüne serdi. AK Parti’nin 1 Kasım seçimleri için tek başına iktidar olması hâlinde terörü sona erdireceği söylemi ise sözde kaldı. İşin daha da vahim yanı, başkanlık sisteminin konuşulduğu ve gerilimli siyasetin prim yaptığı Türkiye’de, savaşın biteceğine yönelik bir umut ışığı da kalmadı... Bu da şehit sayısının katlanarak artacağına bir işaret.
 </p>
 <p>
  Son dönemlerde terör olayları hayli artmasına rağmen Nuh Özdemir gibi pek çok genç, uzman çavuşluğu âdeta bir kurtuluş reçetesi olarak görüyor. Osmaniye, Kahramanmaraş ve Adana’dan sonra Karadeniz’deki şehirlerde de uzman çavuş sayısı bir hayli yüksek. Gençler, maaşlı ve sigortalı bir iş olduğu için bu mesleğe yöneliyor. Bugüne kadar Türkiye’nin terörle mücadelesi hep erler üzerinden yürütüldüğü için Türk Silahlı Kuvvetleri eleştiriliyor, profesyonel askerliğe geçişin şart olması gerektiği ifade ediliyordu. Bu alanda, özellikle son beş yılda önemli adımlar atıldı, Doğu ve Güneydoğu’da görevlendirilmek üzere çok sayıda uzman çavuş alındı. Böylece uzman çavuş sayısı ilk kez 73 bin rakamına ulaştı. Son altı ayda İstanbul, Çanakkale, Edirne, Ordu ve Giresun’un da aralarında bulunduğu yirmi ile ait Jandarma Özel Harekât taburu terör olayları nedeniyle Doğu ve Güneydoğu’ya kaydırıldı. Fakat istenen sonuç yine alınamadı. Terör örgütü PKK ile yürütülen savaşta bu kez de erler yerine uzman çavuşlar hayatını kaybetmeye başladı. Son altı ayda 220 uzman çavuş şehit düştü.
 </p>
 <p>
  Bu tablonun, uzman çavuşlara yeterli derecede eğitim verilmemesinden ve şartlarının iyileştirilmemesinden kaynaklandığı ifade ediliyor. Uzman çavuşlar, içinde bulundukları durumu, ‘geçici tarım işçiliği’ne benzetiyor. Maaşları düşük, sözleşmeli olarak çalışıyorlar. Doğu ve Güneydoğu’daki subay-astsubayların zorunlu görev süreleri iki yıl olmasına rağmen uzman çavuşlar için bu süre 5 yıl. Bir de bunun üzerine terör olayları eklenince son çare olarak görülen uzman çavuşlukta bile tek seçenek kalıyor, o da istifa. Bu nedenle son bir yılda 18 bin uzman çavuş meslekten istifa etti. Nuh Özdemir’in uzman çavuş olduktan 15 ay gibi kısa bir süre sonra şehit düşmesi, yukarıda değindiğimiz “Askerler yeterli derecede eğitim verilmeden mi bölgeye gönderiliyor?” sorusunu akıllara getiriyor. Karadeniz’de uzman çavuş sayısı fazla olduğu için bölgedeki şehit oranları da yüksek.
 </p>
 <p>
  <img alt="" src="http://web.archive.org/web/20160218060337im_/http://medyakitapzamani.zaman.com.tr//aksiyon/2016/02/09/575100.jpg "/>
 </p>
 <p>
  <strong>
   ŞEHİT TOPRAĞA VERİLDİ, YOLLAR KAPANDI
  </strong>
 </p>
 <p>
  Şehit Nuh Özdemir’in evine gitmek için Ünye ile Akkuş ilçesi arasında çalışan dolmuşlara bindiğimde karşılaşacağım sürprizlerden habersizdim. İlçeye indikten sonra bir taksiciyle pazarlık yaptım. Taksici Uğur Güngör, önce şehidin köyündeki muhtarı arayarak yolların açık olup olmadığını sordu. Ordu’ya son yılların en yoğun karı yağmıştı. Belli bir yere kadar yolların açık olduğunu öğrendikten sonra köye ulaşmak için şansımızı deneyelim istedik. Şoför lastiklere zincir taktı ancak bir müddet yolumuza devam edebildik. Çünkü zemin çok kaygan olduğu için araba kontrolden çıkarak kara saplandı! İş başa düşmüştü. Şoför, yedek şoför ve ben arabanın altını temizlemek için küreklere sarıldık ama bu hiçbir işe yaramadı. Mecburen bir traktör çağırmamız gerekiyordu arabayı çekmesi için. Ama bu karda kışta kim gelecekti? Yardımcı şoförümüz Mesut, bir tanıdığını devreye sokarak bize bir traktör ayarladı fakat onun da gelmesi saatleri buldu. Arabayı saplandığı kardan çıkardıktan sonra bir müddet daha gidebildik. Daha sonra yolumuza traktörle devam ettik. Çünkü yollar kapalı olduğu için arabanın şehit Nuh Özdemir’in evine ulaşması imkânsızdı. Dönüş ise daha da çileliydi. Çünkü hava kararmıştı. Dönüşte bir kez daha kara saplandık. Üstelik zincirlerimiz de kopmuştu. Yine bir traktör çağırdık ve yine saatlerce beklemek zorunda kaldık. Daha da vahimi, el frenimiz soğuktan donmuş ve takılı kalmıştı. Ne yaptık ne ettikse bir türlü inmiyordu. Sonunda çekiçle el frenini kırmayı denedik ve ancak böyle indirebildik! Dönüş yolunda şoföre, “Virajlarda sakın frene basma, kayarız.” diye bir uyarıda bulunma gafletinde bulundum. Arabayı kullanan Mesut, “Abi, Akkuş’a ulaştığımızda hatırlat, sana bir şey söyleyeceğim.” dedi. Ben de hemen söylemesini istedim. Mesut, “Abi, zaten basacak bir frenimiz yok, frenler tutmuyor!” dedi. El frenini kırdığımız için arabanın fren sistemi bozulmuştu! Kasabaya ulaştığımızda gece ilerlemişti. İlk iş, bir kaynakçı dükkânı bulup açtırmak oldu. Kopan lastik zincirlerini tamir ettirdik. İki şoförün de üstü başı kara yattıkları için ıslanmıştı. Şoför Uğur, şakayla karışık, “Bir günde taksicilikten soğudum, ilçeye döner dönmez arabayı satıp başka bir iş yapacağım!” diyordu! Şehit Nuh Özdemir’in cenazesi için açılan yollar, o toprağa verildikten sonra tekrar kapanmıştı... Devlet, onunla Elmalı köyünü hatırlamış, o toprağa verildikten sonra köyü unutmuştu…
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/sehit-evi_553810), [web.archive.org (arşiv bağlantısı)](http://web.archive.org/web/20160218060337/http://www.aksiyon.com.tr:80/ust-manset/sehit-evi_553810)
