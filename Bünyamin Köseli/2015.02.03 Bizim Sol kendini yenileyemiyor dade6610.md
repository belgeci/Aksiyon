# Bizim Sol kendini yenileyemiyor

*Bünyamin Köseli 2015.02.03*

<div class="pNewsDetailMainContent" itemprop="articleBody">
 <p>
  Radikal sol koalisyonun Yunanistan’da iktidara gelmesini ve Türkiye solunun neden böyle bir başarıya imza atamadığını, ÖDP’nin kurucularından eski bağımsız milletvekili Ufuk Uras’a sorduk.
 </p>
 <p>
  Yunanistan’da radikal sol koalisyon SYRIZA’nın çok büyük bir oy oranıyla iktidara gelmesi, Türkiye’de faaliyet gösteren sosyalist sol grupları heyecanlandırdı. Aslında heyecandan ziyade bir ‘imrenme’ duygusuydu dışa vuran. “Acaba biz de iktidar olabilir miyiz?” sorusu, henüz Türkiye solunun çok uzağında. Neredeyse bir asırlık geçmişi olan sosyalist sol, Türkiye’de hiçbir zaman iktidar alternatifi olamadı. Bugün de durum, Türkiye sosyalistlerinin penceresinden bakıldığında, hiç de iç açıcı değil.
 </p>
 <p>
  Bizim de cevap aradığımız sorunun ekseni aynı: “Sosyalist sol, bu topraklarda neden başarılı olamadı? Ya da önümüzdeki dönemler için bir umut ışığı var mı?”
 </p>
 <p>
  Bu sorunun cevabını, Türkiye’de, SYRIZA hareketini en yakından tanıyan isimlerden biri olan eski bağımsız milletvekili Ufuk Uras’a yönelttik. Yeşiller ve Sol Gelecek Partisi içerisinde siyaset yapmaya devam eden Uras, sosyalist solun içinde, mütedeyyin kesime karşı en saygılı kişilerden biri olarak tanınıyor. Uras ayrıca, Özgürlük ve Dayanışma Partisi’nin (ÖDP) kuruluş sürecindeki en aktif siyasetçilerden biriydi. Türkiye’de beklenen başarıyı gösteremeyen ÖDP’nin yapı itibarıyla SYRIZA hareketi ile büyük benzerlikleri var.
 </p>
 <p>
  Türkiye’de sosyalist sol hareketin niçin iktidar alternatifi olamadığı sorusuna cevap aramaya Cumhuriyet’in ilk yıllarından başlamak gerekir şüphesiz. Türkiye sosyalist sol hareketi, bugün bile hâlâ şaibesini koruyan Mustafa Suphi ve 15 arkadaşının Karadeniz’de öldürülmesiyle, baştan ölü doğum yapıyor, daha 1921’de. Mustafa Kemal’in Suphi’ye ‘Yoldaş’ diyerek mektup yazdığı göz önüne alındığında, onun ve arkadaşlarının önemi daha iyi anlaşılabilir. Türkiye Komünist Partisi’nin (TKP) ilk Merkez Komite Başkanı olan Suphi’nin ölümünde, İttihatçıların parmağı olduğu iddiasını bir yerlere not etmekte fayda var. Türkiye’de, ilk kuşak komünist önderlerden Şefik Hüsnü ve Hikmet Kıvılcımlı’nın, o dönemin şartlarında ciddi bir varlık gösterememesinin sebeplerini toplumun sosyolojisinde aramak gerek. Osmanlı’dan bize miras kalan toplum sosyolojisinde, ‘teba’ kavramının önemli bir yeri vardı. Osmanlı, tarıma dayalı bir üretim toplumu olduğu için burjuva sınıfından yoksundu. Bu miras, aynıyla, yeni Cumhuriyet’in toplumsal kodlarını da şekillendirdi. Mustafa Suphi, Şefik Hüsnü ve Hikmet Kıvılcımlı gibi sembol isimler, bu yüzden bir imkânsızı başarmak için yola çıkmıştı. İşçi sınıfı olmadan sosyalist devrim yapmaya koyulmuşlardı! İşçi sınıfının cılız kalması, ilerleyen yıllarda da solun bölünmesine sebep olacaktı.
 </p>
 <p>
  1960’ların sonunda, Türkiye İşçi Partisi (TİP) içerisindeki kavganın asıl nedeni de buydu. Millî Demokratik Devrim (MDD) tezini benimseyen Mihri Belli ve çevresi, Türkiye’deki işçi sınıfını yetersiz görüyor, ordu içerisindeki Kemalist kadro ile ittifak yaparak devrim yapmayı planlıyordu. Mihri Belli ve çevresinin, 1965’te parlamentoya 15 milletvekili göndermeyi başaran Mehmet Ali Aybar ve çevresi ile kan uyuşmazlığı tam da bu noktada başlıyordu. Aybar’ın ‘güler yüzlü sosyalizm’ anlayışına göre parlamentoda, yani yasal zemin içinde kalınmalıydı. Bu, MDD taraftarlarına göre bir ihanetti. Ve beklenen oldu, 68 kuşağı ile birlikte dünya üzerinde esen sosyalist sol rüzgârlar, Mihri Belli çevresindeki genç kuşağı illegaliteye yönlendirdi.
 </p>
 <p>
  Mahir Çayan, Deniz Gezmiş, Doğu Perinçek, İbrahim Kaypakkaya, Yusuf Küpeli ve Münir Ramazan Aktolga gibi isimler ve onların etrafında kümelenen kesim, kendilerini silahlı mücadele içerisinde buldu. Bu erken kalkışma hüsran ile bitti gençler açısından. 12 Mart 1971 Muhtırası, solun üzerinden silindir gibi geçti. Sonrasında, sosyalist sol onlarca fraksiyona bölündü. Devletin istihbarat örgütleri, sağ fraksiyonları kullandığı gibi solu da dizayn etti, darbelere zemin hazırladı. 1970’lerde ‘Toprak işleyenin, su kullananın’ sloganı ile yola koyulan Bülent Ecevit bir müddet, sosyalist solun bile sempatisini kazandı ama sonrası gelmedi. Türkiye’de sosyalist sol, Sovyetlerin tarihe gömülmesiyle  bir depresyon dönemine girdi. Devrimci-Yol’un devamı sayılabilecek ÖDP’nin kurulması da işte böyle bir depresyon sürecinden kurtulmak için bünyenin gösterdiği refleksti. Ancak beklenen yine olmadı. Bundan sonra sözü Ufuk Uras’a bırakıyoruz.
 </p>
 <p>
  <strong>
   Eşiği yüzde 3 barajıyla aştılar
  </strong>
 </p>
 <p>
  Uras, Yunanistan’daki SYRIZA hareketi ile ilişkilerin nasıl başladığını anlatarak giriş yapıyor: “Biz, 1996’da ÖDP’yi kurunca, Kıbrıs meselesinin çözümü adına birtakım çabalara girdik. Bugün SYRIZA içerisinde faaliyet gösteren Yunan siyasetçileri Türkiye’ye davet ettik, biz oraya gittik, karşılıklı deklarasyonlar yayımladık. 1993’te 2,9 oy alarak barajın altında kalmışlardı. Biz, ÖDP olarak 1999 seçimlerinde 0,8 oy aldık. Sol içi birlik ve bütünlüğü sağlayamadık ama SYRIZA bunu başardı. Bizdeki malzeme bu. Mesela, kalıcı tek bir mahalle meclisi oluşturamadık. Şu an bunu Kürt hareketi yapıyor, yapmaya çalışıyor. HDP, eğer barajı aşarsa, AKP’ye gidecek olan 35-40 civarında milletvekilini kendisi alacak. Şu an herkes HDP’nin barajı geçmesini istiyor. Biz, sol olarak, Fatsa’da Terzi Fikri’nin denediği halk meclisleri projesini hayata geçiremedik. Tabii bir de devlet bunu çiğnedi geçti.”
 </p>
 <p>
  Uras, sözü tekrar, SYRIZA ile geçmişte kurulan ilişkilere getiriyor: “Milletvekili olunca, Yunanistan’a gittim ve parlamentoda bir konuşma yaptım. ‘Kardak Kayalıkları piknik alanı olsun, Kıbrıs militarizmden arındırılsın’ dedim. Bunun adımları atılabilirdi, hâlâ atılabilir. Türkiye dış politikası hâlâ kendi kısır gündemleri ile uğraşıyor. O gün de bizim SYRIZA ile kurduğumuz iyi ilişkilerin farkında değillerdi. SYRIZA, Yunanistan’ın o radikal milliyetçi politikasından dönüş yapabilir. Yıllardır iki ülke milyarlarca dolarını silaha yatırdı. İki ülkenin silah harcamaları, son on yılda yaklaşık 279 milyar dolar.”
 </p>
 <p>
  Uras, Türkiye’deki sosyalist hareketlerin başarısız olmasını şu sebeplere bağlıyor: “Biz, Sovyetler çöktükten sonra bir yüzleşme sürecine yanaşmadık. Sovyetler yıkıldı çünkü bürokratik bir diktatörlüktü. 21. yüzyılda artık şu anlaşıldı: Çok sesli bir siyaset yürütmeli ve ancak halkın onayını alarak iktidara gelmelisiniz. Kamuyu, yurttaşın ortak alanı hâline getirmelisiniz. 21. yüzyıl solu, bu yüzleşmeyi yaparak daha çoğulcu, daha demokratik bir şekilde inşa edilmeliydi. Türkiye solunda kendini yenileyememe gibi bir hastalık var. Bugün, TKP bile Mustafa Suphi cinayeti ile yüzleşme taraftarı değil. SYRIZA’nın başarısı, bir koalisyonla birlikle, farklı kültürel dinamiklerin bir arada yaşama isteğine karşılık verebilmelerinde yatıyor. SYRIZA, başarılı olur mu olmaz mı bilmiyorum ama bir eşik vardı ve onu aştı. Tabii bunu yüzde 3 barajı ile aştı. Bizim yüzde 10 barajı, önümüzde ciddi bir engel olarak duruyor ama bunu bir bahane olarak sunmak yanlış. Yunanistan’ın bir Kemalizm’i yok ayrıca…”
 </p>
 <p>
  Uras, önemli bir noktaya daha dikkat çekiyor: “Bugün Yunanistan’da çalışanların neredeyse yüzde 95’i sendikalı, son yıllarda toplam 35 genel grev yapıldı. Biz Gezi direnişinin bile keyfini çıkaramadık. Erdoğan püskürtülmüştü Gezi’de. Kendini elit gören, mütedeyyin kesimi sadece camide sanan, fabrikada, tarlada, hayatın içinde onları görmeyen, kimliğiyle, inancıyla onu tanımayan pozitivist bir sol görüş hâkim. İşte tam da bu noktada Kemalizm’in yedeğine giriyorsun. Rüştünü ispat edemiyorsun.”
 </p>
 <p>
  <strong>
   SYRIZA, DHKP-C’ye karşı nasıl BİR tavır alacak?
  </strong>
 </p>
 <p>
  Türkiye’de faaliyet gösteren Marksit-Leninist örgüt DHKP-C, cephe gerisi olarak yıllardır Yunanistan’ı kullanıyor. Örgütün burada, militanlarına silahlı ve ideolojik eğitim verdiği üç kampının olduğu biliniyor. SYRIZA’nın, önümüzdeki dönemde, DHKP-C’ye karşı nasıl bir tavır alacağı merak konusu oldu. Özellikle Ecevit Şanlı’nın Şubat 2013’te ABD Ankara Büyükelçiliği’ne düzenlediği canlı bombalı saldırı sonrasında Yunanistan, örgüte üst üste operasyon düzenlemişti. Geçen yıl düzenlenen operasyonlarda, örgütün en önemli isimlerinden biri olan ve silahlı kanat sorumlusu olduğu iddia edilen Hüseyin Fevzi Tekin’in de aralarında bulunduğu çok sayıda DHKP-C’li yakalanarak cezaevine kondu ancak Tekin ve bazı DHKP-C’liler SYRIZA iktidarının daha ilk günlerinde tahliye edildi. Mehmet Yayla ve Hasan Biber isimli üst düzey iki yönetici ise 7 yıl hapis cezası aldı. Murat Korkut isimli bir militanın SYRIZA üyeleri ile birlikte çekilen fotoğrafları basına yansımıştı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/bizim-sol-kendini-yenileyemiyor_541203), [web.archive.org (arşiv bağlantısı)](http://web.archive.org/web/20150207011508/http://www.aksiyon.com.tr/dosyalar/bizim-sol-kendini-yenileyemiyor_541203)
