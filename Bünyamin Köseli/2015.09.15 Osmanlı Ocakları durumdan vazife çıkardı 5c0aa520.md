# Osmanlı Ocakları durumdan vazife çıkardı

*Bünyamin Köseli 2015.09.15*

<div class="pNewsDetailMainContent" itemprop="articleBody">
 <blockquote>
  <p>
   PKK’nın Dağlıca saldırısı sonrası sokaklar yangın yerine döndü. ülkücülere göre, iç savaş atmosferini andıran olayların arkasında, AKP’ye yakın Osmanlı Ocakları var.
  </p>
 </blockquote>
 <p>
  İngiliz yönetmen Ken Loach’un, İspanya iç savaşını anlattığı 1995 yapımı Ülke ve Özgürlük filmi, önemli bir yer teşkil eder sinema dünyasında. Önce sokaklar karışır, daha sonra iç savaşın yangını kırları sarar… Sonrasında ne mi olur? George Orwell’ın Katalonya’ya Selam isimli kitabında detaylı bir şekilde anlattığı o dehşet anları karşılar İspanyolları… Çoğu kurşuna dizilerek öldürülen 500 bin insan… Arkasından da 36 yıl sürecek faşist Franco diktası (1939-1975)…
 </p>
 <p>
  Türkiye’nin son birkaç haftada yaşadıkları, bir film şeridi gibi göz önüne getirildiğinde, ortaya, adını koymaya pek de cesaret edemediğimiz bir ‘iç savaş’ hâli çıkıyor. Hakkâri Dağlıca’da terör örgütü PKK’nın düzenlediği kanlı saldırının ardından Cumhurbaşkanı Erdoğan’ın 400 milletvekili söylemini tekrar gündeme getirerek başkanlık sistemine atıf yapması milliyetçilerdeki öfkeyle birleşince sokaklar bir anda yangın yerine döndü. Erdoğan’ın 400 vekil söylemini çarpıtarak verdiği iddia edilen Hürriyet, aynı gece, yaklaşık 200 kişilik AKP’li grup tarafından basıldı. Baskından saatler önce, iktidara yakın bazı gazeteciler, âdeta, bir psikolojik harp uzmanıymışçasına, Hürriyet aleyhine tweetler attı.
 </p>
 <p>
  Tepki demokratik olmadı hâliyle! Eylemciler, giriş kattaki döner cam kapıyı kırdı, içeriye girmek istedi, güvenlik görevlilerinin engelleme çabalarına rağmen direkte asılı bulunan Hürriyet bayrağını indirerek tekbirler eşliğinde yaktı. Baskınla eş zamanlı, sosyal medyadaki bazı hesaplar, Hürriyet’in Madımak gibi yakılmasını telkin ediyordu!
 </p>
 <p>
  Bir başka akıl tutulması örneği ise Hürriyet’in önünde eylemcilere seslenen AKP Gençlik Kolları Başkanı ve İstanbul Milletvekili Abdurrahim Boynukalın’ın cümlelerinde kendini gösteriyordu: “Sizler bugün buraya gelerek, sadece AK Parti Gençlik Kolları’nın değil, teker teker ümmet coğrafyasındaki bütün şehitlerimizin, kardeşlerimizin, Suriye’deki, Irak’taki, Myanmar’daki bütün mazlum insanların tamamının kardeşi olduğunuzu söylüyorsunuz. Allah hepinizden razı olsun. Allah’ın izniyle, sadece Aydın Doğan medyası değil, HDP’siyle, PKK’sıyla, bütün terör örgütleriyle, biz başkan yaptırdıktan sonra onlar da defolup gidecek!”
 </p>
 <p>
  Bir başka eylemci de şunları söylüyordu: “Hep beraber yürüyelim bu dinsizlerin üzerine, kahpe Doğan, katil PKK.” Yıllardır gösterimde olan ve artık kült hâle gelen bir filmden farksızdı aslında bu yaşananlar. Boynukalın’ın sözlerindeki hamaset, “bedelli askerlik yaptığı” yönündeki bilgilerle bir arada okunduğunda, eylemin sosyolojisi de ortaya çıkıyordu aslında. AKP milletvekilinin, eyleme katılanları ‘provoke’ etmeye yönelik siyasal İslam vurgulu söylemleri, kısa bir süre önce gündeme gelen ‘İslamcı ajanlar’ tartışmasını da akıllara getirdi.
 </p>
 <p>
  Türkiye’nin yakın tarihine göz atıldığında, ‘İslamcı ajanlar’ meselesi, hep bir mahrem konu olarak kaldı. Türkiye sosyalist solu, bu alanda ciddi bir özeleştiri yaptı tarihsel süreçte. 12 Eylül sonrasında ülkücü hareket de o çok güvendiği devletten yediği ağır darbeyle bir özeleştiri sürecine girdi. Ancak İslamcı olduklarını iddia eden bazı yapıların, devlet ve ona ait istihbarat örgütleri ile ilişkileri konuşulmadı, konuşulamadı. Geçen temmuzda Zaman yazarı Mümtaz’er Türköne tarafından başlatılan, Ali Bulaç, Altan Tan ve Yalçın Akdoğan gibi bu alanın zihinsel kodlarını iyi bilen önemli isimler tarafından sürdürülen ‘İslamcı ajanlar’ tartışması, bir eşik olması bakımından kayda değer fakat tarihle yüzleşme açısından yetersiz. Çünkü milliyetçi-muhafazakâr bir şablonla, derin yapıların desteği ile tezgâhlanan 6-7 Eylül, Kanlı Pazar, Maraş, Çorum, Malatya ve Sivas olayları, hâlâ devletin bagajında açılmayı bekliyor. Bugün, provokasyonlarla dolu böylesine bir tarihten ders çıkarmak yerine, sokaklar yine aynı yöntemlerle savaş alanına çevrilmek isteniyor. Değişen sadece, ön saflardaki gençlerin üye oldukları dernek ve ocaklar.
 </p>
 <p>
  <strong>
   EVDE TUTULAMAYANLAR ORGANİZASYONU MU?
  </strong>
 </p>
 <p>
  Dağlıca’daki PKK saldırısı sonrası Türkiye’nin pek çok şehri, kelimenin tam manasıyla bir yangın yerine döndü. Hemen herkes, aslında kim olduklarını pek bilemedikleri bu eylemcileri tanımlamakta zorlandı. Çünkü bu eylemciler, ne tam olarak ülkücülere ne de Alperenlere benziyordu. Sokağa dökülenler arasında şüphesiz onlar da vardı fakat öne çıkan isim farklıydı: Osmanlı Ocakları!
 </p>
 <p>
  Neredeyse 150’ye yakın HDP il-ilçe binası, sanki tek bir merkezden emir alınmışçasına saldırıya uğradı, genel merkez ateşe verildi, partinin arşiv bölümü kül oldu. Kırşehir’deki bilanço ise ürkütücüydü; protestolar sırasında 4 iş yeri yakılmış, 13’ünün camları kırılmıştı. Doğuya sefer yapan otobüslerin taşlanması, mevsimlik işçilerin ev ve araçlarının ateşe verilmesi, toplumdaki tehlikeli gerilimin bir başka göstergesiydi. Bu arada, Hürriyet’e ikinci bir saldırı gerçekleşti, bina taşlandı. Bugüne kadar ülkücüleri sokaktan uzak tutması ile bilinen MHP Genel Başkanı Devlet Bahçeli, çıkan olaylar sonrasında bir provokasyonu deşifre etti: “Şiddete başvuranlar, AKP’ye yakın Osmanlı Ocakları, MHP ile bir ilgisi yok.” Özellikle, Çanakkale’de çıkan olaylarda, ülkücü işareti yapan Osmanlı Ocakları mensupları, MHP’lilerin açıklamalarını doğruluyordu. Peki, ne zaman kurulmuş, kimler tarafından desteklenmişti bu Osmanlı Ocakları?
 </p>
 <p>
  AKP’nin MHP üzerinden oy devşirme planları artık herkesin malumu. Bu yönüyle, Osmanlı Ocakları; Alperen Ocakları ile Ülkü Ocakları’na alternatif olarak kuruldu. Ocağın direkt Saray’a bağlı olduğu, oradan yönetildiği yönünde ciddi iddialar var. Zaten Osmanlı Ocakları Genel Başkanı Kadir Canpolat da bu iddiayı doğrular yönde beyanatlar vermekten çekinmeyen bir isim. Dağlıca protestoları öncesi Nokta dergisine konuşan Canpolat, “Recep Tayyip Erdoğan’ın askerleriyiz.” diyerek flaş bir açıklama yaptı. Canpolat’ın, ocağa verdiği desteklerden ötürü Erdoğan’a teşekkürlerini bildiren çok sayıda beyanatı da bulunuyor. Alperenleri dizayn etme çabalarını; ülkücülerin bir kısmını iktidara angaje etme girişimleri ile Osmanlı Ocakları atılımını aynı denklemin içerisinde düşündüğünüzde, bir büyük planın devreye sokulduğu anlaşılıyor. Bu denklemi, isminin yazılmasını istemeyen bir güvenlik yetkilisinin sözleri tamamlıyor: “Önümüzdeki dönemde, AKP iktidarı daha da zor bir duruma düşerse, sokak olaylarında Osmanlı Ocakları’nı devreye sokacak. Dağlıca protestoları sırasında, bir nevi staj yaptılar, bundan sonra arkası gelir…”
 </p>
 <p>
  Erdoğan, Gezi olayları sonrasında, çıkacak herhangi bir sokak olayında kendisini destekleyeceklerin olduğunu şu cümle ile özetlemişti: “Yüzde 50’yi evde zor tutuyoruz.” İşin ilginç yanı, Osmanlı Ocakları teşkilatlarının palazlanması, Gezi sonrası gerçekleşiyor! Teşkilatın başındaki isim Kadir Canpolat, ilginç bir portre. Alperen Ocakları’nda yetiştikten sonra AKP’li oluyor. Papa 16. Benedictus’un 30 Kasım 2006 tarihli Türkiye ziyareti öncesi silahlı eylem yapacakları yönünde edinilen bir istihbarat sonrasında gözaltına alınan altı kişi arasında o da var. Ancak Canpolat, ifade işlemleri sonrası serbest bırakılıyor. Gözaltına alınan diğer isimlere bakıldığında, denklem daha girift bir hâl alıyor. Benedictus’a suikast iddiasıyla gözaltına alınan bir başka isim eski Trabzon Alperen Ocakları Başkanı Mustafa Öztürk’tü. Öztürk’e polis sorgusunda, Canpolat’ı tanıyıp tanımadığını soruluyor. Öztürk, Canpolat’ı Alperen Ocakları’ndan tanıdığını ifade ediyor. Mustafa Öztürk, kısa bir süre sonra, Hrant Dink cinayeti soruşturmasında karşımıza çıkıyor ve tutuklanıyor… Bu derin ilişkilerle birlikte sadece son bir haftada yaşananlara bakılırsa, Osmanlı Ocakları’nın ismini önümüzdeki dönemlerde daha sık duyacağa benziyor Türkiye...
 </p>
 <p>
  Bu arada Kadir Canbolat, ‘paralel bize benzer örgütler kurdu, şiddeti onlar yaptı’ sözleriyle AK Parti’ye ne denli hızlı uyum gösterdiğini ispatladı.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/osmanli-ocaklari-durumdan-vazife-cikardi_552250), [web.archive.org (arşiv bağlantısı)](http://web.archive.org/web/20150928084855/http://www.aksiyon.com.tr/ust-manset/osmanli-ocaklari-durumdan-vazife-cikardi_552250)
