# Sokak köpeklerinin bile 'Eylem birliği' yaptığı semt: 1 Mayıs

*Bünyamin Köseli 2015.10.06*

<div class="pNewsDetailMainContent" itemprop="articleBody">
 <p>
  İstanbul’un Anadolu yakasındaki 1 Mayıs Mahallesi, özellikle Gezi olaylarından bu yana her an sokak çatışmalarına gebe. Aslında bu ‘çatışma’ hâli, mahallenin 40 yıllık tarihinin özeti. Şimdi filmi 1970’lerin başına sarıyoruz.
 </p>
 <p>
  Kahramanları sokak köpekleri olan ilginç bir hikâye, 1 Mayıs Mahallesi’nde yaşayan gençler arasında ağızdan ağıza dolaşıyor. Aylar önce, bir sokak köpeği, bir sarı taksi tarafından ezilerek öldürülür. Daha sonra, mahallenin bütün sokak köpekleri toplanır ve nerede bir sarı taksi görseler havlayarak onu semtten kovalamaya başlar… Bize bu kısa hikâyeyi anlatan ve eski bir örgüt militanı olan kişi, sözlerine şöyle devam ediyor: “Burada, sokak köpekleri bile eylem birliği yapıyor. Bir arkadaşları öldüğü zaman anında toplu olarak hareket ediyorlar!”
 </p>
 <p>
  “Eylem birliği”, 1 Mayıs Mahallesi’nin kuruluşundan günümüze kadar gelen tarihsel süreçte önemli bir yer teşkil ediyor. Bu yönüyle mahalle, Okmeydanı ve Gazi gibi hemen her gün sokak çatışmaları ile anılan semtlerin bile önüne geçiyor denebilir. Zira Türkiye göç tarihi incelendiğinde, kuruluşundan günümüze kadar örgütlerin ve onlara ait halk komitelerinin kolektif olarak hareket ettiği bir ikinci mahalle yok. Anadolu yakasının çatışmalarıyla ün salan mahallesi 1 Mayıs’ın güncel durumuna göz atmadan önce, semtin ara sokaklarında, tarihsel bir gezintiye çıkıyoruz, filmi 40 yıl öncesine sarıyoruz.
 </p>
 <p>
  1970’lerin hemen başı. Demokrat Parti döneminde (1950’ler) başlayan köyden kente göç dalgası hâlâ hızını kesmemiş. Bugün, mahallenin bulunduğu bölge, taş ocakları ve Rumların işlettiği birkaç mandıradan müteşekkil. Gecekondular, bölgede yeni yeni boy veriyor. Derme çatma binalar olur da sol örgütler olmaz mı orada? Hemen her sol fraksiyonun ayrı ayrı mahalle komiteleri var semtte. ‘Halkın Sülalesi’ olarak anılan ve Mahir Çayan, Deniz Gezmiş ve İbrahim Kaypakkaya’nın yolunu izleyen Halkın Birliği, Halkın Yolu ve Halkın Kurtuluşu örgütleri, bölgeyi tabiri caizse parsellemişti. Sivas, Diyarbakır, Tokat, Kars, Erzincan ve Dersim’den gelen ve daha çok Alevilerden oluşan köylüleri ilk olarak bu örgütlere ait mahalle komiteleri karşılıyordu. Yapılan örgüt ajitasyonu sonrası herkese arsa veriliyor, gecekondu dikmeleri için malzeme sağlanıyordu. Tarihsel süreç içerisinde Dev-Sol, TKP/ML TİKKO, MLKP ve PKK mahallede ciddi bir etkinlik kazandı. Sosyalist örgütler için bugün olduğu gibi dün de varoş semtler, militan kazanma adına bakir alanlar.
 </p>
 <p>
  1 Mayıs’ın, kuruluşundan itibaren tamamen halk komitelerinin kontrolünde olma durumu, belgesellere, tez çalışmalarına ve kitaplara bile konu oldu. Halk komiteleri, kurulduğu ilk dönemden itibaren kadınlara da seçilebilme hakkı tanımış, kadınlar, malzeme taşıma, çukur kazma ve güvenliği sağlama birimlerinde görevlendirilmişti. Devletin güvenlik güçleri, son 10 yılı saymazsak, 1970’lerin başından bu yana, herhangi bir asayiş olayında önce halk komiteleri ile görüşüyordu. Polis, semtte çıkan bir olaya müdahale edemiyor, bölgede oturanlara, çaresizce, ‘kendi sorununuzu kendiniz çözün’ diye haber yolluyordu. Kısacası, mahalle, hem kâğıt üzerinde hem de fiiliyatta illegaldi! Hırsızlık, uyuşturucu satıcılığı ve cinayet gibi suçlar, her örgütün bir temsilcisinin olduğu halk mahkemelerinde yargılanıyordu.
 </p>
 <p>
  Devlet, sadece paletli dozerlerle gecekonduları yıkmaya geldiğinde vücut bulan bir hayaletten ibaretti sanki. Eğer polis mahalleye girmişse bilin ki yıkım vardı ve bu yıkımlar genelde kanlı gerçekleşiyordu. Bu kanlı yıkımların en trajik olanı, 2 Eylül 1977 tarihinde yaşandı. Polis, yıkıma direnen semt sakinlerine ateş açtı. Bilanço ağırdı. 12 kişi hayatını kaybetti. Bu kanlı olay, mahalleliyi birbirine daha da kenetledi. Tam 10 gün içinde, yıkılan bütün gecekondular tekrar yapıldı. Tabii bir de müteahhitler vardı! Bunların mahalleye girmesi yasaktı. Bölgede iş yapmakta ısrar edenler cezalandırılıyordu. Aynı yıl içerisinde Taksim Meydanı’nda gerçekleşen ve tarihe ‘Kanlı 1 Mayıs’ olarak geçen karanlık katliam, semte adını vermişti. Uzun görüşmeler sonrasında, 1970’lerin son çeyreğinde mahalleye bir karakol açıldı. Arkasından bir dispanser ve bir de okul… Mahallenin kanlı tarihindeki dönemeçlerden biri de 1995’teki Gazi Olayları’ydı. Mahalle, günlerce süren olaylar sonrasında savaş alanına dönmüş, beş kişi hayatını kaybetmişti.
 </p>
 <p>
  <strong>
   Hayır, 1 Mayıs’ı biz kurduk!
  </strong>
 </p>
 <p>
  Bugün, sosyalist sol jargonda 1 Mayıs olan semtin adı, 12 Eylül’ün hemen arkasından Mustafa Kemal olarak değiştirildi. Yaklaşık 40 yıldır semt, illegal örgütler için bir okul olma görevi gördü. Burada eğitim alıp yetişen militanlar, başka mahallelere kadro (yönetici) olarak gönderildi. Mahalle, hâlâ bu özelliğini korumaya devam ediyor. 1 Mayıs’ı Gazi, Okmeydanı ve Gülsuyu’ndan ayıran bir başka özellik daha var. Bu semtte bütün örgütler neredeyse aynı oranda güçlü. ESP, DHKP-C, TKP/ML TİKKO, MLKP ve KCK’nın şehir yapılanmaları aynı oranda faaliyette. Örgütler arasındaki dengeler, semtteki parklara bile yansımış. Parkların içerisindeki çay ocakları, farklı örgütler tarafından paylaşılmış. İllegal yapıların aynı güçte olması, örgütlere isteseler de istemeseler de eylem birliği yapmayı zorunlu kılan doğal bir durum oluşturuyor. Mahallenin kuruluşunda farklı örgütlerin katkısı olduğu için günümüzde semtte ilginç bir tartışma yaşanıyor yaşı kemale ermişler arasında. Mahallede kiminle konuşsanız herkes aynı iddianın peşinden gidiyor: Açık isminin yazılmasını istemeyen emekli Ü.K., bakın ne diyor: “Bizim yaşlı takımı, birkaç duble içki içsin sokağa çıkıp ‘Gençler rahat olun, bu mahalleyi biz kurduk, yiyin için keyfinize bakın!’ diye bağırmaya başlar!” Gerçekten de hangi yaşlı ile konuşsanız, söz dönüp dolaşıyor, aynı cümleye geliyor: “1 Mayıs’ı biz kurduk!” “Bu mahalleyi biz kurduk” iddiasının arkasında tabii hemşehricilik de önemli bir paya sahip. Sivaslılar da Erzincanlılar da Karslılar da hep aynı iddiayı ispatlamanın peşinde!
 </p>
 <p>
  <strong>
   En büyük sorun işsizlik
  </strong>
 </p>
 <p>
  Semtten içeri adım atar atmaz kurtarılmış bir bölgenin ilk işaretleri sizi karşılıyor. Satılık ve kiralık ev ilanları, örgüt sloganları ile birlikte duvarlara yazılmış. Mahallede, her iki-üç yılda bir büyük operasyonlar yapılıyor. Polis, güçlenen, biraz kadrolaşan illegal yapıları operasyonlarla buduyor. Mesela, MLKP’nin legal alanda faaliyet gösteren birimi olan ESP, her iki-üç yılda bir operasyon yiyor. Bu aslında bir devlet stratejisi. Polis, örgütlerden hiçbirinin diğerleri karşısında güçlenmesine, öne çıkmasına izin vermiyor. Böylece, aynı güçteki örgütler, birbirini kontrol altına alabiliyor. Geçen aylarda Urfa’nın Suruç ilçesinde meydana gelen ve 32 gencin ölümüyle sonuçlanan IŞİD saldırısı sonrasında, mahalledeki sol yapıların birbirlerine olan bağlılığı daha da artmış. Mahalledeki hemen herkes, saldırının derin yapılar tarafından planlandığını düşünüyor. Hâl böyle olunca mahallede düzenlenen eylemlerde her örgüt, “Yaşasın devrimci dayanışma!” sloganları ile birbirini destekliyor. Hâlâ şaibesini koruyan Suruç’taki kanlı saldırı sonrasında YDG-H ve DHKP-C’li gençler özel bir halk otobüsünü yaktı.
 </p>
 <p>
  Her geçen gün Ataşehir’de yükselen gökdelenlerin arasında biraz daha sıkışan bu semtte nefes alacak neredeyse tek yer, Deniz Gezmiş Parkı. Parkta bir heykeli de bulunan Gezmiş, yüzünü yükselen kulelere dönmüş, çaresizce onları izliyor! Kapitalist sermayenin sembolü olan bu gökdelenlerin 1 Mayıs’ı kuşatması, solun Türkiye’deki mücadelesinin başarısızlıkla sonuçlandığının da göstergesi olması bakımından sembolik değer taşıyor.
 </p>
 <p>
  Deniz Gezmiş Parkı’nda, uyuşturucuya ve şehir rantına karşı forumlar düzenleyen gençlerin en büyük sorunlarından biri de işsizlik. Bu parkta, biri kadın olmak üzere 4 gençle sohbet ediyoruz. İçlerinden biri hariç hepsi de işsiz. Bir örgütsel yapıda aktif olan Z.Ü. şunları söylüyor: “Buradaki gençlerin çoğu, doğduğu ilk günden bu yana militan. Çünkü ailesinden birileri ya ölmüş ya da yurtdışına iltica etmiştir. Bu, beraberinde işsizliği de getiriyor. Zaten fişlendiğin zaman iş bulman imkânsız hâle geliyor.” Bir diğer işsiz B.C. “Sırf buradaki olumsuz atmosferden kurtulmak, iş bulmak için başka semtlere taşınan aileler tanıyorum. Buradan kaçışı bir umut olarak görüyorlar.” diyor.
 </p>
 <p>
  Gecekonduların arasından yükselen gökdelenlerle birlikte 1 Mayıs’ın serancamını şair Hasan Hüseyin Korkmazgil’in bir şiiri çok güzel özetliyor: “Yaprak döker bir yanımız, bir yanımız bahar bahçe…”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sokak-kopeklerinin-bile-eylem-birligi-yaptigi-semt-1-mayis_552456), [web.archive.org (arşiv bağlantısı)](http://web.archive.org/web/20151015005145/http://www.aksiyon.com.tr:80/dosyalar/sokak-kopeklerinin-bile-eylem-birligi-yaptigi-semt-1-mayis_552456)
