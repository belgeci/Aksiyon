# Nokta, stres testini geçti

*Bünyamin Köseli 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Nokta dergisi, terör örgütü propAgandası yaptığı iddiasıyla bir gece ansızın basıldı, çalışanları gözaltına alındı, 18. sayısı toplatıldı. erdoğan’ın selfieli kapağı okuyucuya ulaşamadı.
  </p>
 </blockquote>
 <p>
  Demokrasi dışı uygulamaların sıradanlaşması, tehlikeli bir noktaya gidişin en önemli işaretlerindendir. Toplum tepki göstermez ve korku duvarını aşmak için gayret sergilemezse söylenecek söz de hükmünü yitirmeye başlar. Medyaya yönelik operasyonlar maalesef ülkemizde sıradanlaşmaya başladı. Baskı ve yıldırma politikalarının son kurbanı Nokta dergisi oldu.
 </p>
 <p>
  Genelkurmay’ın sivil toplum faaliyetleri görünümündeki psikolojik harp planlarını yayımladıkları için askerî savcılık kararıyla 2007’de basılan Nokta, yayınına 8 yıl kadar ara vermek zorunda kalmıştı. Yeni yayın döneminde 17. sayısını geride bırakan derginin 18. sayısı, bir gece yarısı, ‘terör örgütü propagandası’ yaptığı iddiasıyla toplatıldı, derginin genel merkezi basıldı, yazı işleri müdürü gözaltına alınıp sorgulandı. Bu kez, baskının arkasında, üniformalı asker yerine sivil bir hükümetin en küçük eleştiriye bile tahammülü olmayan bürokratları vardı.
 </p>
 <p>
  Baskın sonrasında, derginin kapısını çaldık, Genel Yayın Yönetmeni Cevheri Güven ile görüştük. Röportaj esnasında, dergi çalışanları önümüzdeki hafta için hazırladıkları dosyaları yetiştirmeye çalışıyorlardı. Ama ortada bir terslik vardı; çünkü dergiyi bastıracak bir matbaaları yoktu! Önceki matbaanın sahibi, yıldırma politikalarına boyun eğmiş, dergiyi basmaktan vazgeçmişti. Gözaltına alınan Nokta Yazı İşleri Müdürü Murat Çapan, İstanbul’daki bütün matbaaları tek tek arayıp derginin basılması için çabalıyordu. Anlayacağınız, Nokta’nın akıbeti, matbaacıların biraz insafına, biraz da cesaretine kalmıştı.
 </p>
 <p>
  <strong>
   -Erdoğan’ın ‘selfie’li kapağını hazırlarken, derginin toplatılacağını, büronuzun basılacağını hesap ediyor muydunuz?
  </strong>
  <br>
   Sosyal medyadan bir linç kampanyası olabileceğini, derginin önünde Osmanlı Ocakları ve buna benzer yapıların şiddet eylemlerine başvurabileceklerini düşündük. Ama derginin toplatılacağı aklımıza hiç gelmedi. Çünkü bunun yasal hiçbir altyapısı yok. Yapılan işlem tamamen hukuksuz. Gece saat bir buçuk gibi güvenlikçiler arayıp polislerin geldiğini söylediklerinde bile durumu idrak edemedik. Sonra, matbaadan ve dağıtım şirketinden aradılar ‘toplatma kararı var’ diye. Savcılığa ulaşmaya çalıştık. Hiçbir şekilde bizimle belge paylaşmadılar. Sonradan şu ortaya çıktı. Aslında toplatma kararını emniyet yazmış! Sonra bu, savcılığın önüne gidiyor, savcı bakıyor. Emniyet, “Cumhurbaşkanına hakaret” gerekçesi ile toplatma kararı ‘vermiş’. Bu, toplatma kararını gerektiren bir suç değil. Savcı, polislere yol göstermiş ve “Terör örgütü propagandası yapmak” kısmı el yazısı ile eklenmiş! Bu şekilde derginin toplatılma kararı çıkmış oldu.
  </br>
 </p>
 <p>
  <strong>
   -Gerekçedeki ‘Terör örgütü propagandası’ndan kasıt PKK mı? Çünkü son dönemlerde terör kavramının da içi boşaltıldı. Devletin nazarında kimin terörist olduğu tamamen konjonktüre bağlı şu anda…
  </strong>
  <br>
   İlk bakışta evet, PKK anlaşılıyor ama savcılığın bu kapaktan PKK ya da bir başka terör örgütüne yönelik bir propaganda faaliyeti çıkarması söz konusu olamaz. Çünkü yasa açık; bir örgütün simgesini, flamasını ya da liderlerinin fotoğraflarını basarsanız propaganda kapsamına ancak girebilir. Kapakta böyle bir şey yok. Yazı işleri müdürümüz gözaltına alınınca, savcıya hangi terör örgütünün propagandasını yapmakla suçlandığımızı sorduk ama savcı buna cevap vermedi. Hâkim kararında da zaten terör örgütü propagandası yapma unsurlarının oluşmadığı hükmü verilmişti. Kaldı ki bir dergi, bir terör örgütü lideri ile röportaj yapabilir. Gazetecilik nesnelliği içerisinde bunu yayımlayabilir de.
  </br>
 </p>
 <p>
  <strong>
   -Kapağınızı hükümet muhalifleri arasından bile ‘gereksiz ve kışkırtıcı’ bulanlar oldu…
  </strong>
  <br>
   Kapağı insanlar çok provokatif bulabilir, doğru; ama Türkiye’de, annelerin vurulan çocuklarını derin dondurucuda saklamak zorunda oldukları bir ortam var… Cizre’de, devletin yaptıkları sonucunda oluşan propagandayı PKK tarihi boyunca yapamadı, yapamaz da. Bizim kapağımız çok masum kalıyor bence.
  </br>
 </p>
 <p>
  <strong>
   -Muhalefeti Erdoğan’ın şahsı üzerinden yapmak sevenlerinde tehdit algısı oluşturuyor ve ‘Reis’e sahip çıkalım’ refleksi gelişiyor. Konuyu kişiye indirgemek ne kadar doğru?
  </strong>
  <br>
   18 sayıda 3 Erdoğan kapağımız var. Bu yüzden Erdoğan’ı çok kapak yaptığımızı düşünmüyorum. Şu an Türkiye’de Erdoğan’dan kaçılamayan bir ortam var. Hangi konu olursa olsun her şey Erdoğan’a dayanıyor. Yasama, yürütme, yargı teslim olmuş durumda. Buna rağmen biz farklı haber dosyaları ile çıkmak için kendimizi zorladık. AKP’liler ya da Saray, Nokta’yı basarak dergiye büyük bir reklam yaptıracaklarının farkında ama sürekli bir düşmana ihtiyaçları var bir taraftan da. Artık büyük düşman bulmakta da zorlanıyorlar. Bu düşman bir gün Doğan Grubu oluyor, bir gün Akın İpek, bir başka gün ise Nokta dergisi… Kutuplaşmaya ihtiyacı olan Saray’ın kendisi.
  </br>
 </p>
 <p>
  <strong>
   -90’ların dergi okuruyla bugünün dergi okuru arasında nasıl bir fark var?
  </strong>
  <br/>
  Bunun üzerine çalıştık, Nokta’nın eski okuyucularına nasıl ulaşabiliriz diye. Tabii bir yaş ilerlemesi var. Nokta’yı 90’larda alan insanlar, günümüzün sosyal medya nesli ve daha çok Twitter kullanıcıları. Şu anda da Türkiye’nin siyasi gündemini açık ve korkusuz bir şekilde konuşanlar, Twitter kullanıcıları. Biz şu an bunlara hitap ediyoruz ve derginin geleceğinin de dijitalde olduğunu öngördük.
 </p>
 <p>
  <strong>
   -Nokta reklamsızlığa ve baskınlara ne kadar dayanabilecek? Derginin kapanma ihtimali var mı?
  </strong>
  <br/>
  Finansörümüz Ramazan Bey ile bu baskıları sürekli konuşuyoruz. Kendisi Fransa’da doğmuş bir Türk. Ramazan Bey’in ikinci yatırımı bu, Türkiye’de. Kitap sektöründe de yatırımları var. Medya üzerindeki baskı, malum, reklamlar üzerinden yürütülüyor, muhalif medya boğulmak isteniyor. Finansörümüzün buna dayanacak gücü var. İlk hedefimiz, Nokta markasının üzerindeki tozun atılması ve sonra dijital alanda büyümek. Yani reklam kanalları boğularak Nokta susturulamaz.
 </p>
 <p>
  <strong>
   -Fransa’da doğup büyüyen biri nasıl değerlendiriyor medyaya yönelik baskıları?
  </strong>
  <br/>
  Şaşırıyor. Türkiye için bir şeyler yapmak istiyor. Yıllar önce ülkeden ayrılan bir işçi ailesinin çocuğu en nihayetinde. Kendini iyi yetiştirmiş. Uluslararası finans kuruluşlarının Fransa temsilciliğini yapmış. Özellikle kitap sektörü üzerine yatırımlar yapıyor. Ramazan Bey gibi insanlar, biz gazetecilerin nefes alacakları mecralar oluşturuyor.
 </p>
 <p>
  <strong>
   -Baskın sonrasında ilk tepkisi ne oldu?
  </strong>
  <br/>
  İlk önce bizim için kaygılandı. Cesaretimizin kırılmaması adına hayatımın sonuna kadar unutamayacağım destek cümleleri kurdu. “Nokta’yı bir daha çıkamayacak hâle getirseler bile, ben orada çalışan arkadaşlara, başka bir yerde iş bulana kadar maaşlarını ödemeye hazırım.” dedi. Bu, bizim için her şeye değerdi. Bugüne kadar bütün sıkıntılarda arkamızda durdu. Zaten marka basın kuruluşları, bu tür zor zamanlarda gösterdiği cesaretle kalıcı olabiliyorlar.
 </p>
 <p>
  <strong>
   -Stres testini geçtik diyorsunuz yani…
  </strong>
  <br/>
  Evet, bizim için ciddi bir stres testiydi. Bundan çok daha zayıf baskılara maruz kalan medya organlarında istifalar oluyor, yazılarına son verilen yazarlar oluyor. Mesela Perihan Mağden sırt çantasını hazırlayıp hazır bir şekilde Çağlayan Adliyesi’nin önüne gelmişti. Bu, hem bizi hem de Ramazan Bey’i umutlandırdı.
 </p>
</div>


Kaynak: [www.aksiyon.com.tr](http://www.aksiyon.com.tr/medya/nokta-stres-testini-gecti_552323), [web.archive.org (arşiv bağlantısı)](http://web.archive.org/web/20160109201245/http://www.aksiyon.com.tr/medya/nokta-stres-testini-gecti_552323)
