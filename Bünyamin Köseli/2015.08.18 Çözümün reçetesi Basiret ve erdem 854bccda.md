# Çözümün reçetesi: Basiret ve erdem

*Bünyamin Köseli 2015.08.18*

<div class="pNewsDetailMainContent ctx_content" itemprop="articleBody">
 <p>
  Toplumun mal ve can güvenliği söz konusu olduğunda siyasetin ikinci plana bırakılması gerektiği tezini savunuyor Bülent Uluer. Onun birinci önceliği sağduyu. “İntikam yürekleri nasırlaştırır. Onu bir kenara koyamazsanız, yeni acılar üretirsiniz.” diyor.
 </p>
 <p>
  Sosyalist solun önemli isimlerinden Bülent Uluer, dünya üzerindeki gerilla gruplarını ve bu grupların silah bırakma süreçlerini en iyi bilenlerden biri. İlerleyen yaşına rağmen hâlâ Hindistan ve Latin Amerika’daki gerilla gruplarını yakından takip ediyor. Uluer ile PKK ve barış sürecini, gelinen savaş ortamını konuştuk.
 </p>
 <p>
  <strong>
   -Siz, neredeyse bütün ömrünüzü dünyadaki gerilla hareketlerinin tarihsel süreçlerini araştırarak geçirdiniz. Türkiye PKK ile yapılan barış görüşmelerinde nasıl bir hata yaptı ki şu an yeniden bir savaş hâli baş gösterdi?
  </strong>
  <br>
   Barış görüşmeleri bu toplum için çok önemliydi. Bu süreç şu ya da bu şekilde başarısız olursa toplumun bütünü bundan acı çeker. Fakat dünyadaki diğer örneklere baktığımızda bu tür süreçlerde ara ara çatışma hâli olabiliyor. Bunu, sağduyu ile karşılamak gerekiyor. En bariz örneklerinden biri IRA. Fakat IRA’da çok özel bir durum vardı; İrlanda kökenli Amerikan senatörleri barış görüşmelerine aracı oldu. 13 yıllık bir görüşme sürecinden sonra ancak ateşkes ve silah bırakma noktasına gelindi. Ara bulucuların en önemlilerinden biri de Kennedy ailesiydi. Bu aile, İrlanda kökenli olduğu için taşın altına elini koydu. Ama bu çok özel bir durumdu. Bir de İngiltere’de, barış ve uzlaşma süreci diye bir olgu, toplumun derinliklerinde zaten var. Bunu 1215’e Magna Carta’ya kadar götürebilirsiniz. Toplumsal uzlaşma kültürü olan toplumlar, zorlukları çözme noktasında bir birikime, müktesebata sahip. Bu her toplumda yok. Bu müktesebat, İspanya’da da var çünkü bu ülke senelerce süren bir iç savaş yaşadı. İspanya böyle bir iç savaş yaşamasaydı cumhuriyetçilerle kraliyet yanlıları uzlaşmayı öğrenebilir miydi? Mesela böyle bir müktesebata sahip olmayan ülkelerin başında Filistin geliyor. 1948’den bu yana süren savaş BM’nin devreye girmesine rağmen bir yumuşuyor bir sertleşiyor.
  </br>
 </p>
 <p>
  <strong>
   -Peki, Türkiye’nin hatası nerede oldu? Uzlaşma kültürü açısından bir müktesebatımızın olmaması mı problem?
  </strong>
  <br>
   Bu tür meselelerde, bir hata yapılmışsa, siz tutup hemen o anda, “Şöyle bir hata yapıldı!” diyemezsiniz. Hata var mıdır, yok mudur bunu daha sonra göreceğiz. İki taraf da hata yapabilir. Yanlışın teşhisini koyamayız. Afaki olur. Ancak şu bir gerçek. Ortada bir yanlış var, çünkü insanlar ölüyor. Bir doktor gibi, yanlış şudur dersek, objektif olmaz. Koyarsak, bunu siyasi pozisyonumuz gereği koymuş oluruz. Yanlış, süreç içerisinde zaten kendini belli edecektir ve bu yanlışı yapanlar hatasının farkına varır.
  </br>
 </p>
 <p>
  <strong>
   -Türkiye’de, barış görüşmelerinin önüne oy kaygısı geçtiği için mi sorun çıkıyor?
  </strong>
  <br>
   Tabii bunun payı var. Siyasetçiler oyu düşünür ve böyle bir kaygı taşır. Toplumun bütününü ilgilendiren, toplumun can ve mal güvenliğini ilgilendiren durumlarda siyaseti ikinci planda bırakabilme erdemini gösterebilmek olgun siyasetçilerin işidir. Fakat bu toplum, darbeler nedeniyle olgun siyasetçi yetiştiremedi. Ne zaman olgun siyasetçi yetiştiyse bir yasak yemiştir. Bir de toplum yoruldu. En karşı olanlarında bile, “Artık bu iş bitsin!” algısı var. Çocukları askerde olanlar, polis olanlar, subay olanlar bu işten çok tedirgin. Bu tedirginlik, mahalledeyseniz mahallenizi, köydeyseniz köyünüzü, kasabadaysanız kasabanızı etkiliyor. Toplum üzgün. Bu üzgünlükten kim kâr elde edebilir? Bu savaşı kazanmış olduğunuzu düşününüz. Neyi kazanmış olacaksınız Allah aşkına? Bazen kazanmış olmak aslında kaybetmekten kötüdür. Bir an önce, her evden bir şehit çıkmadan bu sorunun çözülmesi, akan kanın durması gerekiyor. Burada basirete ve erdeme gerek var. Tabii bunları yapabilmek için siyasette zarafete gerek var.
  </br>
 </p>
 <p>
  <strong>
   -Dünya üzerindeki barış görüşmeleri pratikleri göz önüne alındığında, sonuca ulaşma açısından taraflar arasındaki en önemli noktalar nelerdir, hangi konulara dikkat kesilmek gerek?
  </strong>
  <br>
   Sakin olmak gerek. İntikam duygusunu bir yana koymak gerek. İntikam, yürekleri nasırlaştırır. Acı çekmiş olabilirsiniz ama intikam duygunuzu yenemezseniz yeni acılar eklenir tarihe. Bakın barış görüşmelerinde silah bırakılmaz, sadece namlu havaya kalkar. Ne zaman o havaya kalkan namluya da ihtiyaç kalmaz, işte o zaman silah bırakılır. Bir de her şeyde anlaşamazsınız. Birtakım asgari noktalarda buluşursunuz. İki taraf da imkânsızı istemeli ama makulde anlaşılmalı. Ben, bu sağduyuyu bizim toplumumuzun göstereceğine inanıyorum.
  </br>
 </p>
 <p>
  <strong>
   -Barış görüşmeleri noktasında garantör devlet tanımlaması insanları ürkütebiliyor. Garantör devletin varlığı, bir ‘gayr-i millî’ tavırmış gibi algılanabiliyor. Sizce, barış görüşmelerinde garantör devlet olmalı mı? Bunun eksileri, artıları nelerdir?
  </strong>
  <br/>
  BM’nin, Helsinki’nin garantör olması ya da muhtelif devletlerin aracı olması bu durumu gayr-i millî bir eksene taşımaz. Bu algı, salt milliyetçilik refleksi. Garantör devletler, objektif bir şekilde meseleye eğilirse bunda hiçbir sakınca olmaz. Sağduyulu ara bulucuların olması, devreye girmesi gayet doğaldır. Bu olmadan da olabilir ancak gördüğüm kadarıyla garantör devlet olmadan bizde olmayacak gibi. Üçüncü bir gözün devreye girmesi gerekebilir.
 </p>
 <p>
  <strong>
   -Türkiye’de barış görüşmeleri TBMM’den bile gizlendi. Bu bir strateji gereği miydi? Eğer bu bir stratejiyse nasıl bir arka planı var bu stratejinin?
  </strong>
  <br/>
  Barış görüşmelerinin herkes tarafından bilinmesine gerek yok. IRA örneğinde İngiliz halkı görüşmelerin içeriğini biliyor muydu? Bilmiyordu. Açık toplum demek herkesin her şeyi bilmesi anlamına gelmiyor. Herkes her şeyi bilir, gazeteler daha sonuç alınmadan çarşaf çarşaf her şeyi yazarsa bu olmaz. Bunu kabul etmek gerek. Ancak şu olmalı; görüşmeler yapılmalı ve belirli bir olgunluğa gelindiğinde topluma bu açıklanmalı.
 </p>
 <p>
  <strong>
   -Kandil bombalanmaya başlandıktan sonra bazı AKP’liler, Sri Lanka’daki Tamil Kaplanları örneğini verdi ve PKK’nın devlet şiddeti ile bitirilebileceğini öne sürdü. Böyle bir senaryo ne gibi sonuçlar doğurur?
  </strong>
  <br/>
  Bu örnek çok yanlış. Sri Lanka bir ada. Hindistan ve Çin, gerilla geçişlerine izin vermedi. Kürdistan ise Suriye, İran ve Irak’a açılan bir coğrafya. Sri Lanka örneğinden medet umanlar bunu unutsun. Burası Sri Lanka’ya benzemez. Ben, hâlâ devletin ilgili şahıslarla görüştüğünü zannediyorum. Bu, bir bilgiye dayanmıyor ancak dünyadaki tecrübelere baktığımda böyle olduğunu düşünüyorum. Önümüzdeki günlerde de çatışma ortamının yerini sağduyuya bırakacağına inanıyorum.
 </p>
 <p>
  <strong>
   -FARC, Kolombiya hükümeti ile 2012 yılından bu yana barış görüşmelerini devam ettiriyor. Dış basından takip ettiğimiz kadarıyla Türkiye’den daha net bir yol aldılar. Şu an Türkiye’den daha yakınlar çözüme…
  </strong>
  <br/>
  Orada, bizdekinden daha kanlı bir savaş sürdü, hâlâ da düşük yoğunluklu bir savaş sürüyor. Ama bir yandan da görüşmeler devam ediyor. Kolombiya’nın garantör devletleri var ve bu durum konuşmayı kolaylaştırıyor. Bizde de tahmin ediyorum böyle bir süreç başlayabilir.
 </p>
 <p>
  <strong>
   -IRA ve ETA örnekleri göz önüne alındığında, bu iki pratikten Türkiye’nin ders alması gereken en önemli iki nokta nedir?
  </strong>
  <br/>
  Her pratikten ders alabilirsiniz ama her toplumun gelenekleri size uymayabilir. ETA ve IRA’dan örnekler alabilirsiniz ama aynısını uygulayamazsınız. Sizin örneğiniz de ileride başkasına uymayabilir. Mesela Sinn Fein’in yöneticileri IRA’da komutanlık yapmıştı. Bu bir avantajdı. Sinn Fein ile konuştuğunuzda örgütün direkt birinci şahısları ile görüşüyordunuz. Türkiye’de ise görüşmelere gidenler birinci şahıslar değil. Bu, işi biraz zorlaştırıyor. Bizim alabileceğimiz tek bir örnek var; savaş sürse de barışı elde etmek asla zor değil. Bu noktaya odaklanmak gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/cozumun-recetesi-basiret-ve-erdem_551997), [web.archive.org (arşiv bağlantısı)](http://web.archive.org/web/20151216180525/http://www.aksiyon.com.tr/kapak/cozumun-recetesi-basiret-ve-erdem_551997)
