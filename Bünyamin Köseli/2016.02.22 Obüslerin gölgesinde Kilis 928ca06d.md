# Obüslerin gölgesinde Kilis

*Bünyamin Köseli 2016.02.22*

<div class="pNewsDetailMainContent ctx_content" itemprop="articleBody">
 <p>
  TSK’nın 40 kilometre menzilli Fırtına obüsleri günlerdir YPG hedeflerini vuruyor. Topların konuşlandırıldığı köyleri dolaştık. 80’lik Meryem nine her beş dakikada bir ateşlenen toplara çoktan alışmış; ah bir de akrabaları sürekli arayıp nasıl olduğunu sormasa!
 </p>
 <p>
  Türkiye, PYD’nin Fırat’ın batısında güçlenmesine izin vermeyeceğini her fırsatta ifade ediyordu. Krizi tırmandıran son yer sınıra 6 km mesafedeki Azez oldu. YPG, Rusya’nın ağır bombardımanlarıyla birlikte kentte hâkimiyet kurmaya çalıştı. TSK ise 40 km menzilli Fırtına obüsleri ile Kilis ve Hatay kırsalından YPG hedeflerini vurdu.
 </p>
 <p>
  Azez’in tamamen YPG’nin eline geçmesi, Türkiye açısından bir kırmızı çizgi ihlali. Halep’in çevresinde oluşan kıskacı daraltan Esed güçleri ticaret başkenti bu şehri alırsa, Türkiye açısından savaş, yeni bir evreye girecek. Şu an Suriye sınırında Öncüpınar Kapısı’nda bekleyen 70 bin civarındaki mülteci sayısının Halep’in düşmesi hâlinde 600 bine ulaşma ihtimali var. Eğer böyle bir tablo ortaya çıkar da Türkiye sınır kapılarını açmak zorunda kalırsa, mülteci sayısı 3 milyon civarına ulaşacak.
 </p>
 <p>
  Böyle bir ortamda, Kilis’te neler olduğunu yerinde görmek için yollara düştük. Ankara’daki yüksek diplomatik tansiyonu bir tarafa bırakırsak, sınırdaki Kilis’te hayat bugünlerde normal seyrinde.
 </p>
 <p>
  Kilis, Suriye iç savaşından en fazla etkilenen yerlerden biri. Şehirde herkes, aynı karşıtlık üzerinden sözlerine başlıyor: Eski Kilis-yeni Kilis… Suriye iç savaşı öncesinde şehrin nüfusu 90 bin civarındaydı. Bugün, 90 bin nüfusa sahip Kilis’te tam 120 bin mülteci var. Belediye, şehrin bazı yerlerine pankartlar asarak bu konuya dikkat çekmiş ve Kilis’in ‘misafirperverliğine’ vurgu yapmış. Belediyeye göre, şehirde yaşayan 120 bin mültecinin Kilis’e Nobel Barış Ödülü kazandırması gerek. Yine herkesin dilinde dolaşan ve espri mahiyeti taşıyan bir cümle var şehirde: Belediye başkanlığına aday olsalar kesin kazanırlar!
 </p>
 <p>
  Suriye sınırındaki Öncüpınar Kapısı’nın Türkiye tarafında tezgâhtarlık yapan İdlibli Muhammed Kotaish, üç yıldır mülteci. TIR’lara çay satarak günlük 50-60 TL kazanıyor. Savaşın geldiği nokta hakkındaki düşüncelerini sorduğumuzda, uzun bir sessizliğin ardından, “Gerçekten ama gerçekten bilmiyorum.” diyor. Onun bu cümlesi, Suriye’deki savaşın beş yıllık bir özeti sanki… Yani, üstüne bastıra bastıra vurgulanan bir belirsizlik… Muhammed’in şu an bir hayali var. Kendi ifadesiyle bu hayali onu hayata bağlıyor. Abisi, Almanya’da bir gazetede editörlük yapıyor. “Onun çok güzel bir hayatı var.” diyor ve abisinin yanına gitmek istediğini söylüyor. Alman Başbakanı Merkel’in son dönemlerde sıklaştırdığı Ankara ziyaretleri, AB’nin yaptığı üç milyar Euro yardım, sonrasında Türkiye’nin âdeta bir sınır karakolu hâline getirilmesi… Kapalı kapılar arkasında mülteciler üzerinden yapılan pazarlıklar hep Muhammed ve diğer Muhammed’lerin Almanya’ya ait ‘çok güzel bir hayat beklentisi’ ile ilgili.
 </p>
 <p>
  Kilis’te, Suriyeli mülteciler üzerinden oluşan bir çatlak var denebilir. Bazıları, Suriyelileri ağırlamaktan rahatsız olmadıklarını dile getiriyor. Kimileri ise şehrin geldiği noktadan kaygılı. Kaygılar, şehrin altyapı ve üstyapısının artık ihtiyaçlara cevap veremez hâle gelmesiyle ilgili biraz da. Bir de ekonomik gerekçeler var tabii. Kilis, neredeyse bir asırdır sınır kaçakçılığından geçinen bir bölge. Savaş, kaçakçılığı da bitme noktasına getirmiş. Eskiden ipek, şeker, züccaciye ve elektronik eşya getiren kaçakçıların elinde sadece kaçak sigara ve çay kalmış. O da son günlerde çok riskli. Kaçakçıların yeni iş kolu, Suriyeli mülteciler. Sınır köylerini gezerken, köyleri son sürat dolaşan insan kaçakçıları vardı. Bunlar genelde gündüz iş bağlıyor, gece ise anlaştıkları kişileri sınırdan geçiriyor.
 </p>
 <p>
  Kilis’te, özellikle ev ve iş yerleri kiralarının fahiş bir şekilde artması tepki çeken noktaların başında geliyor. 2011 öncesinde 300 TL civarındaki ev kiraları bugün 700-800 TL’ye yükselmiş. Bazı yeni binalarda bu rakam 1600 TL’ye kadar çıkıyor. ‘Ahırdan bozma’ diye ifade edilen yerler bile Suriyeliler tarafından kiralanıyor. Bazı Kilisli işadamları, daha önce garaj ve depo olarak kullandıkları yerleri artık kiraya veriyor mültecilere. Kilis’te tepkiye neden olan bir başka konu ise Suriyelilerin kendi iş yerlerini açması. Kilis’e ilk geldikleri dönemde yerli esnaftan alışveriş yapan Suriyeliler, bugün fırın, konfeksiyon ve lokantalarını kendileri işletiyor, bir nevi kapalı devre bir hayat sürüyor.
 </p>
 <p>
  25 yaşındaki Kemal Yıldız, Kilis’in en işlek caddelerinden birinde büfe işletiyor. “Yeni mülteci dalgası bekleniyor, ne diyorsun?” sorusuna ilginç bir cevap veriyor: “Artık bardak taştı.” Kemal’i ilgilendiren, büfeye ödediği kira. Mülteci akını sonrasında ödediği kira iki kat artmış. Yıldız, sözlerine şöyle devam ediyor: “Hükümet ilk başlarda iyiydi. Mültecilere kucak açtı ama daha sonra kontrolü kaybetti. Şimdi ne kadar mülteci var ülkede, bunun rakamı bile bilinmiyor. Bunun önlemini savaşın ilk günlerinde alabilirlerdi.”
 </p>
 <p>
  Esnaflık yapan 47 yaşındaki Ahmet Devecioğlu da benzer bir görüşte. Devecioğlu, artık yerli halkın yevmiyeye gidecek iş bulamadığını söylüyor. 30-40 TL’ye çalıştırılan Suriyelileri her alanda görmek mümkün… Zeytin de topluyorlar, sıva da yapıyorlar, elektrik tesisatı da döşüyorlar. Ucuz işçi olmaları yüzünden lokantalar da Suriyeli garson çalıştırıyor artık. Bir lokantada asgari ücretin bile altında çalışan 42 yaşındaki Mehmet Isa, kendine yeni bir hayat kurmuş burada. Halep’te kalan akrabaları şu an Türkiye’ye gelmek istiyor ancak kapılar kapalı olduğu için sınırdaki kamplarda bekliyorlar. Mehmet, son 10 gündür, başta amcası olmak üzere diğer akrabalarından hiçbir haber alamadığını söylüyor.
 </p>
 <p>
  <strong>
   DUVARI İNŞA EDEN SURİYELİLER
  </strong>
 </p>
 <p>
  Suriyelilerin çalıştığı ilginç bir iş kolu var ki, Borges’in Alçaklığın Evrensel Tarihi kitabında, beyaz adamın siyahi yerlileri ölesiye çalıştırdığı sahneleri akıllara getiriyor. Suriyeli mülteciler, 200 km boyunca sınır hattına döşenen beton blokların hazırlık aşamasında çalıştırılıyor. Yerli halka ödenen yevmiyenin yarı fiyatına, sigortasız duvar inşaatında istihdam ediliyorlar. Peki, bu duvar bittiğinde ne olacak? Suriye’de kalan akrabaları ile aralarına 3,5 metre yüksekliğinde devasa bir beton yığını girmiş olacak… Fiziksel olarak duvar çekmenin neredeyse imkânsız olduğu yerlerde ise dikenli tel, hendek ve mayın var.
 </p>
 <p>
  Bu kadar olumsuz haberlerin yanında, iç ısıtan, umutlandıran örnekler de yok değil. Mehmet Dokuzoğlu, pijama satarak geçimini sağlıyor. İlk günden bu yana, Suriyeli çocukları sevindirmeye adamış kendini. Bir kâsenin içerisine her sabah şeker koyuyor, dükkâna gelen mülteci çocuklara veriyor. Şehrin, artık mültecileri kaldıramaz bir hâle geldiğini iki örnek üzerinden vererek anlatıyor Mehmet amca. Birincisi, artık çocuklara şeker yetiremeyecek hâle gelmesi, ikincisi de kaldırımlarda yürümekte zorlanması…
 </p>
 <p>
  Mehmet amcanın kaldırım üzerinden örneklediği sosyal dokunun değişme hâli, başka alanlarda da kendini gösteriyor. Son beş yılda, Kilis başta olmak üzere çevre illerde Suriyeli kadınlar, ikinci eş olarak Türklerle evleniyor. Zaman zaman basına yansıyan bu yöndeki haberler artık bir olgu. Hatta başka illerden evlenmek isteyenler Kilis ve Hatay’a geliyor. 2011 yılından bu yana, Suriyeli kadınların evlenmesini para karşılığı sağlayan simsarlar bölgede faaliyet yürütüyor. Ancak yasal olmadığı için bu tür evlilik yapanlar konuşmaktan kaçınıyor.
 </p>
 <p>
  Sokakta dilenen çocuklar, fuhuş yaptıkları iddiasıyla gözaltına alındıktan sonra tekrar bırakılan Suriyeli kadınlar, adı hırsızlık olaylarına karışan Suriyeli gençler, şehirde kulak verdiğimiz insanların dillendirdiği bir başka nokta. Kilislilerin altını çizdiği bir başka husus ise hastanelerde yer bulamamaları. 300 yatak kapasiteli devlet hastanesinin yüzde 70’i Suriye’den getirilen yaralılarla dolu. Zaten hastanede Suriyelilerin önceliği var. Bu nedenle yerli halk artık devlet hastanelerine gelmiyor. Bunun yerine özel kurumları tercih ediyor.
 </p>
 <p>
  Azez’deki Rus bombardımanının ardından hastanenin bahçesi âdeta ana baba günüydü. 50’den fazla yaralının çoğu ambulanslarla buraya getirildi. Kusay Hacı Ali ile hastanenin bahçesinde tanışıyoruz. Azez bombalamasında kardeşi Muhammed Hacı Ali’nin ayakları kopmuş. Kilis Devlet Hastanesi’nde tedavi altına alınmış. Kusay, haberi alır almaz, yaşadığı Konya’dan Kilis’e gelmiş. Konya’da yevmiyeyle gündelik işe giden Kusay, şimdi sabırsızlıkla abisinin iyileşmesini bekliyor.
 </p>
 <p>
  <strong>
   MUHTARLAR MUHBİR GİBİ
  </strong>
 </p>
 <p>
  Kilis merkezdeki bu atmosfer, sınır köylerinde yerini top seslerine bırakıyor. İlk durağımız Akçabağlar köyü. Basına yansıyan Fırtına obüsleri, Suriye sınırına sıfır noktadaki bu köyün topraklarından atış yapıyor. Burada 12 tane obüs konuşlanmış durumda. Kendini yeni yeni gösteren baharla birlikte başını topraktan çıkaran buğday tarlaları ile zeytin bağlarının arasından geçerek obüslerin atış yaptığı noktaya fotoğraf çekmek için gidiyoruz. Bölgede ısınan atmosferle birlikte güvenlik önlemleri en üst seviyeye çıkarılmış. Askerler sizi burada fotoğraf çekerken yakaladıkları an gözaltına alıyor. Bizim fotoğraf çektiğimiz dakikalarda bazı meslektaşlarımız gözaltına alınmıştı.
 </p>
 <p>
  Fotoğraf çektikten sonra Akçabağlar’ın içinden geçerek bir başka köye doğru yola koyulduk. Akçabağlar’ın çıkışında köylüler bizi durduruyor ve çay demlediklerini, ikram edebileceklerini söylüyorlar. Devasa bir dut ağacının altında, köylülerle birlikte çay içiyoruz. Akçabağlar’ın ilginç bir tarihi var. 1952 yılındaki muhtarlık seçimlerinde köyde büyük bir kavga çıkar. Çok sayıda insan ölünce köyün yarıdan fazlası Akçabağlar’ı terk eder. Bugün köyde sadece 15 hane var.
 </p>
 <p>
  Seksenine merdiven dayayan Meryem Kaya, her beş dakikada atılan top mermilerine alışmış. İstanbul’da yaşayan akrabaları tedirgin olmasa, sürekli onu telefonla arayıp kaygılandıklarını bildirmeseler daha mutlu olacak aslında. Sınırdaki köylerin Konya’ya taşınma ihtimali dolaşıyormuş dilden dile son günlerde. Bu olursa nasıl bir tavır takınacağını soruyoruz Meryem Nine’ye. Bir cümlelik bir cevap vermekle yetiniyor, “Ben terk etmem buraları!..” Köyün taşınması bahsi geçince, Meryem Kaya’nın komşusu Yıldız Karakıyım alıyor sözü: “Ölüm, ölüm, bir ölüm… Kilis’e de gitsek bizi orada bulur.”
 </p>
 <p>
  Sınırdaki savaş, tarlalarda çalışan erkekleri daha çok etkiliyor, çünkü onlar sürekli açık alandalar ve neyle karşılaşacakları belli değil. Mehmet Kaya, ilerleyen yaşına rağmen zeytin ve üzüm bağlarında çalışmaya devam ediyor. Gençliğinde uzunca bir süre kaçakçılık yapmış. Kaçakçılık anıları, Yaşar Kemal’in, daha sonra 1966 yılında Ölüm Tarlası ismiyle filmleştirilen Kilis röportajlarını aratmıyor. Kim bilir belki biraz da bu yüzden, top atışları onu pek korkutmuyor. Sadece top atışlarının çok yoğunlaştığı bazı geceler uyuyamamaktan şikâyet ediyor.
 </p>
 <p>
  Akçabağlar’dan sonraki durağımız Arpakesmez köyü. Akçabağlar’da gördüğümüz misafirperverliği burada bulamıyoruz, çünkü köyün muhtarı bizi görür görmez karakolu aradı ve ihbar etti. Gazeteci olduğumuzu, bölge ile ilgili haber yaptığımızı söylememiz de işe yaramıyor.
 </p>
 <p>
  Dönüş yolunda, Demirışık Sınır Karakolu’nda gördüğümüz bir manzara, ‘savaş’ havasının Ankara’dan, İstanbul’daki medya plazalarından göründüğü gibi olmadığının ilginç bir örneğiydi. Karakoldaki askerler, top atışları arasında stres atmak için voleybol maçı yapıyorlardı kendi aralarında...
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/obuslerin-golgesinde-kilis_553925), [web.archive.org (arşiv bağlantısı)](http://web.archive.org/web/20160224084919/http://www.aksiyon.com.tr/ust-manset/obuslerin-golgesinde-kilis_553925)
