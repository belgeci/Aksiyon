# Siyasallaşma yolundaki ESP'ye savaş tuzağı

*Bünyamin Köseli 2015.07.28*

<div class="pNewsDetailMainContent ctx_content" itemprop="articleBody">
 <p>
  HDP ile birlikte siyasal alana çekilen ve meclise vekil gönderen MLKP, suruç’ta ciddi bir saldırıya uğradı. örgütün nasıl bir tavır belirleyeceği merak konusu.
 </p>
 <p>
  Urfa’nın Suruç ilçesinde meydana gelen IŞİD kaynaklı canlı bombalı saldırı sonrasında, Ezilenlerin Sosyalist Partisi’ne (ESP) yakınlığıyla bilinen 32 genç, feci şekilde hayatını kaybetti. Katliamın IŞİD’e bakan yönü konuşulmaya devam edecek. Bununla birlikte saldırı, Marksist-Leninist Komünist Parti (MLKP) konusunu da bazı soru işaretleriyle birlikte gündeme taşıdı. En can alıcı soru şu: ESP üzerinden yasal alana çekilmeye çalışan, silahla arasına mesafe koyan ve kitleselleşmeye çabalayan MLKP, derin yapılar tarafından bilerek mi hedef seçildi? ‘Silahlara veda’ deme sancısı çeken bir örgütün, bu saldırı ile bir hesaplaşma arayışına girmesi mi istenmişti? Ya da MLKP üzerinden Kürt hareketine mi bir gözdağı verilmek istenmişti? Belki de, derin yapıların, “Bir taşla birden fazla kuş vurma” stratejisiydi bu.
 </p>
 <p>
  Böyle bir strateji varsa, bunu anlayabilmek için MLKP’nin ideolojisine ve son dönemlerde kendi içlerinde yaşadıkları, ‘devrim silahlı mı olacak, silahsız mı?’ çatışmasına yakından göz atmak gerekiyor. Türkiye’nin sosyalist sol geçmişi, bir bakıma, ‘fraksiyonlar tarihi’ olarak okunabilir. Zira altmışa yakın farklı sol fraksiyon zaman içinde kaybolup gitti. Bugün bir elin parmağını geçmeyecek kadar az örgüt, silahlı alanda faaliyet gösteriyor. Bunlardan biri de MLKP.
 </p>
 <p>
  GARBİS’İN YOLU
 </p>
 <p>
  Örgütün fikrî yapısı, 12 Eylül’ün zor dönemlerinde temellendirildi. MLKP, sosyalist sol gelenekte, sıra dışı bir militan olarak bilinen Garbis Altınoğlu ve arkadaşları tarafından kuruldu. Robert Koleji’nden mezun olmuştu. Bu yönüyle, Latin Amerika’da, emperyalizme başkaldıran burjuva ailelerinin çocuklarını andırıyordu. İdeolojik olarak TKP-ML TİKKO’ya yakındı. Yani Maocuydu. Meksika’daki, Zapatista Ulusal Kurtuluş Örgütü’nün (EZLN), halkı ilkel bir takım silahlarla (saban, orak, balta, kazma) donatıp bir ayaklanma başlatma yönteminden etkilendi. Aynı yöntemi benimseyen Hindistan’daki Maocu örgüt lideri Charu Mazumdar, Altınoğlu’nu etkileyen bir diğer lideriydi.
 </p>
 <p>
  Türkiye’de ise İbrahim Kaypakkaya’nın ideolojisini benimsedi ve bir dönem TKP-ML TİKKO içinde faaliyet sürdürdü. 90’ların ortasına doğru kurulan MLKP, daha çok Karadeniz bölgesinde örgütlendi. Özellikle Samsun, örgütün etkin olduğu illerin başında geliyordu. Garbis Altınoğlu, örgütten ayrılıp Almanya’ya yerleştikten sonra yapı, bir varlık gösteremedi. Zaten Altınoğlu döneminde de hiçbir zaman DHKP-C ve TİKKO gibi ismini duyuran bir illegal hareket olamadı. Ancak en az Cephe kadar silahı kutsayan, silahlı mücadeleyi olmazsa olmaz gören bir örgüttü.
 </p>
 <p>
  Böylesine sekter bir yapı olan MLKP, 2010 sonrasında, Ezilenlerin Sosyalist Platformu’nu, Ezilenlerin Sosyalist Partisi haline getirip siyasal alanda etkin olma çabasına girişti. Bu, yasadışı silahlı bir örgütün legal alana kayma çabası adına olumlu bir adımdı. Kürt siyasi hareketinin soldaki son halkası Halkların Demokratik Partisi’nin (HDP) kuruluşuyla birlikte, ESP, siyasi alanda daha da etkin bir çalışma yürüttü. Son genel seçimlerde, Figen Yüksekdağ, ESP’nin adayı olarak HDP’den meclise girdi. MLKP uzun bir süredir Türkiye’de silahlı eylem yapmıyordu. HDP üzerinden legalleşme çabaları bu nedenle çok zor olmadı. Örgüt, Kobani’de ciddi bir örgütsel pratik kazandı. Burada, 8 militanını İŞİD’le savaşırken kaybetti.
 </p>
 <p>
  Gelelim Suruç eyleminin MLKP’nin gençlik yapılanmasındaki etkisine. Siyasi alanı bir kurtuluş gören ve HDP’ye sonuna kadar destek veren örgütün tabanında ciddi bir öfke birikmesi var. Yapı, özellikle Ümraniye 1 Mayıs’ta etkin. Mahallede oturan ve ESP’ye yakınlığı ile bilinen gençler, MLKP’nin önümüzdeki dönemde bir eylemlilik sürecine gireceğini düşünüyor. Bunun yanında, Kobani’ye gidişlerin artacağı ifade ediliyor. Hatta bunun için girişimler başlamış bile. Ciddi bir duygusal kırılma yaşayan sempatizanlar, İŞİD’le savaşmak için örgüt yetkililerine başvurmuş. Aksiyon’a konuşan bir sempatizan, “önümüzdeki günlerde IŞİD’le savaşmak için çok sayıda arkadaş bölgeye gidecek.” bilgisini veriyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/siyasallasma-yolundaki-espye-savas-tuzagi_551736), [web.archive.org (arşiv bağlantısı)](http://web.archive.org/web/20160126165808/http://www.aksiyon.com.tr/kapak/siyasallasma-yolundaki-espye-savas-tuzagi_551736)
