# Genç Ölüm BONSAİ

*Bünyamin Köseli 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Denetimli Serbestlik Yasası Yürürlüğe Girdiğinden Bu Yana Uyuşturucu İle Mücadelede Arzulanan Sonuçlara Bir Türlü Ulaşılamıyor. İstatistikler Korkunç Bir Tehlike İle Karşı Karşıya Olduğumuzu Gösteriyor.
  </font>
 </div>
 <div id="newsText">
  <font class="detail-text">
   <p>
    Kimyasal (sentetik) uyuşturucu maddesi bonzai, art arda gelen sarsıcı ölüm haberleriyle gündemin baş sırasına oturdu. Boğaziçi Üniversitesi Felsefe Bölümü öğrencisi 20 yaşındaki O.K’nin acısı daha tazeliğini korurken Antalya ve Sakarya’dan iki farklı ölüm haberi daha geldi. İstanbul ve Bursa’daki ölüm vakaları halkın sabrını taşırmaya yetti. Başakşehir’in Güvercintepe, Bayramtepe, Altınşehir ve Kayaşehir TOKİ semtlerinde, mahalle sakinleri, sokaklara dökülerek bonzaiye karşı pankartlı eylemler düzenledi.
   </p>
   <p>
    Bonzai, aslında 2010 yılından bu yana Türkiye’nin gündeminde. Ama maalesef bonzaiye karşı bugüne dek kapsamlı bir mücadele verilemedi. Sayısal değerlerdeki inanılmaz tırmanış, görmezden gelindi. Bonzai ölümlerinde yaş sınırı 13-14’lere kadar düştü. Kısacası, Türkiye, bonzai ile mücadelede sınıfta kaldı. Aksiyon Dergisi’nin ulaştığı ve daha önce hiçbir yerde yayınlanmayan güncel bilgiler işaret ediyor ki, artış hızı artık korkunç boyutlarda.
   </p>
   <p>
    2011’de 334 kişi bonzai şüphesiyle gözaltına alındı. Sayı 2012’de 1.013’e yükseldi. 2013’teyse 4 katı aşan bir sıçramayla 4.217’ye fırladı. Bugüne kadar, bonzai kullandığı gerekçesiyle toplamda 5.564 kişi hakkında işlem yapıldı. 2012 yılında, Türkiye’ye sokulan sentetik cannabinoid (bonzainin ham maddesi) miktarında büyük bir çoğalma göze çarpıyor. Aynı yıl, bu maddeden 197 kg ele geçirildi. Bir önceki yıla nazaran 20 kat artışla 391 operasyonda, 896 kişi yakalandı.
   </p>
   <p>
    2011’e oranla yakalanan şüpheli sayısı da 58 misli artış gösterdi. Vakalar 47 vilayete yayılmıştı. Önceki yıl 21’di. 2013’te ise rakam 65’e yükseldi. 2012’deki yakalamaların yüzde 75,4’ü İstanbul’da, yüzde 7,6’sı Tekirdağ’da, yüzde 6,1’i ise Kocaeli’nde gerçekleşti. 2013’tekilerin yüzde 47,4’ü İstanbul, yüzde 26,7’si ise Bursa’daydı. Nüfusa kıyasla bonzai kullanımındaki ilk 10 il şöyle sıralanıyor: Kocaeli, Tekirdağ, Edirne, İzmir, Kırıkkale, Balıkesir, İstanbul, Bursa, Sakarya, Samsun…
   </p>
   <p>
    <img alt="" height="162" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai1.jpg">
     Böylesine ürkütücü bir tablo karşısında Halkların Demokratik Partisi (HDP) Grup Başkanvekili İdris Baluken, TBMM’ye, uyuşturucu kullanımının önlenmesi için araştırma önergesi verdi. Aynı zamanda bir hekim olan CHP Kocaeli Milletvekili Mehmet Hilal Kaplan, TBMM’de, kapsamlı bir basın toplantısı düzenleyerek bonzai kaynaklı ölüm yaşının 10’a kadar düştüğüne dikkat çekti. Türkiye Yeşilay Cemiyeti Başkanı İhsan Karaman ise yasal düzenlemelerin eksikliğinden ötürü gençleri büyük bir tehlikenin beklediğini açıkladı. Ama gelin görün ki TBMM’ye sunulan önerge, AKP’li milletvekillerinin oylarıyla reddedildi! Bu arada RTÜK, ilginç bir karara imza attı. ‘Bonzai kullanma yaşı çocuklara kadar düştü’ şeklinde haber yapan bazı televizyon kanallarına, binlerce TL’lik cezalar kesildi! Bonzai ölümlerinin artmasında, son dönemlerdeki polis tasfiyelerinin etkili olduğu tahmin ediliyor. Özellikle narkotik biriminde çalışan uzman polislerin yeri değiştirildiği için uyuşturucu tacirlerine gün doğdu.
    </img>
   </p>
   <p>
    <strong>
     Devlet, ölü sayısını tespit edemiyor!
    </strong>
   </p>
   <p>
    <img alt="" height="536" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai2.jpg"/>
    Türkiye’deki Denetimli Serbestlik Yasası yürürlüğe girdiği günden bu yana uyuşturucu ile mücadele konusunda istenen sonuçlara varılamıyor. Uyuşturucu tacirleri, bu yasaya istinaden kurbanlarına “Kullan, zaten bir suçu yok, hapse de girmezsin!” telkininde bulunuyor. Uyuşturucu müptelaları bir müddet sonra söz konusu yasadaki boşluklar sebebiyle bizzat madde satmaya başladı. Uyuşturucuyu bırakmaya odaklanmaktan ziyade, ‘Temiz idrar ver, ceza almaktan kurtul’ mantığıyla olaya yaklaşmakta gençler. Denetimli Serbestlik Yasası, polisin motivasyonunu da düşürdü. Yakalanan suçlular anında serbest bırakıldı zira.
   </p>
   <p>
    Bonzai ile mücadelede büyük bir acizlik yaşanıyor bugün. Şimdiye kadar kaç kişinin bonzai kullanımından ötürü hayatını kaybettiği dahi bilinmiyor. İsminin yazılmasını istemeyen adli tıp uzmanlarından alınan bilgilere göre, ölen şüphelinin toksikoloji testine bonzai taraması dâhil edilemiyor. Niye mi? Dâhil edilirse masraflar 3 ila 4 bin lira arasında artıyor da ondan! İşin bir başka vahim tarafı da şu: Dünya üzerindeki 400’ten fazla sentetik uyuşturucu maddesinin sadece iki tanesi Türkiye’deki otopsi raporlarında incelenebiliyor! Yani kişi eğer Türkiye’de tespit edilebilen iki madde dışında bir bonzai türevi kullanmışsa testler hiçbir işe yaramıyor.
   </p>
   <p>
    Peki, acaba Bonzai kaynaklı ölüm sayısı tahminen kaçtır? Son üç yıl için tahmin edilen rakam 200 civarında. Gerekli fiziki alt yapı olmadığından AMATEM’lerdeki uyuşturucu testleri de sağlıklı yapılamıyor. Sistemdeki aksaklıklar yüzünden bazı hastalar, Denetimli Serbestlik Yasası’ndan üst üste 6-7 kez yararlanabiliyor. Aynı zamanda da uyuşturucu kullanmayı sürdürüyor. Dolayısıyla çok sayıda mükerrer dosya birikiyor. Yeni hastalara en erken iki üç ay sonrası için randevu verilebiliyor.
   </p>
   <p>
    <img alt="" height="352" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai3.jpg"/>
   </p>
   <p>
    AMATEM’e kan ve idrar testi verip temiz raporu alabilmek için saatlerce kuyrukta bekleyen her kullanıcının farklı bir hikâyesi var. Sırada, kendisinden şüphelenen patronu için temiz kâğıdı alan da var, evleneceği kızın anne-babasına uyuşturucu kullanmadığını ispatlamak için bekleyen de.
   </p>
   <p>
    Şanlıurfalı M. Ç., uyuşturucu kullandığı için evinden kaçarak İstanbul’a, akrabalarının yanına gelmiş. Bir yıldır bonzai içiyor. M.Ç., bonzainin diğer uyuşturuculardan çok daha zararlı olduğunu tecrübeyle öğrenmiş. Bir yıl içinde neredeyse 20 kilo vermiş, vücudunda yaralar çıkmış. Bir gece, arkadaşlarıyla parkta bonzai içerken yakalanmış polise. Şu an tedavi olmasına rağmen bonzai kullanmaya devam ediyor. Mikail, sigara şeklinde sarılan bonzainin bir müddet sonra etkisini yitirdiğini bir başka teknikle uyuşturucuyu içtiklerini söylüyor. Kova diye tabir edilen (bonzaiyi bir pet şişe yardımı ile içiyorlar, nargile tesiri yapan kova düzeneği, çok daha çabuk ve kuvvetli bir tesir yapıyor) bir düzenekle bonzai içen M.Ç’nin iki arkadaşı ölmüş geçmişte.
   </p>
   <p>
    Uzman psikiyatristler ‘hastaların küfürlü konuşmaları ve şiddet tehlikesi’ gerekçesiyle AMATEM’ler de çalışmak istemiyor. Uzmanların çoğu da rotasyon usulüne göre çalışıyor. Daha net ifade edersek, her hafta yer değişiyorlar. Oysa uyuşturucu tedavisinde uzun süreli takipler ve terapiler çok mühim. Olumlu netice alınabilmesi biraz da gönüllülük esasına dayanmakta.
   </p>
   <p>
    <img alt="" height="139" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai33.jpg"/>
    Ayrıca, AMATEM’lerdeki uzman sayısı, -bilhassa Anadolu’dakilerdeki- çok yetersiz. Merkezlerde büyük yığılmalar oluyor. Bir uzman, bazı günler 100-150 hastaya bakıyor. Hal böyleyken testlerin ve terapi seanslarının standartlara uygun yapılması neredeyse imkânsızlaşıyor. Seanslar birkaç dakika ile geçiştiriliyor. Avrupa standartlarına göre uyuşturucu kullanan bir hasta haftalık en az 45 dakika grup terapisi almalı.
   </p>
   <p>
    Öyle ki, AMATEM’lerde çalışan bazı doktorlar, hastanın test sonucu olmaksızın, “Sen bonzai kullanmışsın” diyor. Hasta da çaresizce ‘Evet’ yanıtını veriyor! Uzmanların akşama dek yapabildiği imza atıp prosedürlerini yerine getirmekten ibaret çoğu zaman.
   </p>
   <p>
    Bonzai, daha çok varoş semtlerdeki gençler tarafından tercih ediliyor. Piyasaya girdiği ilk dönemler, 3 gramlık paketi 150 liradan satılıyordu. Tüketicisi çoğaldığı için fiyatlar 40-50 liralara düştü. Sigara gibi kolayca temin edilebiliyor artık. ‘Şehrin çeperleri’ diye tabir edilen yoksul semtlerdeki birkaç arkadaş günlük harçlıklarını birleştirerek rahatça bir paket edinebiliyor.
   </p>
   <p>
    Bonzai, Türkiye piyasasına sokulduğu günden beri esrara alternatif olarak pazarlanıyor. Ancak ikisi arasında dağlar kadar fark var. Bonzai, sentetik yani kimyasal bir uyuşturucu. Etkisi anlık. Kişiyi, ‘bad trip’ diye tanımlanan yoğun bir ölüm korkusuna sokuyor. Bu halden çıkamayan kişi ani kalp durması sonucunda ölebiliyor.
   </p>
   <p>
    Uzun süreli bonzai kullanımı, kişinin beyninde, kalp damarlarında ve akciğerlerinde ölümcül tahribatlara yol açıyor. Kullanıcılar, birden bire kilo kaybediyor, iştahları kapandığı için metabolizmaları altüst oluyor. Sürekli kullanımda kişiye biçilen (tahmini) azami ömür beş yıl. Hayatta Kal Derneği Başkanı Kardiyolog Doç.Dr. Mutlu Vural, bonzai kullanımıyla birlikte ani ölümlerin artığını söylüyor. Vural, konu hakkındaki önemli tespitlerini paylaşıyor bizimle:
    <img alt="" height="276" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai4.jpg"/>
    “Genç ölüm vakalarında gözle görülür bir artış yaşanıyor. Gençler, ani kalp durması ya da kalp krizi tanısıyla acillere getiriliyor. Daha geçtiğimiz hafta 19 yaşında bir genç, benim çalıştığım üniteye getirildi. Ana damarları yüzde 100 oranında tıkanmıştı. Ben ilk kez böyle bir olaya şahit oldum. Genç son yıllarda aşırı derecede bonzai kullanmaya başlamış.  Hastayı maalesef kurtaramadık. Bu ölümlerin birçoğu da basına yansımıyor. 50-60 yaşında görülen kalp hastalığı belirtileri, bonzai ile 20’li yaşlara düştü. Önlem alınmazsa önümüzdeki yıllarda genç ölüm vakalarında ürkütücü bir artış yaşanabilir.”
   </p>
   <p>
    Uyuşturucu tacirleri, yasalardaki boşluklardan faydalanmak için bonzainin içeriğini sürekli değiştiriyor.  Türkiye’de, henüz JWH sentetik cannabinoid maddesinin sadece birkaç çeşidi hakkında yasal bir düzenleme mevcut.
   </p>
   <p>
    Bu yüzden gümrük kapılarında çalışan narkotik uzmanları, her seferinde farklı sentetik karışımlar içeren bonzai paketleriyle karşılaşıyor. Son dönemlerde likit (sıvı) halde de sentetik uyuşturucu sokulmaya çalışılıyor. Sıvı hali, meyve sularının içine damlatılarak içiliyor. Bu şekilde kullanıldığında daha tehlikeli.
   </p>
   <p>
    Türkiye’ye sokulan cannabinoid, merdiven altı tesislerde bazı işlemlerden geçirildikten sonra bonzai haline getiriliyor. Şu an, başta İstanbul üzere diğer büyük şehirlerde çok sayıda bonzai hazırlanan kaçak laboratuvar var.
   </p>
   <p>
    Bonzai paketlerinin üzeri, yasal intibaını oluşturan çok sayıda ibareyle dolu. Gümrük memurları, posta idaresi, emniyet teşkilatı ve kargo şirketleri henüz yeterince konudan haberdar değil. Madde kolaylıkla transfer edilebiliyor. Anadolu’daki torbacılar, bonzaileri İstanbul’dan gelip alıyor. Yakalanmamak için, bonzai paketlerini vücutlarına bantlıyor.
   </p>
   <p>
    <img alt="" height="291" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai5.jpg"/>
   </p>
   <p>
    <strong>
     İtalya modeli örnek alınabilir
    </strong>
   </p>
   <p>
    Türkiye’de, hem devletin hem de sivil toplum kuruluşlarının uyuşturucu ile mücadele noktasında bir yol haritası yok. Ailelerin bilinçlendirilmesine yönelik yeterli çaba sarf edilmiyor. İstatistiklere göre küçük yaştan itibaren bilinçlendirilen çocuklarda bu maddeyle irtibat oranı yüzde 50 azalıyor.Uyuşturucu ile mücadelede, Avrupa ülkelerinin deneyimlerinden yeterince faydalanamıyor. Sosyo-ekonomik ve kültürel açıdan Türkiye’ye benzerlikler gösteren İtalya’nın yol haritası örnek alınabilir örneğin. Geçmişte Avrupa’nın en yüksek uyuşturucu kullanım oranına sahip ülkelerinden biriydi burası. Sicilya üzerinden yüklü miktarda uyuşturucu giriyordu ülkeye. Silah kaçakçılığıyla birlikte uyuşturucu, İtalyan mafyasının en büyük gelir kaynaklarındandı. 1960’ların sonunda kullanım birden bire tavan yapmıştı. 1968 kuşağıyla birlikte ortaya çıkan ve ‘Hippi’ diye adlandırılan genç nesil, ciddi esrar müptelasıydı. Daha sonra Eroin popülerleşti. 1980’lerde, eroin kullanımı korkunç boyutlara ulaştı. İtalya, her yeni güne, parklarda ölen gençlerin cesetleriyle uyanıyordu.
   </p>
   <p>
    <img alt="" height="213" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai6.jpg"/>
    İtalya, 1980’den itibaren her il ve ilçeye ‘SERT’ isimli rehabilitasyon merkezleri açtı. Eroin bağımlıları, ‘metadon’ tedavisinin yanında psikologlardan da büyük bir destek aldı. Uyuşturucu ile mücadelenin bir bölümü de özel sektöre, sivil toplum kuruluşları ve vakıflara bırakıldı. Özellikle Katolik vakıflar ve sosyalist bazı partiler tarafından kurulan büyük çiftliklerde gençlere uyuşturucu bıraktırma tedavileri uygulandı. İtalya’daki San Patrignano isimli merkez, madde bağımlılığının başarıyla tedavi edileceğini gösteren dünyadaki en iyi örneklerden biri olarak biliniyor. İtalya’nın değişik bölgelerinde, çiftlik tarzında dizayn edilmiş çok sayıda merkez bulunuyor. Büyük bir köyü andıran çiftlikte, bin 500 bağımlı aynı anda tedavi edilebiliyor. Merkezde, aralarında uzman psikologların da olduğu 200 çalışan her an hazır.
   </p>
   <p>
    <img alt="" height="176" src="http://web.archive.org/web/20141020195350im_/http://medya.aksiyon.com.tr/aksiyon/2014/07/28/bonsai7.jpg"/>
    Uyuşturucu bağımlıları, burada kaldıkları süre boyunca hiçbir ücret ödemiyor. Uyuşturucuyu bırakmak isteyen bir kişiye dört yılık bir tedavi uygulanıyor. Bu süre zarfında üç öğün yemek, barınma ve tedavi masrafları vakıf tarafından karşılanıyor. Gençler, çiftlikte kaldıkları süre boyunca çalışabiliyor, elde edilen kârdan pay da alabiliyor. Bu merkezlerde şu an ağırlıklı olarak kokain ve bonzai kullanan gençler tedavi ediliyor. Çiftlik şeklinde tasarlanan uyuşturucu bıraktırma köyleri Türkiye’ye adapte edilebilir. Özel teşebbüs, özellikle İstanbul ve çevresine bu çiftliklerden açıp gençlerin uyuşturucu bırakmasına vesile olabilir.
   </p>
   <p>
    <strong>
     Beyaz yakalılar da bonzai kurbanı
    </strong>
   </p>
   <p>
    Başbakan Tayyip Erdoğan, uyuşturucu konusuna, ‘güvenlikçi’ bir pencereden bakıyor. Son açıklamasından bir pasaj: “Tüm zararlı maddelerle olduğu gibi uyuşturucuyla da etkin mücadelemizi sürdüreceğiz. Çıkardığımız son yargı yasasında buradaki cezai yaptırımlar çok yüksek seviyelere getirildi. Artık bu konuda satan da içen de hepsi bedelini ağır ödeyecek.” Başbakanın bu açıklaması, devletten daha fazla ilgi alaka bekleyen aileleri üzdü. Bir AMATEM uzmanı konuyla ilgili şunları söylüyor: “Devlet, hep uyuşturucuyu bıraktırmaya yönelik bir tutum içinde ancak önemli olan gençleri uyuşturucudan uzak tutmak. Saha çalışması yapılmıyor. Uyuşturucuyu önlemeye yönelik yatırımlar, bıraktırmaya yönelik harcamalardan 10-18 kat daha azdır. Devletin buna yönelmesi şart.”
   </p>
   <p>
    Bonzai, sadece varoşlardaki gençleri hedef almıyor. Beyaz yakalı diye tabir edilen iş dünyası çalışanları da bu uyuşturucunun kurbanı. Hikâyesini dinlediğimiz A.Ş. isimli genç, bir bankanın genel merkezinde üst düzey bir pozisyonda çalışıyor. Bir senedir bonzai kullandığını söylüyor. Haftada bir gün, arkadaşlarıyla buluşuyormuş. Kısa bir süre önce, polis, bonzai içtikleri evi basmış ve denetimli serbestlik kapsamında AMATEM’e yönlendirmiş onları. Ayın belli dönemlerinde AMATEM’e gidip kan ve idrar örneği vermesi gerekiyor. Ama her seferinde iş yerinden izin almak için yeni bir bahaneye ihtiyacı var. Bonzai kullandığı anlaşılmasın diye cebinde sürekli göz damlası ile geziyor. (Bonzai kullananların gözleri deyim yerindeyse kan çanağına dönüyor.) A.Ş. bonzaiyi bırakmak için gerekli motivasyonu kendisinde görmüyor: “AMATEM’lerde kan ve idrar örneği vermek için saatlerce beklediğimiz oluyor. İstemin daha insani olması gerekiyor. Sırada beklerken birilerinin beni tanımasından çok korkuyorum çünkü işyerimdekiler durumu öğrenirse kapı önüne koyulabilirim.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39122-genc-olum-bonsai.html), [web.archive.org (arşiv bağlantısı)](http://web.archive.org/web/20141020195350/http://aksiyon.com.tr:80/aksiyon/haber-39122-genc-olum-bonsai.html)
