# Anadolu'nun çocukları yetim kaldı

*Bünyamin Köseli 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   Çevik Kuvvet’in bahçesindeki gazino, okuma salonuna çevrilmişti. Doğu ve Güneydoğu’dan göçüp Mersin’e gelen gençlere burada eğitim veriliyordu. PKK’nın baskısı karşısında tutunacakları tek daldı. Sonra ne mi oldu?
  </p>
 </blockquote>
 <p>
  17 Aralık yolsuzluk ve rüşvet operasyonu sonrasındaki tasfiyeler, sosyal hayatı allak bullak etmeye devam ediyor. Hiç kuşkusuz en olumsuz etkilenen kesimlerden biri de Mersin’deki yoksul gençlerin eğitim hayatı.
 </p>
 <p>
  Mersin Emniyet Müdürlüğü, 2011 yılında, Doğu ve Güneydoğu Anadolu’dan şehre göç eden ailelerin çocukları için ücretsiz okuma salonu açmıştı. Çevik Kuvvet’in bahçesinde, müdürlerin gazino olarak kullandıkları bina, okuma salonuna çevrildi. Burada, 5 polis, haftanın her günü, bütün branş derslerinde 400 gence eğitim veriyordu. Ancak 17 Aralık sonrasında okuma salonu kapandı. Dershaneye gidecek parası olmayan doğulu gençler ise ortada kaldı.
 </p>
 <p>
  Okuma salonu, tekrar emniyet amirlerine tahsis edilerek gazinoya çevrildi. Okuma salonunda eğitim gören gençleri en çok üzen ise Emniyet Müdürü Anadolu Atayün’ün önce açığa alınması ardından geçtiğimiz hafta gözaltına alınması oldu. Çünkü okuma salonu projesiyle bizzat ilgilenen ve gençlerin hemen her sorununa koşan kişi Atayün’dü.
 </p>
 <p>
  Mesaisinden arta kalan tüm zamanı yoksul gençlere adayan Anadolu Atayün, onlara âdeta ikinci bir ‘baba’ olmuştu. İş adamlarından burslar buluyor, dershane ve servis ücretlerini bile ödüyordu. Gençlerin sağlık sorunları ile yakından ilgileniyordu. Son yaptığı fedakârlık, mesai arkadaşlarının gözlerini yaşartmıştı. Atayün, görevden alındıktan sonra maddi sıkıntılar yaşadı. Öğrencilerin servis parası birikmişti. Bazı işadamları söz vermelerine rağmen servis paralarını ödememişti. Anadolu Atayün, sessiz sedasız gidip arabasını sattı ve öğrencilerin servis ücretlerini ödedi.
 </p>
 <p>
  Mersin’in varoşlarında polise nefretle bakan, taş ve molotofkokteyli atan gençler, Atayün’ün şahsında devletle birer birer barışmaya başlamıştı. Anadolu Atayün, sadece eğitim meseleleri ile ilgilenmiyordu. Akşamları da gençleri evlerinde ziyaret ediyordu. Hem bu gençlerle bağları güçlendirmeye çalışıyor hem de aileleri ile görüşerek diyaloğun kalıcı olmasına çalışıyordu.
 </p>
 <p>
  Mersin’e gittiğimiz bir gün Atayün’le birlikte bir aile ziyaretine katılma fırsatını bulmuştuk. Yoksullukla boğuşan aile, saatler öncesinden hazırlıklara başlamış, evde neleri varsa sofraya koymuştu. Evin 16 yaşındaki en küçük kızı B.K. defalarca PKK’ya katılmayı düşünmüştü. Sonra bir mahalle arkadaşı sayesinde Atayün ile tanışmıştı. Akabinde polise karşı önyargısı azalmıştı. Ailesiyle problem yaşadığında bile soluğu Atayün’ün yanında almıştı. Haftalarca Atayün ailesinin evinde misafir olarak kalmış, evin kızları ile neredeyse kardeş olmuştu. Ziyarette bir ara yanıma sokulup fısıldamıştı: “Bunca yaptıklarından sonra ben onun hakkını nasıl öderim?”
 </p>
 <p>
  Anadolu Atayün’ün şahsında devletle barışan bir başka isim 17 yaşındaki Ü.B. Ailesinin maddi durumu onu dershaneye gönderecek kadar iyi değildi. Diğer arkadaşları gibi okuma salonunu bir kurtuluş reçetesi olarak görüyordu. Ancak 17 Aralık sonrasında kapanan okuma salonuyla birlikte ortada kaldı. Ü.B. şu an yaşadıkları zorluğu şöyle anlatıyor: “Okuma salonu kapanınca 400 öğrenci ortada kaldık. Burası bizim için son fırsattı. 400 arkadaşın içinden sadece birkaç tanesi kendi imkânlarıyla okuma gücüne sahip. Şimdi bizi Çevik Kuvvet’in kapısından içeri bile almıyorlar. Bize ders veren polislerin hepsi sürüldü. Okuma salonunun en küçük ihtiyacı ile Anadolu Müdür ilgileniyordu. Hepimiz öksüz kaldık.”
 </p>
</div>


Kaynak: [www.aksiyon.com.tr](http://www.aksiyon.com.tr/toplum/anadolunun-cocuklari-yetim-kaldi_551011), [web.archive.org (arşiv bağlantısı)](http://web.archive.org/web/20151214162453/http://www.aksiyon.com.tr/toplum/anadolunun-cocuklari-yetim-kaldi_551011)
