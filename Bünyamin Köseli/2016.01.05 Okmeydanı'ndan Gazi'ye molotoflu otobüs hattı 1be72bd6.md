# Okmeydanı'ndan Gazi'ye molotoflu otobüs hattı

*Bünyamin Köseli 2016.01.05*

<div class="pNewsDetailMainContent ctx_content" itemprop="articleBody">
 <p>
  Kısa bir süre önce Okmeydanı’nda iki halk otobüsü yakıldı. Arkaik bir devrimci şiddet örneği olmaktan öteye gitmeyen bu eylem tarzı, Her sabah emekçileri işe taşıyan otobüslerİ hedef alıyor.
 </p>
 <p>
  İstanbul’da yeni bir güne merhaba diyor varoşlar… Kış güneşinin parlak ışıkları, ayaz karşısında kifayetsiz. Hava soğuk mu soğuk. Okmeydanı’nda oturan ve çoğu emekçi olan işçiler, uyanıp hızlıca kahvaltısını yapmakla meşgul. Kahvaltı sonrasındaki ilk istikamet, en yakın otobüs durağı. Telaşlı adımlar, mesaiye geç kalmamak, ustabaşından azar işitmemek için… Fatih’teki bir tekstil atölyesinde çalışan genç bir kız, daha birkaç gün önce yakılan ve külleri tazeliğini koruyan iki halk otobüsünün yanından meraklı gözlerle geçiyor. Belki de içinden şöyle mırıldanıyor: “Kim bilir, işe gitmek için kaç defa kullandım bu otobüsleri!” Kim bilir…
 </p>
 <p>
  Varoşlar için halk otobüsleri, teknolojik bir mekanizma olmaktan çok öte bir anlam ifade eder. Bir zorunluluk hâlidir onlar için. Özel araçları yoktur çoğunun. Taksi parası ise bir asgari ücretli için lüksün de lüksüdür. Geriye tek bir seçenek kalır hâliyle. Halk otobüsleri, varoşlarda süren düşük yoğunluklu iç çatışmaların da habercisidir kimi zaman. Ajanslara düşen, “Otobüsler molotoflu saldırıya uğradı.” şeklindeki haberler, varoşlarda ters giden bir durumun ilk göstergesi, işaret fişeğidir. Eğer sol literatürle söyleyecek olursak, devlete duyulan kinin yansımasıdır, dışa vurumudur, otobüslere düzenlenen devrimci şiddet eylemleri… Fiziksel olarak diğer otobüslerden farkı yoktur 49G’nin, 54Ç’nin, M1’lerin, 49G ve B’lerin… Ancak bu hatta çalışan otobüsler ruhen yorgundur. Camları kırıktır, kimi zaman yakılıp kül edilirler. Hatta kimileri de hayatının baharındaki Serap Eser gibilere mezar olur (İddialara göre Serap Eser, KCK’nın içerisindeki muhbirlerin otobüsü yakması sonucunda öldürülmüştü).
 </p>
 <p>
  <img alt="" src="http://web.archive.org/web/20160115225607im_/http://medya.aksiyon.com.tr//aksiyon/2016/01/05/574179.jpg "/>
 </p>
 <p>
  Varoş otobüsleri, koltuklarının arkasındaki sloganlarla tanınır çoğu zaman. Aslında bu sloganlar, o otobüslerin rumuzudur. Bir türlü üzerlerinden atamadıkları, silemedikleri rumuzu… Otobüs duraklarından itibaren başlamıştır aslında sloganlar: “Gazi Cephedir”, “Mahir, Hüseyin, Ulaş, kurtuluşa kadar savaş”, “Kurtuluş kavgada, zafer cephede”… Buna benzer sloganlar koltukların arkasına sıra sıra dizilidir.
 </p>
 <p>
  Otobüsler yorgun olur da şoförleri olmaz mı? Okmeydanı, Gazi ve 1 Mayıs’taki karakollar, bir haber geçer Poligon Garajı’ndaki hareket amirliğine: “Burada çatışma var, otobüslerin girmesi yasak!” Hareket amirliği, uydu sistemi vasıtasıyla şoförlerin önündeki küçük ekrana yasağı bildirir. İşte şoförler için yorgunluk bu saatten sonra başlar. Gazi’nin son durağına gitmek için yola çıkan otobüs, mahallenin girişinde yolcuları indirmek zorunda kalır. Bir arbede çıkar önce. Yolcular söylenmeye başlar: “Neden daha önce söylemediniz kardeşim!”
 </p>
 <p>
  15 yıldır otobüs şoförlüğü yapan Halit D. susar, bir şey diyemez. Sadece şunu söyleyebilir: “Emir bu şekilde. Eğer içeri girersek otobüsü yakarlar.” Daha sonra şoför Halit, hangi hatta çalıştığını belirten panonun ışıklarını kapatarak evinin yolunu tutar. Tabii eğer şanslıysa gidebilir evine. Çünkü zaman zaman sinirlenen bazı yolcular otobüsün camlarını kırar…
 </p>
 <p>
  <img alt="" src="http://web.archive.org/web/20160115225607im_/http://medya.aksiyon.com.tr//aksiyon/2016/01/05/574180.jpg "/>
 </p>
 <p>
  Gazi’ye gitmek için otobüs beklediğimiz durakta Doğan Genç isimli bir öğrenci de vardı. Yurtdışında okuyordu Doğan. Arkadaşlarını görmek için Gazi’ye gidecekti. Türkiye’ye tatil için gelmişti kısa bir süre önce. Kuzey Avrupa ülkelerinden birinde eğitim gören Doğan, ülkeye adım atar atmaz yaşadığı kaosu otobüs örneği üzerinden anlatıyordu: “Yarım saattir Gazi otobüsü bekliyorum fakat bir türlü gelmedi. Sonra öğrendim ki olaylar yüzünden hat iptal edilmiş. Şimdi Gazi’ye gitmek için önce Yeşilpınar’a gitmeyi deneyeceğim, sonrasında ise taksiye binip Gazi’ye…” Bir otobüs hattı bile, ülkede yaşanan kaosu göstermesi bakımından çoğu zaman bir örnek teşkil edebilir. Hele de bu hat, sürekli saldırılara uğruyor ve mutsuz insanları taşıyorsa...
 </p>
 <p>
  <img alt="" src="http://web.archive.org/web/20160115225607im_/http://medya.aksiyon.com.tr//aksiyon/2016/01/05/574181.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/okmeydanindan-gaziye-molotoflu-otobus-hatti_553459), [web.archive.org (arşiv bağlantısı)](http://web.archive.org/web/20160115225607/http://www.aksiyon.com.tr:80/dosyalar/okmeydanindan-gaziye-molotoflu-otobus-hatti_553459)
