# Mafyanın dönüşü

*Bünyamin Köseli 2015.01.19*

<div class="pNewsDetailMainContent" itemprop="articleBody">
 <p>
  İstanbul ve Hollanda’da arkası arkasına işlenen dört mafyatik cinayet, son günlerde sıkça dillendirilen bir retoriği tekrar akıllara getirdi: “Türkiye, 90’lara geri mi dönüyor?” 90’lar üzerinden kurulan bu ilişki, 2014 yılının da bir bakıma özeti. Ülke, 90’larda mafya-siyaset-derin yapılar üçgeninde on yıllık bir cinnet dönemine girmişti. Hastalıklı devlet yapısı, onlarca önemli simanın suikasta kurban gitmesini önlemedi, önleyemedi. Günümüzde hâlâ binlerce faili meçhul cinayet, devletin ‘kirli tarihinde’ öylece duruyor. Sivas, Başbağlar ve 33 Er Olayı gibi toplu katliamlar da cabası…
 </p>
 <p>
  AKP’yi iktidara taşıyan, bir bakıma, bu cinnet döneminden kurtulmak için halkın gösterdiği refleksti. Türkiye, çetelerden, mafyatik birtakım ilişkilerden ve siyasete endeksli kırılgan ekonomik düzenden bunalmış, AKP’yi bir ‘kurtuluş reçetesi’ olarak görmüştü. İktidara geldikten sonra AKP, en çok da eski devlet alışkanlıklarına muhalefet ederek siyaset yaptı. 3Y olarak ifade edilen ‘yolsuzluk, yoksulluk ve yasaklar’a karşı savaş açmıştı. 11 yıl boyunca başbakanlık görevini üstlenen Recep Tayyip Erdoğan ve kabinedeki diğer hükümet üyeleri neredeyse her miting meydanında, ‘eski devleti’ ayakları altına aldıklarını dile getirmiş, halktan oy istemişti. Temmuz 2009’da dönemin başbakanı Erdoğan, memleketi Rize’de bir dizi açılışa katılmış, konuşmasında 90’lı yıllara göndermeler yapmıştı: “Çeteler, mafyalar bizim dönemimizde olması gereken yere gittiler. Bu ülkede birileri Ergenekon’un avukatlığına soyunurken biz milletimizin avukatlığına soyunduk.’’ Aynı tarihlerde benzer bir açıklama Başbakan Yardımcısı Bülent Arınç’tan gelmişti: “Mafyayı çökerttik, çeteleri bitirdik, Ergenekon’u tepeledik. AK Parti bunu yapıyor. 4 defa darbe teşebbüsü, 5 defa suikast..”
 </p>
 <p>
  2015’in ilk günleri itibarıyla gelinen son noktada, Türkiye, 3Y ile mücadeleyi çoktan rafa kaldırdı. 17 Aralık 2013 rüşvet ve yolsuzluk operasyonu sonrasında devletin kimyası ile oynandı, tarifi pek mümkün olmayan güvenlik zafiyeti ortaya çıktı. Bugün, ortaya çıkan bu zafiyeti hemen her alanda görmek mümkün. Güneydoğu’da, Kobani olayları ile baş gösteren faili meçhul cinayetler, mafyatik hesaplaşmalar, HÜDA-PAR ile PKK arasında yaşanan çatışmalar, her yıl katlanarak artan insan kaçakçılığı, uyuşturucu kullanımındaki korkunç artış, altın ve döviz kaçakçılığından kaynaklanan kayıt dışı ekonomi…
 </p>
 <p>
  PKK, her geçen gün Güneydoğu’da hâkimiyetini artırıyor. Güvenlik zafiyeti, büyük şehirlerde de her an kendini gösteriyor. Gezi Parkı olayları sonrasında, büyük şehirlerin varoşları patlamaya hazır bir bomba hâline geldi. Hemen her gün sol örgütler polisle çatışıyor. Sol örgütlerin PKK ve diğer bazı gruplarla yaşadığı alan mücadelesi tehlikeli gidişatın bir başka boyutu. Böyle bir atmosferde, DHKP-C (Devrimci Halk Kurtuluş Partisi-Cephesi) yeniden bir eylemlilik sürecine girdi. Dolmabahçe Sarayı önünde Fırat Özçelik isimli bir militan eylem düzenledi. Ardından Elif Sultan Kalsen isimli bir örgüt üyesinin Sultanahmet’te bir karakola canlı bomba saldırısı düzenlediği iddia edildi. Ancak daha sonra anlaşıldı ki kadın eylemci Elif Sultan değil, Rus uyruklu Diana Ramazova’ydı. Eylem sonrasında, İstanbul Emniyet Müdürlüğü’nde âdeta bir skandallar manzumesi yaşandı. Bir polisi şehit eden Ramazova’nın hangi örgüt ile bağlantılı olduğu bugün bile tam olarak açıklanmış değil. Eylemcinin IŞID ile bağlantılı olduğu sanılıyor. Bunun yanında, son iki haftada, Bursa, Mersin, İstanbul Pendik ve Ankara’da, uzun namlulu silahlarla cinayetler işlendi, kuyumcu dükkânları soyuldu. Cizre’de yaşanan çatışmalarda ise son iki haftada 11 kişi hayatını kaybetti.
 </p>
 <p>
  Bu dosyanın şekillenmesini sağlayan ana unsurlardan biri, mafyatik cinayetlerin tekrar gündeme gelmesiydi. Çok kısa bir süre önce, uyuşturucu dünyasının önemli isimlerinden ‘Kimyasal Ali’ lakaplı Ali Ekber Akgün, İstanbul İstinye’de, lüks marka arabasında, gündüz gözüyle infaz edildi. Aradan sadece saatler geçmişti. Bu kez adres Nişantaşı’ydı. Yeraltı dünyasının önemli isimlerinden Vedat Şahin, kurşun yağmuruna tutularak öldürüldü. Şahin’in cenazesine çelenk gönderen isimler, hayli dikkat çekiciydi: Sedat Peker, Sami Hoştan, Menderes Kutlu, Ahmet Kabadayı, İrfan Kabadayı, Mustafa Arzar…
 </p>
 <p>
  Polis, baştan bu yana, İstanbul’da işlenen iki cinayet arasında bir bağlantı olduğu, uyuşturucu mafyasının bir iç hesaplaşma yoluna gittiği şüphesi üzerinde durdu. Fakat iki cinayet arasında hâlâ somut bir ilişki kurulabilmiş değil. Sadece birtakım iddialar var. Bu iddiaların en çarpıcısı şu: Ali Ekber Akgün, Hollanda’da Türk uyuşturucu mafyalarını 5 milyon Euro civarında dolandırdıktan sonra, önce Dubai’ye, ardından da Türkiye’ye kaçtı. Burada, mafya babası Vedat Şahin’den kendisini korumasını talep etti. Bu koruma talebinden, Vedat Şahin’in abisi Sedat Şahin’in haberi yoktu. İstanbul polisi, Ali Ekber Akgün cinayetinin arkasında Sedat Şahin grubunun olduğu ihtimali üzerinde duruyor. Bir diğer ihtimal ise cinayetin arkasında Sarallar grubunun olduğu. Ali Ekber Akgün’ün Hollanda’dan getirdiği 5 milyon Euro, iddialara göre çatışmaların ana nedeni. Polis, Sarallar ve Sedat Şahin grubu arasında yıllardır yaşanan husumetin de cinayetler üzerinde etkisi olabileceği şüphesini araştırıyor.
 </p>
 <p>
  Polis, iki grup arasında yaşandığı iddia edilen husumetin kanlı bir suikasta dönüşmesindeki bir başka ihtimali de göz ardı etmiyor: Geçen haftalarda Saralların lideri Burhanettin Saral’ın yakın adamlarından biri, Küçükçekmece’de silahla vurularak öldürüldü. Sarallar, bu cinayeti, Sedat Şahin’in kardeşi Vedat Şahin’in işlediğini düşünüyordu. Dolayısıyla Vedat Şahin öldürülerek bu olayın intikamı alınmış oldu.
 </p>
 <p>
  Aynı günlerde Hollanda bağlantılı uyuşturucu hesaplaşması olarak düşünülen bir cinayet daha işlendi. Torbacıların baronu olarak bilinen Mehmet Paksoy, Sultangazi’deki ormanlık alanda, tek kurşunla vurularak öldürüldü.
 </p>
 <p>
  İstanbul polisi, son infazlarla birlikte yakın dönemde işlenen uyuşturucu cinayetlerini de masaya yatırdı. Vedat Şahin ve Ali Ekber Akgün cinayetlerinin, Eylül 2014’te gerçekleştirilen İranlı uyuşturucu kaçakçısı Zindaşti saldırısıyla bağlantılı olup olmadığı da inceleniyor.
 </p>
 <p>
  Artan mafyatik cinayetlerden hareketle, AKP hükümetinin, “Bitirdik, tarihin karanlık sayfalarına gömdük.” dediği yeraltı dünyasının geçmişini araştırdık. Günümüzde, uyuşturucudan insan ve altın kaçakçılığına kadar mafyanın etkinlik alanlarını inceledik.
 </p>
 <p>
  Aslında mafya, bu topraklarda hiçbir zaman bitmedi. Mafya ve çeteleri ‘bitirdiğini’ iddia etmek tam bir yanılsamadan ibaret. Bugün, gelinen noktada, organize suçlarda çok büyük bir artış yaşanıyor. 17 Aralık sonrasında, organize suçlarla mücadele eden deneyimli bir kadro, Türkiye’nin her yerinde ciddi bir kıyıma uğratıldı. Emniyet Genel Müdürlüğü Kaçakçılık ve Organize Suçlarla Mücadele Dairesi’nce hazırlanan resmî raporlar, durumun ne derece vahim hâle geldiğini özetliyor. Son yıllarda, Türkiye başta olmak üzere pek çok ülkede faaliyet gösteren 34 organize suç örgütünün 22’sinde görev alan kişilerin, cezaevlerinden tahliye olarak yeniden toplum içinde aynı işlere bulaştığı tespit edildi. Bunun en çarpıcı örneği İstanbul’da öldürülen Vedat Şahin’di. Şahin, Nisan 2014’te hapisten çıktı. Mafya dünyasında tekrar söz sahibi olmak istiyordu fakat öldürüldü. Güvenlik birimleri, önümüzdeki dönemlerde, eğer önlem alınmazsa mafyatik cinayetlerin daha da artacağını ifade ediyor. Küreselleşmenin getirdiği teknolojik altyapılarla kendilerini sürekli yenileyen suç örgütlerinin takibini zorlaştıran en önemli süreç, 17 Aralık sonrasında yaşandı. Şu an, eski ekiplerin yaşadıklarından dolayı suç örgütleri hakkında adli dinleme yapılamıyor. Mevcut durumda, adli dinleme yetkisi verebilecek savcı ve yargıç bulmak neredeyse imkânsız!
 </p>
 <p>
  <img alt="" src="http://web.archive.org/web/20150629020518im_/http://medya.aksiyon.com.tr//aksiyon/2015/01/20/552444.jpg "/>
 </p>
 <p>
  <strong>
   TÜRKİYE’NİN ‘BABALAR’ TARİHİ!
  </strong>
 </p>
 <p>
  Terör, uyuşturucu ve silah, birbirinden asla ayrı düşünülemez. Bir ülkede, illegal bir örgüt yapılanması varsa silah bulmak için finansmana ihtiyacı var demektir. Bu finansman ihtiyacı ise en kolay şekilde uyuşturucudan sağlanır. Hele de söz konusu coğrafya Ortadoğu’ysa! Türkiye, son yarım asırdır, Asya üzerinden Avrupa’ya giden uyuşturucu trafiğinde en önemli transit ülke olma özelliğine sahip. Ortadoğu’daki uyuşturucu sevkiyatını, 1970’lerin sonuna kadar, İran ve Sovyet Rusya engelleme çabası içerisinde oldu. 70’lerin sonunda, Muhammed Rıza Pehlevi’nin devrilmesi, Sovyetler’in Afganistan işgali, bölgedeki dengeleri altüst etti. Sovyet işgali sonrasında Afganistan’daki yerel gruplar, silah ihtiyacını karşılamak için uyuşturucu işine yöneldi. Aynı tarihlerde, Türkiye’de, 30 yıldan fazla sürecek bir savaşın hazırlıkları yapılıyordu. 1978’de kurulan PKK, 12 Eylül 1980 darbesinden dört yıl sonra silahlı eylemlerine başladı. Örgüt, gerekli silah ve erzak ihtiyacını karşılamak için uyuşturucu işine yöneldi.
 </p>
 <p>
  İran üzerinden Türkiye’ye sokulan uyuşturucudan komisyon alınıyordu. Hâl böyle olunca, bölgede, PKK’ya yakın bazı mafyatik gruplar oluşmaya başladı. PKK’nın kontrolünde geçişi sağlanan uyuşturucu, yine örgüte yakın ‘işadamı’ görünümündeki kişiler tarafından Avrupa’ya taşınıyordu. İlerleyen yıllarda, Kürt kimlikleriyle ön plana çıkan ve uyuşturucu işine yön veren Behçet Cantürk, Hüseyin Baybaşin isimleri yeraltı dünyasında ön plana çıktı. Sadece PKK değildi uyuşturucu geçişinden nemalanan. TKP/ML TİKKO’nun içerisindeki bir grup, sırf, uyuşturucu işine girildiği için örgütten ayrılma kararı aldı. Örgüt, bu yüzden şu an Partizanlar (ana gövde) ve MKP (Maoist Komünist Partisi) olmak üzere iki farklı grup olarak yollarına devam ediyor.
 </p>
 <p>
  Türkiye’de, 12 Mart 1971 Muhtırası öncesinde, ‘kabadayı kültürü’ hâkimdi. Kabadayılar, genelde kumarhane işletir, esnaflardan haraç toplardı. Kabadayıların devlete olan bakış açısı da pozitifti. Bir tane polis, kabadayıyı gidip mekânından alıp karakola getirebiliyor, sorgulayabiliyordu. Dündar Kılıç, Abuzer Uğurlu ve Behçet Cantürk ilk dönemlerinde kabadayı kültürleri daha ağır basan mafya babalarıydı.
 </p>
 <p>
  12 Mart sonrasında bir kırılma yaşandı. Kabadayılar, uyuşturucu ve silah kaçakçılığına yöneldi, yönlendirildi. Kabadayı kültürü, ‘mafyoz’ bir yapı hâline gelmeye başladı. İddialara göre, kabadayıları uyuşturucu ve silah kaçakçılığına yönlendiren, onları bu alana angaje eden devletin bazı güvenlik birimleriydi. İltisaklı bazı silah kaçakçıları, devletin sol ve sağ örgütleri izlemesinde büyük bir boşluğu dolduruyordu! Devlet, bu sayede kimlerin silah aldığını anında öğreniyordu. Devletin bazı birimlerinde alınan ‘kabadayıların uyuşturucu ve silah işine yönlendirilmesi’ kararında konjonktürün de büyük bir etkisi vardı. Plan çok basitti; kabadayıların silahlı gücü ile kaçakçıların ekonomik gücü birleştirilecekti. Haşhaş ekiminin ABD tarafından kısıtlanmak istenmesi, hatta Türkiye’nin açık açık tehdit edilmesi, yaşanan ekonomik krizler, devletin bazı uyuşturucu kaçakçılarının önünü açmasına neden oldu. Bu manada, Behçet Cantürk’ün, yakalandığında üzerinden çıkan telefon rehberindeki 320 numara önemli ipuçları taşıyor. Cantürk’ün rehberinden önemli isimler çıkmış, siyaset ve güvenlik bürokrasisindeki bağlantıları deşifre olmuştu.
 </p>
 <p>
  <img alt="" src="http://web.archive.org/web/20150629020518im_/http://medya.aksiyon.com.tr//aksiyon/2015/01/20/552446.jpg "/>
 </p>
 <p>
  Tarihsel süreç içerisinde, mafyatik Kürt gruplarına karşı Karadenizliler de ayrı bir blok oluşturdu. Daha çok Bulgaristan üzerinden gerçekleştirilen silah, sigara, uyuşturucu ve elektronik eşya kaçakçılığında uzmanlaşan Karadeniz mafyası içerisinde Oflu İsmail (İsmail Hacısüleymanoğlu) ve Dündar Kılıç önemli iki isimdi. 12 Eylül darbesinin ardından kaçakçılık kısa bir süreliğine sekteye uğradı. İsviçre ve Almanya’ya kaçan yeraltı dünyasının önemli isimleri, kendilerini çarçabuk toparladı, iş takiplerini Avrupa’dan yapmaya başladı. 1984’e gelindiğinde, devlet, sağ ve sol terörün uyuşturucudan beslendiğini ve bu konuda acil bir eylem planına ihtiyaç olduğunu tespit etti. İlki, 12 Mart 1971 Muhtırası sonrasında gerçekleştirilen ‘Babalar Operasyonu’nun ikincisi için düğmeye basıldı. Operasyonu, dönemin MİT Kontrterör Dairesi Başkanı Mehmet Eymür yönetiyordu. Kaçakçılık Daire Başkanlığı ile koordineli yürütülen operasyon sonrasında Karadeniz mafyasına önemli bir darbe vuruldu. Dündar Kılıç başta olmak üzere Hüseyin Cevahir, Hüseyin Gencer, Fahrettin Aslan, Oflu İsmail, Haşim Öztanık ve Bayrak Süleymanoğlu gözaltına alındı. Gözaltına alınan isimler arasında kumarhane işleten kabadayılar da vardı. O dönemde kara para, kumarhaneler üzerinden aklanıyordu. İşin garip tarafı, kumarhane işleten mafya babalarına operasyon düzenleyen Eymür, bugün, yurtdışında, eski kumarhaneci Sudi Özkan’ın şirketinde yöneticilik yapıyor!
 </p>
 <p>
  Karadenizli kabadayılara yönelik düzenlenen 1984 operasyonu sonrasında, Kürt mafyası bir adım öne çıktı. Bugün, özellikle insan kaçakçılığı alanında Karadenizli ve Güneydoğulu çetelerin rekabeti devam ediyor. İnsan kaçakçılığı noktasında Türkiye’nin karnesi çok kötü.
 </p>
 <p>
  17 Aralık 2013 rüşvet ve yolsuzluk operasyonu sonrasında gerçekleştirilen polis tasfiyeleri, hayal tacirlerinin ekmeğine yağ sürdü. Geçen yıl Ege ve Akdeniz’de ölen mülteci sayısında gözle görülür bir artış yaşandı. Birleşmiş Milletler Mülteciler Yüksek Komiserliği (UNHCR), 2014’te 3 bin 419 kişinin Avrupa’ya yasadışı yollarla geçmek isterken hayatını kaybettiğini bildirdi. Hayal tacirleri, mafyayla koordineli şekilde çalışıyor. Kaçakçılar, mafyadan güvenlik ve koruma desteği alıyor, karşılığında da haraç ödüyor. Bu konuda en ön plana çıkan iki isim Alaattin Çakıcı ve Sedat Şahin. Şu an kaçakçılık piyasasına bu iki isim yön veriyor. Kendileri ile görüştüğümüz bazı insan kaçakçıları, kendi vicdanlarında birtakım ‘meşru’ gerekçeler oluşturmuş. 15 yıldır hayal tacirliği yapan K.Y, şunları söylüyor: “Hiçbir dönem bu kadar rahat olmadık. Artık bize mafya dendiği zaman alınıyoruz. Çünkü devletin bazı uygulamaları bizim yaptıklarımızdan hiç de farklı değil!”
 </p>
 <p>
  <strong>
   MİT’TEN İLGİNÇ TALİMAT
  </strong>
 </p>
 <p>
  3 Kasım 1996’da Susurluk’ta meydana gelen bir trafik kazası, Türkiye’nin gündemini yıllarca meşgul edecekti. Polis-mafya-siyaset üçgenindeki kirli ilişkileri gözler önüne seren bu kaza sonrasında devlet, çetevari yapıları daha fazla taşıyamayacağını anladı. Emniyet teşkilatı, kadro ve eğitim noktasında yeniden yapılanma sürecine girdi. Bazı yasal düzenlemelere imza atıldı. 4422 sayılı Çıkar Amaçlı Suç Örgütleriyle Mücadele Kanunu, teşkilatın elini güçlendirdi. Bu kanunla birlikte, suç daha işlenmeden tedbir alma yoluna gidildi. Özellikle telefon dinleme, soruşturmacı kullanma, kamera ile takip ve bunları delil olarak kullanma gibi tedbirler getirildi. Bunun akabinde, Ankara KOM Dairesi (Kaçakçılık ve Organize Suçlarla Mücadele Daire Başkanlığı) içerisinde Türkiye Uluslararası Uyuşturucu ve Organize Suçlarla Mücadele Akademisi (TADOC) kuruldu. Narkotik biriminde çalışan büro amirlerine burada eğitimler verildi.
 </p>
 <p>
  Susurluk sonrasında başlayan süreçte emniyetin operasyon kapasitesi artmış, teşkilatta çalışanlara ciddi bir özgüven gelmişti. İşkence ithamlarına maruz kalınmadan, delil kapasitesi son derece yüksek operasyonlara imza atılıyordu. Hâl böyle olunca, toplumun emniyet teşkilatına bakış açısı da değişmeye başladı. Bugün, AKP tarafından bir ‘kumpas’ olarak nitelendirilen Ergenekon operasyonlarına işte böylesine bir birikim ve toplumsal destek ile girişilmişti.
 </p>
 <p>
  Susurluk sonrasında başlayan yeni süreçte, 2000’lerin başından itibaren Sedat Peker, Vedat-Sedat Şahin kardeşler, Alaattin Çakıcı, Kürşat Yılmaz, Kürt Ahmet ve Ahmet Tekin Baykal gibi isimlerin güçleri pasifize edildi. Ancak bu suç örgütlerinin hiçbiri tam olarak bitirilemedi. Bunun en büyük nedeni, kanunlardaki boşluklardı. Neredeyse hiçbir mafya babasının mal varlığına tam olarak el konamadı. Yukarıda saydığımız isimlerden Sedat Peker, günümüzde isminden sıkça söz ettiriyor. Peker, mafyatik bir figürden ziyade artık bir ‘sosyal medya fenomeni’ hâline geldi. Paylaştığı fotoğraflar binlerce kişi tarafından beğeniliyor! Peker’in AKP ile yakınlaştığı yönündeki iddialar da gündemi meşgul ediyor. İddialara göre AKP, Peker üzerinden MHP’ye bir operasyon yapmayı planlıyor. Peker’in MHP üst yönetimi ile giriştiği polemikler de buna delil olarak gösteriliyor. Peker ile ilgili bir diğer iddia ise hayli ilginçti: Eski AKP Elazığ Milletvekili Feyzi İşbaşaran’ı darp edenler arasında Peker’in avukatı da vardı. Peker, bir açıklama yaparak bu iddiaları yalanladı, kendisinin yıpratılmak istendiğini belirtti.
 </p>
 <p>
  Türkiye’nin mafya ve çetelerle mücadelede izlediği yöntem, 2005’te ilginç bir talimatla değişiyor. Emre Taner’in MİT müsteşarı olduğu ilk yıl (2005) bütün bölge müdürlüklerine bir yazı gönderiliyor. Bu talimata göre istihbarat teşkilatı artık organize suçların takibini bırakacaktı (Terörle bağlantılı olan örgütlü suçlar hariç). Ankara’dan gelen bu talimat, MİT çalışanlarını da hayli şaşırtmıştı. Bu, bir kırılma noktası oldu mafyatik grupların takibi açısından. Mafyatik gruplar, özellikle son on yılda, bir kılıf değiştirme sürecine girdi. İçlerinde inşaat alanına yönelenler vardı. Ön plana çıkan bir diğer sektör ise otelcilikti. Özellikle Fatih ve çevresinden çok sayıda bina alarak otel işine girenler oldu.
 </p>
 <p>
  <img alt="" src="http://web.archive.org/web/20150629020518im_/http://medya.aksiyon.com.tr//aksiyon/2015/01/20/552447.jpg "/>
 </p>
 <p>
  <strong>
   NİJERYALI ÇETE: FIRSAT BU FIRSAT!
  </strong>
 </p>
 <p>
  İstanbul Narkotik Şubesi tarafından dinlenen bir telefon, Türkiye’nin uyuşturucu ile mücadelede nasıl da büyük bir zafiyet içinde olduğunu gösteriyordu. İstanbul’daki kokain piyasasını elinde bulunduran Nijeryalı bir çete üyesi, bir başka çete üyesine aynen şu cümleleri söylüyordu: “Fırsat bu fırsat, polisleri gönderdiler, bizi tanıyan polisler gitti, ne vurursak kârdır!”
 </p>
 <p>
  Büyük şehirlerde, başta bonzai olmak üzere diğer uyuşturucu türlerinin kullanımında, son dönemde çok ciddi bir artış yaşandı. Kullanımın giderek yaygınlaşmasında, narkotik şubelerde yapılan tasfiyelerin büyük bir rolü var. İstanbul olmak üzere diğer metropollere yüklü miktar uyuşturucu transferi yapıldığı tahmin ediliyor. ‘Çözüm Süreci’ kapsamında Güneydoğu’da oluşan boşluk, uyuşturucu işinden nemalanan çetelerin ellerini güçlendirdi. Bölgede yapılan uyuşturucu operasyonları da trajikomik bir hâl aldı. Diyarbakır’da, Ekim 2014’te hava destekli yapılan uyuşturucu operasyonunda, sadece 40 gram esrar yakalandı! 2013’te, 20 ton esrar yakalanmıştı. ‘Çözüm Süreci’ kapsamında polis ve jandarma bu tür operasyonlara ara vermek zorunda kaldı. Yapılan operasyonlar sonrasında, Ankara’dan bazı devlet yetkilileri, bizzat güvenlik birimlerini arıyor ve “Nereden çıktı bu şimdi” minvalinde sorgulamalar yapıyordu.
 </p>
 <p>
  Kırsalda durum bu şekilde, peki ya şehrin varoşlarında? Büyük şehirlerin varoşları, uyuşturucunun dağıtım noktaları. Bu işi, şehirlerdeki irili ufaklı çeteler üstlenmiş durumda. Her semt, âdeta parsellenmiş. Gençler için uyuşturucu çetelerine katılmak, kolay yollardan para kazanmak anlamına geliyor. Bu gençlerin çoğu plınsız şehirleşmeyle varoşlara göç eden kırsal kesimden. Çetelerin hâkimiyetindeki Gülsuyu, bu manada bir laboratuvar gibi. Mahallede faaliyet gösteren bir çete hakkında hazırlanan iddianame, 2013’te Kartal 10. Ağır Ceza Mahkemesi’nce kabul edildi. 311 sayfalık iddianamede, semtte ‘Bingöllüler’ diye bilinen bir çetenin faaliyetleri göze çarpıyor. Çete liderleri Yusuf ve Ahmet Turhan kardeşler, silah kullanarak, halkı, evlerini satmaya zorluyor, uyuşturucu torbacılarından ve dolmuş hatlarından haraç alıyor. Ortaya çıkan bazı fotoğraflar, çetenin Mehmet Ali Ağca ile de yakınlık kurduğunu gösteriyor.
 </p>
 <p>
  <strong>
   UYUŞTURUCU CİNAYETLERİNDE HOLLANDA AÇIK ARA ÖNDE!
  </strong>
 </p>
 <p>
  İstanbul’da aynı gün işlenen mafyatik cinayetlerin kanı daha kurumamışken bu kez de Hollanda’dan bir ölüm haberi geldi. Okan Fidan isimli bir Türk, başkent Amsterdam’da öldürüldü. Yeraltı dünyasının önde gelen isimlerinden Fidan’ın Türkiye’de işlenen cinayetlerle bağlantılı bir şekilde öldürüldüğü düşünülüyor. İstanbul’da öldürülen Ali Ekber Akgün de Hollanda’nın önemli uyuşturucu tacirlerindendi. Hollanda’da yaşayan işadamı ve Türkiyemspor Futbol Kulübü’nün eski başkanı Nedim İmaç 2007’de mafya hesaplaşmasına kurban gitmişti. Akgün, İmaç’ın kulübünde futbol oynamış ve kendisiyle ters düşmüştü. İmaç öldürülünce Akgün bir numaralı şüpheli olarak yargılandı ve isim yapmaya başladı.
 </p>
 <p>
  <img alt="" src="http://web.archive.org/web/20150629020518im_/http://medya.aksiyon.com.tr//aksiyon/2015/01/20/552448.jpg "/>
  Hollanda’da son 40 yıldır Türk uyuşturucu tacirlerinin isimleri hep ön planda oldu. Günümüzde de öyle. Bu isimlerden en tanınanı, Hüseyin Baybaşin’di. Aynı aileden Nizamettin ve Mahmut Baybaşin, Almanya ve İspanya’da uyuşturucu trafiğini yönetiyordu. Baybaşinlerden sonra Hollanda’da uyuşturucu piyasasını elinde bulunduran bir diğer isim, Nuri Olcay’dı. Dev-Sol döneminden bu yana Amsterdam’da, DHKP-C’lilere yakınlığı ile bilinen uyuşturucu şebekeleri ile ülkücü ya da PKK’lı gruplar arasında sürekli gerginlikler yaşandı. 2. MİT Raporu’na yansıyan bilgilere göre, ‘Arnavut Sami’ lakaplı Ergenekon Davası sanığı Sami Hoştan’ın, İspanya, Hollanda ve Kolombiya bağlantılı uyuşturucu kaçakçılığı trafiğinin Avrupa ayağında DHKP-C’ye yakın gruplar var. 1980’lerin ikinci yarısından itibaren, Avrupa’daki istihbarat örgütleri, uyuşturucu trafiğini takip ederken birtakım sağ ve sol örgütlerin de bağlantılarına ulaştı. Avrupalı istihbarat örgütleri, uyuşturucu trafiğinde söz sahibi olan bazı kişilere, kendi çıkarları doğrultusunda yardım etti, onları yönlendirdi. Abdullah Çatlı, 1980’lerin başında, İsviçre’de yakalandığında, Fransız İstihbaratı (DGSE) devreye girmiş ve kendisini kurtarmıştı!
 </p>
 <p>
  Sağ ve sol örgütlerdeki bazı kişiler, 12 Eylül öncesinde, uyuşturucu ticaretine,  ‘dava’yı paravan yapıyordu. O dönemde MHP (Milliyetçi Hareket Partisi)  Niğde Senatörü Kudret Bayhan, Fransa’da, bir bavul dolusu eroin ile yakalandı. MSP (Milli Selamet Partisi) Diyarbakır Milletvekili Halit Kahraman ise Almanya’da uyuşturucu taşırken gözaltına alındı. Sol örgütler de bizzat uyuşturucu trafiğinden nemalanıyordu. Bugün, Belçika’daki Anvers ile Hollanda’daki Rotterdam Limanları, Avrupa’daki uyuşturucu sevkiyatının yapıldığı çok önemli merkezlerden ikisi. Uyuşturucu tacirleri tarafından, ‘Asya malı’ diye tabir edilen, esrar ve eroin Rotterdam Limanı’na geliyor, buradan hem Avrupa ülkelerine hem de ABD’ye gönderiliyor. ‘Amerikan malı’ diye tabir edilen ve Güney Amerika’dan getirilen kokain ise, Anvers Limanı’ndan Avrupa’ya dağılıyor. Anvers ve Rotterdam, aynı zamanda dünya elmas borsasının kalbi sayılan şehirlerden. Kişi, uyuşturucudan elde edilen geliri anında elmasa çevirip kolayca üzerinde taşıyabiliyor.  Hollanda Gizli Servisi (BVD) 1990’ların başından itibaren Dev-Sol’un (Daha sonra DHKP-C olarak ismi değişecek) uyuşturucu trafiğinden gelir elde ettiğinin bilgisine ulaştı. BVD, 1994 yılında, Dev-Sol hakkında bir rapor hazırladı. Hollanda Gizli Servisi, Dev-Sol’un, 1993 ile 1994 yıllarında, Hollanda’da yaşayan Türklerden yaklaşık 4,5 milyon Gulden haraç topladığını, vermeyenleri ise ölümle tehdit ettiğini tespit etmişti. Hollanda’da, çoğu Rotterdam’da olmak üzere, Dev-Sol’a yakın gruplarla karşıtları arasında çıkan uyuşturucu hâkimiyeti kavgasından dolayı, 1990 ile 1993 yılları arasında 28 kişi öldü. Sadece 1993’ün Ağustos ayında, bir Türk kahvehanesinde çıkan çatışmada altı kişi hayatını kaybetti.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/mafyanin-donusu_541107), [web.archive.org (arşiv bağlantısı)](http://web.archive.org/web/20150629020518/http://www.aksiyon.com.tr/ust-manset/mafyanin-donusu_541107)
