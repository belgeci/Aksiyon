# Politik müziğin Yorum'u!

*Bünyamin Köseli 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   Grup yorum, 30. yıl dönümünü, yine tartışmaların odağında kutluyor. kobani üzerinden başlayan polemik ve iptal edilen bakırköy konseri, gözlerin yine yorum’a çevrilmesine neden oldu.
  </p>
 </blockquote>
 <p>
  İstanbul’un Bakırköy semti, geçen hafta, tarihinde eşine az rastlanan bir kaos yaşadı. DHKP-C’nin Çağlayan Adliyesi ve Vatan Emniyet Müdürlüğü’ne düzenlediği silahlı saldırının hemen arkasına denk düşen Grup Yorum konseri, güvenlik gerekçesiyle iptal edildi. Konseri dinlemek için semtin yolunu tutan gençlere polis sert müdahale edince ortalık bir anda savaş alanına döndü. Bakırköy Özgürlük Meydanı’na 14 TOMA ve gözaltı aracının konuşlanması, manzaranın dehşetini anlatmaya yeter sanırım. İptal edilen konserin sembolik bir yanı daha vardı: Grup Yorum’un yasaklı konserleri, 90’ların antidemokratik uygulamaları ile özdeşleşmişti çünkü. Kısacası, Bakırköy’de, 90’lardan kalma sert bir rüzgâr esiyordu…
 </p>
 <p>
  Kuruluşunun 30. yıl dönümünü kutlayan Grup Yorum, ilk günden bu yana tartışmaların odağında yer aldı. İllegalite ile anıldı, silahlı eylemlerin, canlı bombaların ve ölüm oruçlarının kışkırtıcısı olmakla suçlandı. DHKP-C’nin finans kaynağı oldukları, ‘teröre’ destek verdikleri gerekçesiyle grup üyeleri hakkında bugüne kadar 600’e yakın dava açıldı! Onlarca kez gözaltına alındılar. İşkence gördüler, albümleri toplatıldı, son dakika emirleriyle konserleri iptal edildi. İçlerinde, yıllarca hapis yatan ve ölüm oruçlarında hayatını kaybeden üyeler bile var. Buna rağmen neredeyse her iki yılda bir -yüz binlerce satan- albüm yapmayı başardılar.
 </p>
 <p>
  Grup Yorum üyeleri, kendilerini ‘devrimci mücadelenin müziğini yapanlar’ olarak tanımlıyor. Marksist-Leninist bir dünya görüşünü benimsediklerini dile getirmekten çekinmiyorlar. Kimilerine göre onlar ozan oldukları kadar militanlar da. Grupta, üflemeli çalgı sanatçısı olarak görev yapan Ali Arıcı, verdiği röportajda, köklerinin Pir Sultan’a dayandığını dile getiriyor. Yani başkaldırı ve isyan kültürü, grubun varlık sebebi…
 </p>
 <p>
  Geçen ay, grup üyelerinin “Kobani devrim değildir” şeklindeki söylemleri, bir bakıma, Parti-Cephe zihniyeti ile Kürt hareketi arasındaki sürtüşmeyi tekrar gün yüzüne çıkarmış ve grubun Van’daki konseri iptal edilmişti. Kürt hareketi ile yaşanan gerilim ile iptal edilen Bakırköy konseri, gözlerin yine Grup Yorum’a çevrilmesine sebep oldu. Peki, çeyrek asrı geçkin bir süredir politik müziğe hiç ara vermeden devam eden grubun ayakta kalmasını sağlayan sosyoloji neydi? Nasıl bir atmosferde doğmuştu Yorum? Baskılar, gözaltılar Grup Yorum üyelerinin belleklerinde nasıl iz bırakmıştı? DHKP-C için Grup Yorum ne anlam ifade ediyordu? İddia edildiği gibi örgüte üye kazandıran en önemli yapı Grup Yorum muydu?
 </p>
 <p>
  Türkiye, 12 Eylül Darbesi’nin ölü toprağını üzerinden atmak için yoğun bir çaba gösteriyordu. Politik müziğin ilk örneklerini Ruhi Su ve Zülfü Livaneli vermiş, bu alana ilgi duyan gençler de onların yolundan yürümüştü. Darbe döneminde bastırılan duygular, müzikle dışa vuruyordu. Ülkücüler, İslamcılar ve devrimciler, müzikle, küllerinden doğmaya çabalıyordu. İşte Grup Yorum, böyle bir ortamda, Özal iktidarının ikinci yılında, 1985’te müzik hayatına merhaba dedi. 80’lerin puslu havasında, zor bir sınav vereceklerinin farkındaydılar elbet. İlk konserlerin hemen arkasından evleri basılmaya başlanmıştı. Sadece grup üyelerinin evleri mi basılıyordu? Tabii ki hayır! Akrabalarının evlerinden bile polis eksik olmuyordu. Bir gün, bir Grup Yorum üyesinin teyzesinin evi basılmıştı. Teyze sordu: “Yeğenimin suçu ne?” Polis, “Fazlaca saz çalmışlar!” dedi. Evet, ‘fazlaca’ saz çalmanın suç olduğu dönemlerdi o günler…
 </p>
 <p>
  4 üniversite öğrencisi kurmuştu Grup Yorum’u: İlkay Akkaya, Efkan Şeşen, Tuncay Akdoğan ve Gülbahar Uluer.
 </p>
 <p>
  Yaptıkları müzikle 12 Eylül faşizmine direndiklerini iddia ediyorlardı. Bugünkü moda tabiriyle ‘dar oligarklara’ başkaldırmaktı hedefleri! Gruba, daha sonra, Bir Masal Kuşu, Yapma ve Eskici gibi parçaları dillere pelesenk olan Metin-Kemal Kahraman kardeşler de eklenecekti. Bugüne kadar, Grup Yorum hakkında belki de en objektif eseri ortaya koyan müzik tarihçisi Orhan Kahyaoğlu, (Kitabının ismi: And Dağları’ndan Anadolu’ya, ‘Devrimci Müzik’ Geleneği ve Sıyrılıp Gelen: Grup Yorum) Yorum’un araştırılmaya dönük yönünü şöyle anlatıyor: “Beni, müziklerinden ziyade, grup üyelerinin başlarına gelenler ilgilendiriyordu. Bu kadar yasak, gözaltı ve işkenceye dünya üzerinde dayanabilen başka bir grup var mı bilmiyorum.”
 </p>
 <p>
  Kahyaoğlu, eserinde, Latin Amerika’daki, ‘yeni şarkı’ geleneği şeklinde tarif edilen devrimci müzik ile Grup Yorum arasında tarihsel bir bağ da kuruyor.
 </p>
 <p>
  <strong>
   Kurşunlanan albüm kolileri!
  </strong>
 </p>
 <p>
  Grup Yorum, ilk konserlerini, Devrimci-Sol’un eylemlerinde vermeye başladı. Eylemler, ayaküstü verilen konserle başlayıp yine konserle bitiyordu.
 </p>
 <p>
  İlk albümü “Sıyrılıp Gelen’ 1987’de piyasaya çıktı. Yorum’un albümünü o dönemde yayımlayacak yapımcının bir hayli zor bulunduğunu söylersek hiç kimse şaşırmaz herhâlde. Bu albümdeki ‘Büyü’ isimli parça, daha 17’sindeyken, yaşı büyütülen ve idam edilen Erdal Eren için yazılmıştı… Şiir, Gülten Akın’a aitti. Türkiye genelinde büyük bir ses getirdi. Ancak hiçbir radyo, grubun parçalarını çalmaya cesaret edemiyordu.
 </p>
 <p>
  1990’larda, parçaları radyolarda çalınmaya başlanmıştı ama bu kez de grubun ismi söylenmiyordu! Yorum, ses getiren en önemli çıkışını, 1989’da, Cemo albümü ile yaptı. Bu albüm, grubun ileride bölünmesine de sebep olacaktı. Cemo, Metin-Kemal Kahraman kardeşler tarafından yazılmıştı. Kahraman kardeşler, gruptan ayrılırken bu parçanın patentini de almak istemişti. Bu istek onlara pahalıya mal olacak ve grup üyeleri tarafından dövüleceklerdi! Cemo albümü nasıl doğmuştu peki?
 </p>
 <p>
  Albümün ilk hazırlık çalışmaları hapishanede başlamıştı. Üyeler, leğenlerden davul; çeşme ve ranza borularından flüt yapmıştı. Yorum üyeleri hapisten çıkar çıkmaz albüm çalışmalarına kaldıkları yerden devam etti. Kalan Müzik’in sahibi Hasan Saltık, grubun ismini duymuş ve onlara yardımcı olmak için harekete geçmişti. Başına büyük bir bela açtığının farkındaydı Saltık! Albüm çıktıktan sonra haftada iki üç kez Devlet Güvenlik Mahkemesi’nin yolunu tutar olmuştu.
 </p>
 <p>
  DGM’ye göre, Grup Yorum, ‘terörü’ besleyen bir topluluktu. Evde konser biletlerini bulundurmak bile gözaltı için yeterliydi! İşyerinde ve okulda Yorum dinleyenlere bile terör örgütüne yardım ve yataklıktan dava açılıyordu. Hasan Saltık, o günlerden kalan bir anısını şöyle paylaşıyor: “Cemo albümü sonrasında, Diyarbakır’a gönderdiğimiz kaset kolileri, askerlerce otobüste yakalanmış. Kolileri kurşunlayıp geri göndermiş askerler!”
 </p>
 <p>
  Tabii bir de son anda iptal edilen konserler vardı. Hangi ile gitseler, o ilin polisi, konser sahasına geliyor ve büyük bir arbede yaşanıyordu. Grup üyelerinin sazları, gitarları kırılıyordu. İlk konserlerinden birini Eskişehir’de vermeye teşebbüs eden Yorum’un 1989 yılında 6 üyesi gözaltına alındı. Bu yasak ne ilk ne de son olacaktı. Devlet, 90’lar boyunca, İstanbul’da hiçbir konsere izin vermeyecekti.
 </p>
 <p>
  Grubun ses getiren bir başka albümü, Cesaret’ti. Bu albümdeki ‘Dağlara Gel’ isimli parça, devlete göre gençleri silahlı mücadeleye çağırıyordu. Oysa Gevheri, bu parçanın sözlerini yaklaşık 130 yıl önce yazmıştı! 2000 sonrasında, Grup Yorum’un, bin kişilik mütevazı kültür merkezi dinletileri, yerini stadyumlarda verilen konserlere bıraktı. Yorum, en son, yasaklanan Bakırköy konserinden önce, İnönü Stadyumu’nda 25. yıl dönümlerini geniş katılımlı bir konserle kutlamıştı.
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/politik-muzigin-yorumu_550635), [web.archive.org (arşiv bağlantısı)](http://web.archive.org/web/20150424005039/http://www.aksiyon.com.tr:80/portreler/politik-muzigin-yorumu_550635)
