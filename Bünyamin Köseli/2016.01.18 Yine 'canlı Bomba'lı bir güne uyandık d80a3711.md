# Yine 'canlı Bomba'lı bir güne uyandık

*Bünyamin Köseli 2016.01.18*

<div class="pNewsDetailMainContent ctx_content" itemprop="articleBody">
 <p>
  Türkiye, Canlı bomba da dahil 11 kişinin öldüğü Sultanahmet Meydanı’ndaki saldırı sonrasında şu soruya  cevap arıyor: IŞİD eylemleri ne zaman ve nasıl son bulacak?
 </p>
 <p>
  Türkçeye “Bugün Aslında Dündü” (Groundhog Day) diye çevrilen 1993 yapımı fantastik filmin kahramanları gibiyiz hepimiz. Son iki yıldır her sabah gözümüzü açtığımızda sanki aynı günü tekrar tekrar yaşıyoruz hissine kapılıyoruz. Hâliyle, gecemiz de gündüzümüz de kâbusa dönüşüyor.
 </p>
 <p>
  ‘Bombalı bir güne’ bu kez, eski adıyla Ayasofya Meydanı olarak bilinen Sultanahmet’teki patlamayla açtık gözümüzü. 1988 doğumlu Suudi Arabistan uyruklu Nabil Fadlı isimli ‘canlı bomba’, kısa bir süre önce Suriye’den Türkiye’ye girdi ve Alman turist kafilesini hedef aldı. Saldırıda 11 kişi hayatını kaybetti, 15 kişi de yaralandı.
 </p>
 <p>
  Haberin girişindeki ‘Ayasofya Meydanı’ vurgusunu özellikle yapıyoruz. Çünkü saldırıyı IŞİD tertipledi; bu örgüt için Ayasofya ve onun bulunduğu meydan sembolik bir anlam taşıyor. Örgüte yakınlığı ile bilinen ve 2015 yılı itibariyle yayın hayatına başlayan Konstantiniyye Dergisi, ilk sayısında Ayasofya’yı ve Sultanahmet Camii’ni kapağına taşımış ve Konstantiniyye’nin Fethi isimli bir dosya ile çıkmıştı. Örgüt, bu minvalde, Sultanahmet Meydanı’na yaptığı her saldırıyı, kendi ideolojisine göre, ‘surda yeni bir gedik açmak’ olarak görüyor. Ayasofya’yı İstanbul’un kapılarını açacak ‘anahtar’ sayıyor. IŞİD’in bir yıl içinde Sultanahmet Meydanı’na canlı bombayla iki kez saldırmasının ideolojik altyapısı bu analoji üzerinden okunabilir.
 </p>
 <p>
  Sultanahmet Meydanı’nda bir bomba patladığı ve çok sayıda kişinin öldüğü yönündeki haberler sosyal medyaya düşer düşmez soluğu olay yerinde aldık. Polis geniş güvenlik önlemleri almış, alana giriş çıkışları yasaklamıştı. Korku dolu bakışlarla ne olduğunu anlamaya çalışan çok sayıda yerli ve yabancı turist, meydanı çevrelemişti. Yabancı basın çalışanları da vardı bölgede. Patlama son dakika olarak bütün dünyaya duyurulmuştu. Ancak patlamanın üzerinden daha bir buçuk saat geçmeden hükümet, konuyla ilgili haberlere yayın yasağı getirdi. Gerekçe, yakın dönemdeki Diyarbakır, Suruç, Ankara, Soma, MİT TIR’ları ve Bingöl suikastı gibi 20’ye yakın olaydakiyle aynıydı: “Millî güvenliğin açıkça gerekli kıldığı hâllerde veya kamu düzeninin ciddi şekilde bozulmasının muhtemel olduğu durumlarda…” Artık Türkiye için adiyattan sayılan yayın yasağına sosyal medyada, “Ambulanstan önce yayın yasağı geliyor.” şeklinde tepki yağdı.
 </p>
 <p>
  Yayın yasağı yerli ve yabancı çok sayıda yayın kuruluşu ve insan hakları savunucusu tarafından kınandı. Alman Gazeteciler Birliği (DJV) Başkanı Frank Überall’ın söyledikleri, Türkiye’nin medya özürlüğü açısından nasıl da prestij kaybettiğini gözler önüne seriyordu: “Türk halkının, turistlerin ve ailelerin, korkunç olay hakkında bilgi alma hakları vardır. Saldırıya ilişkin bilgileri gizli tutma girişimi haksızdır.”
 </p>
 <p>
  Yayın yasaklarıyla alakalı skandal bununla da sınırlı kalmadı. Patlama sonrasında 7. Sulh Ceza Hâkimliği, sosyal medyada her türlü haber, röportaj ve eleştiriye yasak getirdi! Yayın yasakları sonrasında ortaya çıkan tablo tam bir trajediydi. Dünyanın uluslararası ajansları patlamayla ilgili bütün detayları veriyordu ancak Türk medya kuruluşları yasak nedeniyle ciddi bir sansür uygulamak zorunda kaldı. Bu durum da sosyal medyada alay konusu oldu. Bazı Twitter kullanıcıları, “İstanbul’daki patlamaları takip etmek istiyorsanız İngilizce öğrenmeniz şart!” şeklinde yorumlar yaptı!
 </p>
 <p>
  Her zaman olduğu gibi patlamanın müsebbibi olarak HDP’yi suçlayanlar, ‘paralel yapı’ paranoyasına kapılanlar da yok değildi. PYD’li bir grubun Suriye sınırında (Afrin) Doğu ve Güneydoğu’da yaşanan olayları protesto etmesi, Yeni Şafak Gazetesi tarafından, “Sultanahmet’te patlayan bombayı kutluyorlar” diye duyuruldu! Patlama ile ilgili gerçekler ise kısa bir süre sonra ortaya çıkmaya başladı.
 </p>
 <p>
  Cumhurbaşkanı Recep Tayyip Erdoğan, saldırının Suriye kaynaklı olduğunu dile getirdi. İktidar medyası, IŞİD ismini kullanmakta bir hayli tereddüt etti, hatta iktidara yakın bazı haber kanalları patlamanın Fatih ilçesinde olduğunu duyurdu ve uzun süre ‘canlı bombalı saldırı’ tanımlamasını kullanmaktan imtina etti.
 </p>
 <p>
  Sonrasında canlı bombanın Suriyeli değil de Suudi Arabistanlı olduğu anlaşıldı. Belli ki ilk dakikalarda IŞİD ismi kullanılmaktan kaçınılmış, yerine ‘Suriye kaynaklı’ tanımlaması kullanılmıştı. Erdoğan ile ilgili sosyal medyada geniş yer bulan bir başka paylaşım ise Cumhurbaşkanı’nın Charlie Hebdo saldırısı sonrasında Fransız istihbaratına yönelik eleştirileriydi. O eleştiriler, bugün, Türk istihbarat yetkililerinin olayla ilgili bir zafiyetinin olup olmadığı sorusuna cevap arıyordu.
 </p>
 <p>
  <img alt="" src="http://web.archive.org/web/20160120032948im_/http://medya.aksiyon.com.tr//aksiyon/2016/01/19/574551.jpg "/>
 </p>
 <p>
  <strong>
   Yeni hedef Suriyeli sığınmacılar mı?
  </strong>
 </p>
 <p>
  Türkiye, ardı ardına gelen canlı bomba saldırılarıyla birlikte giderek bir Ortadoğu ülkesi hâline geliyor. Irak, Suriye, Afganistan ve Lübnan için sıradan bir hâl alan ve onlarca kişinin aynı anda hayatını kaybettiği saldırılar, artık Türkiye için de ciddi bir tehdit unsuru.
 </p>
 <p>
  Geçen yılı iki ayrı genel seçim stresi ile atlatan Türkiye, Diyarbakır, Suruç ve Ankara’da patlayan bombalar sonrasında 150 canını yitirdi. Ayrıca, HDP binaları, İBDA-C’ye yakınlığı ile bilinen Adımlar Dergisi ve Sabiha Gökçen Havalimanı’na yönelik saldırılar sonrasında ortaya çıkan tablo neredeyse birebir aynıydı: güvenlik zafiyeti, deşifre edilemeyen IŞİD bağlantıları, canlı bomba listelerine rağmen yakalanıp serbest bırakılan militanlar, patlamalar sonrasında kamu vicdanını yaralayan bürokratik demeçler…
 </p>
 <p>
  6 Ocak 2015 tarihinde Sultanahmet’teki Turizm Şube Müdürlüğü’nü hedef alan canlı bombalı saldırı ile ilgili bugün bile hâlâ soru işaretleri bulunuyor. Eylemi yaptığı iddia edilen Diana Ramazanova’nın bağlantıları, aradan bir yıl geçmesine rağmen deşifre edilebilmiş değil. Ankara ve Suruç eylemlerinin failleri olduğu iddia edilen Adıyaman menşeli ‘Dokumacılar Grubu’na karşı gösterilen ‘müsamahalı tutum’ konuyu yakından takip edenlerin malumu.
 </p>
 <p>
  Ankara’da 109 kişinin öldüğü saldırının ardından Başbakan Ahmet Davutoğlu’nun “Eylem yapmadan tutuklayamayız” açıklaması ise soru işaretlerini artıran bir başka konu olmuştu. Sultanahmet saldırısı sonrasında ise Başbakan Yardımcısı Numan Kurtulmuş’un yaptığı, “Bu tür olayları olmadan önce önlemek için tedbir alacağız.” şeklindeki açıklama, “Zaten millî istihbarat bunun için yok mu?” sorusunu gündeme getirdi ve tepkilere neden oldu.
 </p>
 <p>
  <img alt="" src="http://web.archive.org/web/20160120032948im_/http://medya.aksiyon.com.tr//aksiyon/2016/01/19/574552.jpg "/>
  Sultanahmet patlamasında dikkati çeken önemli bir başka detay ise, eylemden birkaç saat sonra IŞİD militanı Nabil Fadlı isimli şahsın kimliğinin basına yansıması. Güvenlik birimlerinin saatler içinde eylemcinin kimliğini deşifre etmesi, akıllara “Takip edilen bir militan mıydı?” sorusunu getirdi. Hatırlanacağı üzere, ilk Sultanahmet saldırısının faili Ramazanova’nın kimliği ancak günler sonra deşifre edilebilmişti. Ancak edinilen bilgilere göre Nabil Fadlı’nın ismi aranan iki canlı bomba listesinde de yoktu. Peki, bu listelerde ismi ve fotoğrafı olmamasına rağmen Nabil Fadlı ismi nasıl tespit edilmişti?
 </p>
 <p>
  İddialara göre, IŞİD, Ankara eylemi sonrasında strateji değişikliğine gitti ve deşifre olan uyuyan hücrelerine değil de liste dışı bir başka isme eylem yaptırdı. Böylece hem fiziki takipten hem de kamera takibinden kurtuldu. Fadlı, bir sığınmacı gibi Türkiye’ye girdi, İstanbul Nüfus Müdürlüğü’ne parmak izi vererek kayıt yaptırdı, daha sonra da saldırıyı tertipledi.
 </p>
 <p>
  Patlama sonrasında gündeme gelen bir başka iddia ise şu: Örgüt artık Suriyeli sığınmacılara yönelip onları canlı bomba yapmaya ikna edecek. Bu konuda Türk güvenlik birimlerinin bir çalışma yürütüp yürütmediği ise merak konusu...
 </p>
</div>


Kaynak: [www.aksiyon.com.tr](http://www.aksiyon.com.tr:80/teror/yine-canli-bombali-bir-gune-uyandik_553619), [web.archive.org (arşiv bağlantısı)](http://web.archive.org/web/20160120032948/http://www.aksiyon.com.tr:80/teror/yine-canli-bombali-bir-gune-uyandik_553619)
