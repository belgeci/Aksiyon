# Berber'den Sarraf'a 'Altın' miras

*Bünyamin Köseli 2015.01.27*

<div class="pNewsDetailMainContent" itemprop="articleBody">
 <p>
  17 Aralık operasyonu ile tanınan Reza Zerrab (Rıza Sarraf), iktidarın desteği ile ‘hayırsever bir işadamı’na dönüştürüldü! hikâyesi bir zamanların tanınmış ismi berber yaşar’ınkine çok benziyor.
 </p>
 <p>
  Ekonomik göstergeler, Türki-ye’de, finansal alanda da mafyatik ilişkilerin giderek hâkim hâle geldiğini gösteriyor. Bu tespitin en önemli referans noktası ise istatistikler. AKP’nin iktidara geldiği tarihten bu yana kayıt dışı ekonomik göstergelerde devasa bir artış yaşandı. 2003 ile Ocak 2014 arasında ekonomiye net 30,3 milyar dolar kayıt dışı döviz girdi. ‘Kayıt dışı döviz’ tanımlaması, ekonomide, devletin ‘gri’ alanını ifade ediyor. İllegal döviz girişiyle bağlantılı olarak altın ticaretinde de Türkiye şeffaflıktan uzaklaştı. Altın üreticisi olmayan Türkiye, 2012’de birdenbire külçe altın ihracatçısı oldu ve 5,7 milyar dolarlık ihracat gerçekleştirdi. Bu noktada ilginç bir trafik göze takılıyor; Berber Yaşar, Reza Zarrab ve eski İçişleri Bakanı Muammer Güler arasındaki ilişki…
 </p>
 <p>
  Türkiye’yi sarsan 17 Aralık yolsuzluk ve rüşvet operasyonu sonrasında ismi tekrar gündeme geldi. Uzunca bir zaman, gözlerden ırak yaşadı. Bir dönem, adı gündemden hiç düşmüyordu. 80’lerde kara para trafiğini yöneten, kaçak altın piyasasına yön veren kişi olarak gösteriliyordu. ‘Berber Yaşar’ lakaplı Yaşar Aktürk’ten bahsediyoruz. İddialara göre Aktürk, 17 Aralık operasyonu ile tüm Türkiye’nin tanıdığı Reza Zarrab’ı, istifa eden İçişleri Bakanı Muammer Güler’le tanıştıran kişiydi. Yolsuzluk operasyonu çerçevesinde Aktürk’ün telefonları dinlemeye takılmıştı. Bu dinlemelere göre Berber Yaşar, Reza’ya, “Seni göz bebeği ediyorum, hadi işine bak, her şeyi konuş” diyordu. Kastettiği kişi Güler’di. Bu telefon görüşmesinin ardından Zarrab ile Güler bir araya geldi. Görüşme sonrası Aktürk’ü arayan Zarrab, “Görüşme iyi geçti, ancak 1 değil, 1,5 milyon dolara anlaştık” dedi. Bu görüşme, çok önemli bir ayrıntıydı. Ancak diğer deliller gibi bu telefon görüşmesi de, 17 Aralık sonrasında yok sayıldı.
 </p>
 <p>
  Peki, kimdi Berber Yaşar? Bir bakanın, adı mafyatik ilişkilerle anılan bir kişiyle, yani Berber Yaşar’la ne gibi bir dostluk bağı olabilirdi? 17 Aralık 2013 sonrasında hep bu sorunun peşinden koştuk. Son bir yıldır, hakkındaki iddiaları ilk ağızdan Berber Yaşar’a sormak için kendisinden belirli aralıklarla randevu talep ettik. Sonunda görüşmeyi kabul etti. Ancak son anda bu görüşmenin gerçekleşmeyeceğini bildirdi. Telefon görüşmemizde, Zarrab ve Güler’le ilgili, kendisine isnat edilen suçlamaların hiçbirini kabul etmiyordu. Biz de Berber Yaşar’ı, onunla bir dönem iş yapan kişilerden dinledik. 1980 ve sonrasında hakkında çıkan bütün haberleri tek tek inceledik. Ortaya çıkan portrede, Zarrab ile Berber Yaşar’ın hayat hikâyeleri arasındaki şaşırtıcı benzerlik ön plana çıkıyordu. Sanki Berber Yaşar, altın kaçakçılığının püf noktalarını Reza Zarrab’ın kulağına fısıldamış, ona el vermişti! Ayrıca Türkiye, 17 Aralık benzeri bir soruşturmayı, geçmişte, Berber Yaşar üzerinden gerçekleştirmişti. Otobüslerin zulalarında taşınan tonlarca altın, Lübnan, İran ve İsviçre’ye uzanan kara kapa trafiği, istifa eden bakanlar ve siyasilerle kurulan ilişkiler… Kara para trafiği, 1980’lerde, hem Türkiye hem de Avrupa basınını epey meşgul etmişti. Reza Zarrab ile arasındaki fark, Berber Yaşar’ı sorgulayan polisler o dönem ‘darbe’ yapmakla suçlanmamış, aksine, takdirname almıştı!
 </p>
 <p>
  AKP’nin Zarrab’ı devletin mahrem alanına sokması, bir manada mafyatik ilişkileri legalleştirmesi anlamına geliyor. 1980’lerde kara para trafiğini yöneten, altın kaçakçılığı yapan ve neredeyse tamamı Tahtakale menşeli olan mafya babaları ile Reza Zarrab’ın izlediği yol arasında görünürde hiçbir fark yok. Olsa olsa sadece bir imaj farkından bahsedilebilir. Reza, hayırseverliği olarak sunulan ve prototip hâline getirilmeye çalışılan bir ‘işadamı’… Berber Yaşar’ın 1980’lerde izlediği yol, Reza ile neredeyse birebir aynı olmasına rağmen üzerine yapışan ‘mafya babası’ imajı, bugün hâlâ Yaşar’ın peşini bırakmıyor. Yaşar Aktürk, 1942, Kilis doğumlu. Aktürk’ün ‘berber’ lakabı, babasının mesleğinden geliyor. Kendisi de bir süre bu mesleği icra ettikten sonra Suriye ve Lübnan’a gidip kaçak gıda ve tekstil ürünü getiriyor, Kilis’teki dükkânında satıyor. 1975’te Lübnan’da baş gösteren iç savaşa kadar kaçakçılığa devam ediyor. Sonra İstanbul’a gelip Tahtakale’de döviz bürosu açıp kısa sürede kara para aklama uzmanı hâline geliyor! Sistem aslında çok basitti; Türkiye üzerinden Avrupa’ya giden uyuşturucu, altın ve döviz olarak aklanıyor, kaçak yollarla ülkeye sokuluyordu. Berber Yaşar ve diğer mafya babalarının, 12 Eylül sonrasında, toplam 450 ton civarında altını illegal yollarla yurda soktuğu tahmin ediliyor. Altın kaçakçılığı yapan Tahtakale mafyasının bütün faaliyetleri, 12 Eylül sonrasında Başbakanlık Hazine ve Dış Ticaret Müsteşarlığı Hazine Kontrolörlüğü tarafından hazırlanan raporlara kapsamlı bir şekilde yansımıştı. Bu raporlara göre Berber Yaşar, altın kaçakçılığının tam merkezindeki şahıstı. 1987’de hazırlanan bir raporun 53. sayfasında da Berber Yaşar ve çevresindekilerin külçe altınları yurda sokmak için Batı Otobüs İşletmeleri isimli bir firma kurduğundan bahsediliyor, altın kaçakçılığının tamamen mafyatik bir grup tarafından kontrol edildiği, bu yüzden de bir tekel oluştuğu dile getiriliyordu.
 </p>
 <p>
  <strong>
   İsviçre’nin 17 Aralığı!
  </strong>
 </p>
 <p>
  Polis, 1988’de eldeki delilleri göz önünde bulundurarak kara para trafiğini yöneten mafya babalarına bir operasyon düzenledi. Berber Yaşar’ın 9 adamı gözaltına alındı. Kendisi, o dönemde diğer mafya babaları gibi İsviçre’ye kaçmıştı. Burada, Lübnan asıllı Muhammed Şekerci’ye ait Schakargo şirketi adına çalışmaya başladı. Şekerci’nin şirketi, dünyanın en büyük kara para aklayan firması olarak biliniyordu. Şekerci, Ortadoğu’daki etkinliği bakımından, 17 Aralık sonrası hayatımıza giren İranlı Babek Zencani’yi akıllara getiriyor. İddialara göre, Şekerci, 1980’erde İran adına da kara para aklıyordu. CIA, silah ihtiyacı olan İran’a el altından satış yapıyordu. İran’a silah taşıyan uçaklar, gizlice Tahran yakınlarındaki bir havaalanına iniyor, yüklerini boşaltıp karşılığında da altın alıyordu. CIA, bu satışta aracı olarak Şekerci’yi kullanıyordu. Ta ki Muhammed Şekerci yakayı ele verene kadar. 1986’da Berber Yaşar’ın peşine düşen Türk gazeteciler, İsviçre’de iz sürüyor ve kara para trafiğinden elde edilen altınların kaçak yollarla yurda nasıl getirildiğini tespit ediyor. İşte tam da bu arada İsviçre’nin 17 Aralığı patlak veriyor! Şekerci’ye ait Schakargo çalışanlarından biri, Hans Kopp isimli İsviçreli idi. Kopp’un karısı Elizabeth, İsviçre Federal Adalet Bakanı’ydı. Schakargo’ya ait kara para aklama skandalı patlak vermek üzereyken Kopp, kocası Hans’ı aradı ve acilen o şirketten ayrılmasını istedi. Ancak bu konuşması güvenlik birimleri tarafından kayda alınmış ve basına sızdırılmıştı! Elizabeth Kopp, edindiği bilgiyi kendi menfaatleri doğrultusunda kullandığı için suçlu bulunmuştu. İsviçre basını haftalarca bu haberle çalkalandı. Elizabeth Kopp, hiç vakit kaybetmeden istifasını sunmuştu.
 </p>
 <p>
  Tekrar Berber Yaşar’a dönecek olursak… Yaşar, 1990’da afla Türkiye’ye döndü. Döndükten sonra İstanbul’un değişik semtlerinden 4 otel satın aldı. Şu an bu otelleri işletiyor. Eski İçişleri Bakanı Muammer Güler ile yakın dostluğu da otelcilik sektörüne dayanıyor. Güler’in akrabalarının, son yıllarda otelcilik alanında çok ciddi bir büyüme içerisine girdiği sektördeki işadamları tarafından dile getiriliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/berberden-sarrafa-altin-miras_541163), [web.archive.org (arşiv bağlantısı)](http://web.archive.org/web/20150202071256/http://www.aksiyon.com.tr:80/dosyalar/berberden-sarrafa-altin-miras_541163)
