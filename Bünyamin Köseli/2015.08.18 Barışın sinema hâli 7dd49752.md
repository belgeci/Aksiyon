# Barışın sinema hâli

*Bünyamin Köseli 2015.08.18*

<div class="pNewsDetailMainContent ctx_content" itemprop="articleBody">
 <p>
  Savaşın anlamsızlığı üzerine yüzlerce film var sinema dünyasında. Önemli bir kısmı kulağımıza sağduyu cümleleri fısıldayacak nitelikte. İngiltere ve IRA arasında yaşananlara mercek tutan üç filme birlikte göz atalım.
 </p>
 <p>
  Polonyalı dünyaca ünlü yönetmen Krzysztof Kieslowski, sinemanın insanlık üzerindeki o sarsılmaz etkisini tek bir cümle ile özetlemişti: “Dünyayı değiştirecek olan şey filmler değil, o filmleri izleyen insanlardır.”
 </p>
 <p>
  Türkiye, 30 yıldır PKK ile amansız bir savaş veriyor. Çok uzağa gitmeye gerek yok, sadece birkaç ay öncesine kadar barış görüşmeleri yapılan PKK, şu an Türkiye’nin yine ‘en tehlikeli’ tek gündemi. Toplumun kahir ekseriyeti, savaşın AKP’nin düşen oyları sonrasında bile isteye başlatıldığı noktasında hemfikir. Peki, şehit haberleriyle sarsıldığımız şu günlerde, Kieslowski’nin yukarıda alıntı yaptığımız o veciz sözünün nasıl bir değeri var?
 </p>
 <p>
  Bugüne kadar, dünya üzerinde, savaşın anlamsızlığı üzerine yüzlerce film çekildi. Aslında bu filmlerin çoğu, Türkiye’nin içinde bulunduğu ortamda, vicdanlara seslenecek, geniş halk yığınlarının kulağına sağduyulu cümleler fısıldayacak nitelikte. Özellikle de Britanya Krallığı’nda, IRA’nın silah bırakma sürecini masaya yatıran bol Oscar’lı yapıtlar, ülke olarak içinde bulunduğumuz savaş ortamıyla ilgili çok sayıda ortak nokta barındırıyor. IRA’nın kuruluş sürecinin PKK’nınkiyle benzerliği de ayrıca bu alanda çekilen filmleri daha bir değerli kılıyor.
 </p>
 <p>
  Meseleye daha geniş bir perspektiften bakmak, içinden çıkamadığımız kısır döngünün farkına varmak açısından bu filmler bir pusula olabilir. Ayrıca, barış süreçlerini dünya perspektifinde anlamlandırma açısından, IRA’yı merkeze alan filmleri yeniden izlemek daha gerçekçi adımlar atmamızın yolunu açabilir. Belki de bizi barışa bir adım daha yaklaştıracak olan sadece bir filmdir…
 </p>
 <p>
  <strong>
   Umarım İrlanda buna değer
  </strong>
  <br>
   2006 yılında, ünlü yönetmen Ken Loach tarafından çekilen ‘Özgürlük Rüzgârı’ filmi İrlandalıların, tarihsel süreç içerisinde, İngilizler tarafından nasıl da ötekileştirildiğini anlatan bir başyapıt olma özelliği taşıyor. Film, bizleri, 1900’lü yılların hemen başına, Belfast’a götürüyor. İngiliz Kraliyet ailesine ait askerlerin, İrlandalı köylülere yaptığı zulüm, gençlerin silahlanmasına neden oluyor. Filmin başrolünde Cillian Murphy var. Damien O’Donovan isimli bir doktoru canlandırıyor. Ancak, İngilizlerin baskıları sonucunda Damien O’Donovan da, mesleğini bırakarak arkadaşları gibi silahlanma yolunu tercih ediyor. Bir milis birliği kuruyorlar ve abisi Teddy ile birlikte bir nevi örgüt liderliği yapıyor. IRA’nın da çekirdeğini oluşturan bu küçük grup, İrlanda’da, halkın silahlanmasını, grevlerin ülke geneline yayılmasını örgütlüyor. Milisler, bazı çiftlikleri kamulaştırıyor. Örgüt olur da içinde casus olmaz mı? Damien O’Donovan, çocukluk arkadaşını, casus olduğu gerekçesiyle, bir dağ başına götürüyor ve kurşuna diziyor. Ardından şöyle bir cümle kuruyor: “Umarım, İrlanda buna değer!” Bu can alıcı cümleyi duyunca, PKK’nın iç infazları aklınıza geliyor. Abdullah Öcalan’ın mahkeme tutanaklarına göre, binlerle ifade edilen iç infazlar Kürdistan tarihine nasıl bir karanlık miras bırakacak? Tekrar filme dönecek olursak... Damien O’Donovan ve arkadaşları İngiliz askerlerine karşı ciddi bir üstünlük elde ettikten sonra barış görüşmeleri başlıyor. Damien O’Donovan ve küçük bir grup arkadaşı, barış görüşmelerinin bir ihanet olduğunu düşünüyor ve silah bırakmaya yanaşmıyor. Damien O’Donovan kuruşuna dizilmeden önce sevgilisine yazdığı mektupta, savaşın kendi iç dünyasında nasıl da bir paradoksa dönüştüğünü şu cümle ile anlatıyor: “Bu savaşa girmemeyi denedim. Ama girdim. Şimdi çıkmaya çalışıyorum ama çıkamıyorum.”
  </br>
 </p>
 <p>
  <strong>
   Barışa yakın patlayan bombalar
  </strong>
  <br>
   1998 yapımı Boksör isimli film, IRA örgütünü merkez alan bir diğer yapıt. İrlandalı yönetmen Jim Sheridan tarafından çekilen filmde, Daniel Day Lewis başrolde oynuyor. Lewis, özellikle IRA meselesine, entelektüel manada da kafa yoran bir oyuncu. Hatta bu hassasiyetinden ötürü İrlanda vatandaşlığına geçtiği biliniyor. Sinema ile içli dışlı bir ailede büyüyen Lewis, Boksör filminde Danny Flynn isimli başarılı bir boksörü canlandırıyor. Genç boksör, IRA ile bağlantısı ortaya çıkınca hapse atılıyor. Tam 14 yıl yatıyor. İçeride, bir yandan bedensel sağlığını korumaya çalışıyor, antrenmanlarını aksatmıyor, bir yandan da silahın çözüm olmadığını anlamaya başlıyor. Flynn, dışarı çıktıktan sonra, IRA’nın kontrolü altında olan eski mahallesine gelir. Boksa başladığı salonu yeniden açar, kapısına da ilginç bir tabela asar: Mezhep Dışı. O dönemde, Belfast’ta, Katolikler ve Protestanlar iç savaş nedeniyle birbirine düşmanlar. Hatta bu yüzden şehir ikiye bölünmüş durumda. Genç boksör, sporla Belfastlıların kaderini değiştireceğini düşünüyor; eğer başarılı gençler yetiştirirse toplumsal bir birlikteliğin kendiliğinden ortaya çıkacağına inanıyor. Salonda, antrenman yaptığı bir esnada, IRA’nın sakladığı bombaları buluyor ve götürüp nehre atıyor. Bu hareketinden sonra Danny Flynn, bir nevi hain ilan ediliyor. Tam da barış görüşmeleri esnasında, Danny Flynn’ın salonunda büyük bir boks müsabakası yapılıyor. Katolikler ve Protestanlar aynı salonda, İrlanda için bir araya gelmiş, maç izliyor. Maç bitiyor, Danny Flynn galip geldiği için herkeste büyük bir coşku var. Ancak çıkışta, büyük bir patlama oluyor. Şehrin emniyet müdürünün arabasında patlayan bomba, ortalığı savaş alanına çeviriyor. Salondakiler birbirine giriyor ve büyük bir izdiham yaşanıyor. Ne kadar da tanıdık bir senaryo değil mi? Film, bu patlamalar sonrası barış görüşmeleri adına bir müphemlikle noktalanıyor…
  </br>
 </p>
 <p>
  <strong>
   Makul şüphe ve işkence
  </strong>
  <br>
   7 gün yasası, makul şüphe ve işkence! Daniel Day Lewis’in başrolde oynadığı bir başka film olan ‘Babam İçin’, IRA gerçeğini, İngiliz derin devletini ve terörle mücadelede güvenlikçi bir bakış açısının ne gibi kötü sonuçlar doğurduğunu anlatan bu alandaki en iyi yapıtlardan biri. Zaten 1993 yapımı film, Oscar heyeti tarafından da taçlandırılmış. Film, bizi, 1970’lerin Belfast ve Londra’sına götürüyor. O dönemde, IRA’nın bombalama eylemleri en üst seviyede. İngiliz hükümeti, terörle mücadele noktasında çok ciddi önlemler alıyor ve bir bakıma hukuku askıya alıyor. Film, tam da böyle bir ortamda başlıyor. Gerry Conlon karakterini canlandıran Daniel Day Lewis, Belfast’taki IRA sultasından kurtulmak için bir arkadaşı ile Londra’ya gider. Tamamen gerçek bir hikâyeden uyarlanan filmde, Conlon, Guilford’daki bir barda patlayan bombadan sorumlu tutulur. Aslında hiçbir suçu yoktur. Gözaltına alınır, işkence görür, İngiliz iç güvenlik yetkilileri bombalama eylemini kabul etmezse ailesini öldüreceklerini söyler. Derin yapılar, mahkeme heyeti üzerinde bile baskı kurar. İşin garip tarafı, bombalama eylemi, İngiliz parlamentosundan geçen 7 gün gözaltı süresi yasasından hemen iki gün sonra gerçekleşir. Güvenlik yetkilileri, apar topar, Conlon ve arkadaşlarını tutuklayarak kamuoyu baskısından kurtulacaklarını düşünür. Conlon 15 yıl hapis yatar. Üstüne üstlük, aynı hapishaneye teröre yardım ve yataklıktan ötürü babası da konur! Conlon, burada ciddi bir iç değişim yaşar. Kendini, aslında pek de sevmediği babasına adar, kötü alışkanlıklarını bırakır ve bir anda ülke kahramanı hâline gelir. Avukatı Emma Thompson’ın özverili çalışmaları sonrasında suçsuzlukları kanıtlanır. Emma Thompson, İngiliz adalet sisteminin derin yapılardan etkilenmeyen korunaklı alanını temsil ediyor. Ülke olarak belki de en çok ihtiyaç duyduğumuz şey o aslında; bizim kendi Emma Thompson’larımız...
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kapak/barisin-sinema-hali_551999), [web.archive.org (arşiv bağlantısı)](http://web.archive.org/web/20151216212755/http://www.aksiyon.com.tr/kapak/barisin-sinema-hali_551999)
