# Uyuşturucu ile mücadelede Kırmızı Alarm

*Bünyamin Köseli 2014.11.10*

<div class="pNewsDetailMainContent" itemprop="articleBody">
 <div id="newsSpot">
  Hemen her alanda olduğu gibi, uyuşturucu ile mücadelede de büyük bir zafiyet içerisindeyiz. 1980’lerde acil müdahale birimi olarak kurulan AMATEM’ler, özellikle son 10 yılda ihtiyaçlara cevap veremez hâle geldi. Türkiye teslim bayrağını çekmek üzere...
 </div>
 <div id="newsText">
  <p>
   Hemen her gün, yeni bir bonzai ölümüne uyanıyoruz. 1984’te büyük bir umutla kurulan AMATEM’ler (Alkol ve Madde Bağımlılığı Araştırma, Tedavi ve Eğitim Merkezi) artık ihtiyaca cevap veremiyor. Son 10 yılda uyuşturucu madde kullanımı çok büyük oranda arttı. Bu artışın boyutlarını gözler önüne sermek için sadece bir istatistik paylaşmak yeterli: 2003’te Türkiye genelinde uyuşturucu kullanan 5 bin şüpheli varken bu rakam 2013’te 36 bin civarına yükseldi. Devlet, uyuşturucu kullanımındaki korkunç artış karşısında çaresiz. Uyuşturucu kullanımının yuvarlanan bir kartopu gibi sürekli büyüdüğü son on yılda, yeterli sayıda merkez açılmadı, uzman personel yetiştirilemedi. Dahası, var olan bazı merkezler kapatıldı! Bunun da ötesinde, uyuşturucu ile mücadelede altın kural olarak ifade edilen önleme faaliyetlerinde sınıfta kalındı.
  </p>
  <p>
   Söz konusu uyuşturucu ile mücadele olduğunda, önleme faaliyetleri devleti büyük bir külfetten kurtarıyor. Uyuşturucuya başlayan bir kişinin devlete maliyeti 600 bin TL civarında. Hasta bir de AİDS ya da Hepatit B’ye yakalanırsa rakam 400 bin TL daha artıyor (Uyuşturucu müptelalarının birçoğunda, ortak enjektör kullandıkları için bulaşıcı hastalıklar görülüyor). Araştırmalara göre, 1985 ile 2011 arasında, 152 uyuşturucu hastasının birbirlerine AİDS bulaştırdığı tespit edildi. Ayrıca, uyuşturucuya alışan bir kişi, 15 kişinin madde kullanımına başlamasına sebep oluyor.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem1.jpg"/>
   Hükümet, arka arkaya gelen bonzai ölümlerinin ardından kamuoyunun tepkisini dindirmek için bir uyuşturucu eylem planı açıkladı. Başbakan Ahmet Davutoğlu, “Sokakları, uyuşturucu çetelerine bırakmayacağız.” dedi. Aslında benzer bir eylem planı Ekim 2013’te de basınla paylaşılmıştı. Her geçen gün artan bonzai ölümleri, uyuşturucu ile mücadele eylem planının sokağa inemediğinin, bir taahhütten öteye geçemediğinin göstergesi.
  </p>
  <p>
   İçişleri Bakanlığı tarafından hazırlanıp dönemin başbakanı Recep Tayyip Erdoğan’ın onayıyla uygulamaya konan Ulusal Uyuşturucu Politika ve Strateji Belgesi Eylem Planı’nda verilen sözler havada kaldı.
  </p>
  <p>
   Uyuşturucu ile mücadele konusunda Türkiye teoriyi pratiğe yansıtamıyor. Gerek il gerekse ülke bazında hazırlanan ve valilikler tarafından organize edilen uyuşturucu ile mücadele eylem planları bir türlü sonuç vermiyor. Uyuşturucu ile mücadele, lüks otel odalarında sinevizyonlarla duvara yansıtılan sunumların içeresine hapsediliyor. Otel odasından dışarı çıkıp varoş semtlerden birine gittiğinizde manzaranın ne kadar içler acısı olduğunu görebiliyorsunuz. Bir uzmanın dediği gibi bazı uygulamalar sırf ‘mış’ gibi yapılmak için hayata geçiriliyor. Ayrıca siyasiler, kısır çekişmelerden sıyrılıp uyuşturucunun nasıl da tehlikeli boyutlara ulaştığını fark edemiyor.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem2.jpg"/>
   Uyuşturucu ile mücadele konusunda acilen revizyona gidilmesi gereken kurumların başında AMATEM’ler geliyor. Son derece gösterişli AMATEM binaları inşa ediliyor fakat devlet burada çalıştıracak uzman bulamıyor! Türkiye genelindeki 25 AMATEM’in en büyük sorunu yetişmiş uzman bulamamak. Bu merkezlerde çalışanlar, teşviklerin yetersiz olduğunu düşünüyor. Denetimli Serbestlik Yasası dolayısıyla oluşan yığılmalar sonucunda, hastalara rehabilitasyon için sadece birkaç dakika ayrılıyor. Ülkemizde uyuşturucu ile mücadelenin rehabilitasyon kısmı, Batı ülkelerindekiyle kıyaslanamayacak derecede yetersiz. Ayrıca bu konuda bir görev kargaşası var. Uyuşturucu ile mücadelenin acil tedavi kısmı Sağlık Bakanlığı’na, yani AMATEM’lere bağlı. Rehabilitasyondan sorumlu olan ise Aile ve Sosyal Politikalar Bakanlığı. Uyuşturucu ile mücadeledeki bürokrasi iki kat artıyor. İki kurum da sorumluluğu birbirine atıyor. Bu dosyayı hazırlarken Türkiye genelinde bazı pilot iller seçtik ve bu illerdeki hasta profilleri üzerine araştırmalar yaptık, AMATEM’leri yerinde inceledik. Ayrıca, Emniyet Genel Müdürlüğü tarafından 2014 yılı içerisinde hazırlanan 931 sayfalık Uyuşturucu Madde ve Uyuşturucu Madde Bağımlığı Araştırma ve İnceleme Raporu’ndaki bilgilerden faydalandık.
  </p>
  <p>
   <span>
    <strong>
     TORBACILAR AMATEM’DE KARTVİZİT DAĞITIYOR!
    </strong>
   </span>
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem3.jpg"/>
   İncelemelerde bulunduğumuz illerden ilki Adana. Şehir, uyuşturucu kullanımında ülke ortalamasının üzerinde. Özellikle ‘varoş’ diye tabir edilen Yüreğir ilçesindeki bazı mahalleler, hem uyuşturucu kullanımının hem de satışının yoğun olduğu bölgeleri içine alıyor. Bu mahallerde esrar içmek, ‘delikanlı’ olmanın ilk şartı gibi algılanıyor. Adana ve çevresinde esrar kullanımının yaygın olmasının en önemli sebeplerinden biri de ham maddesinin burada yetiştirilmesi. Hint keneviri, Çukurova’daki binlerce dönümlük mısır tarlalarının içerisine çiftçilerden habersiz ekiliyor. Yaz aylarında mısır tarlaları sürekli sulandığı için bu bitki kendiliğinden yetişiyor. Yetişen Hint keneviri mısır hasadından birkaç gün önce tarla sahiplerinden habersiz toplanıyor. Adana ve çevresinde sadece bu işten para kazanan suç örgütleri var.
  </p>
  <p>
   TUBİM’in (Türkiye Uyuşturucu ve Uyuşturucu Bağımlılığı İzleme Merkezi) verilerine göre, 2013’te il genelinde 25 kişi uyuşturucu kullandığı için hayatını kaybetti. Bu rakam, 2014’ün ilk 6 ayında 12 olarak tespit edildi. Şehirde, AMATEM’lere başvuran kişi sayısındaki artış, Türkiye’nin çok ciddi bir tehlikeyle karşı karşıya olduğunu gösteriyor. Adana’daki AMATEM’e, 2009’da 523 kişi eroin kullandığı için başvurdu. Bu sayı, Eylül 2013 itibariyle 2 bin 769’a yükseldi. Eroin kullanımındaki gözle görülür artış, esrar için de söz konusu. 2009’da 293 kişi esrardan tedavi görürken bu rakam Eylül 2013’te 2 bin 258’e yükselerek neredeyse 10 kat arttı.
  </p>
  <p>
   Adana’daki AMATEM, 1984’ten bu yana Adana ve çevresindeki 15 ile sağlık hizmeti sunan Dr. Ekrem Tok Ruh Sağlığı ve Hastalıkları Hastanesi içerisinde faaliyet gösteriyor. Diğer şehirlerdekine nazaran daha fazla yatak kapasitesine (80 yatak) sahip olmasına rağmen ihtiyaçlara cevap vermekte zorlanıyor. AMATEM’de 4 psikiyatrist, 2 psikolog, 30 civarında da hemşire görev yapıyor. Merkeze yılda yaklaşık 12 bin kişi başvuruyor, bunlardan 2 bin 500’ü yatılı hizmet alıyor. Burada grup terapileri yapılıyor, gençler basket ve futbol oynayabiliyor. Batı standartlarının çok gerisinde olsa da meslek edindirme kursları düzenleniyor.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem4.jpg"/>
   Adana’daki AMATEM’e gelen hastaların büyük bir bölümü Mersinli. Mersin de gençler arasında uyuşturucu kullanımı oranının çok yüksek olduğu illerden biri. Adana’da uyuşturucu ile mücadelede yaşanan paradoks, Türkiye’nin hemen her bölgesinde kendini gösteriyor. Bu anlamda Adana, uyuşturucu ile mücadelede girilen darboğazın ‘mikro örneği’ olma özelliği taşıyor. Uyuşturucuyu bırakmak isteyen gençler, 14 günlük bir rehabilitasyon sürecine tabi tutuluyor. Bu süre zarfında hasta, AMATEM’de yatılı olarak kalıyor. Hastalar 14 gün yerine 21 gün yatırılsa bu kez de yeni hastalara sıra gelmiyor. 14 günlük süre, uluslararası standartlar göz önüne alındığında neredeyse yok hükmünde. Hastaya uygulanan tedavi, iki hafta içerisinde daha başlamadan bitiyor. Batılı ülkelerde, uyuşturucu ile mücadelenin rehabilitasyon kısmı asgari 1 yıl sürüyor. Bazı ülkelerde bu süre 6 yıla kadar çıkabiliyor.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem5.jpg"/>
   AMATEM’de görev yapan bir psikolog ile görüşüyoruz. İsminin yazılmamasını rica ediyor: “Uyuşturucu ile mücadelede zorunlu yatış olmadan asla baş edemezsiniz. Zorunlu yatış olmadığı zaman, hastanın tedavisi için verilen subokson (suboxone) ve türevi ilaçların kullanılıp kullanılmadığını denetleyemiyorsunuz. Doktor, hastaya sadece ‘İlacını aldın mı?’ diye sormakla yetiniyor. Bu tedavi yönteminin sağlıklı bir şekilde uygulanması için uzun süreli zorunlu yatış şart. 14 günde hastalar yeni yeni kendine gelmeye başlıyor ve süre bitiyor. Zorunlu yatış esnasında ilaç, dozu azaltılarak doktor denetiminde bıraktırılmalı. Yoksa bu tedavi yönteminden bir sonuç alınamaz. Torbacılar, hasta gibi buraya geliyor ve buradan yeni müşteri ediniyor. Torbacı, 20-30 kişiye telefonunu bırakıyor. Maalesef, uyuşturucu ile mücadelede ‘mış’ gibi yapılıyor.”
  </p>
  <p>
   <span>
    <strong>
     “HASTALARIN AMATEM’İ ELE GEÇİRMESİNDEN KORKUYORUZ”
    </strong>
   </span>
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem6.jpg"/>
   Böylesine karamsar bir tablo ortadayken Adana’daki TUBİM’de görev yapan bütün uzman polisler, 17 Aralık rüşvet ve yolsuzluk soruşturması sonrası dağıtıldı. Kurumsal hafıza yok edildi, uzmanların neredeyse tamamı çocuk şubesine gönderildi. Adana’daki TUBİM kadrosu, uyuşturucu ile mücadelede işadamlarını harekete geçirmiş, bir derneğin kurulmasına öncülük etmişti. Adana esnafından maddi destek alan TUBİM personeli, uyuşturucu ile mücadelede yüzde 90’lara varan bir başarı elde etti. Peki, Adana AMATEM’in uyuşturucu ile mücadeledeki başarı oranı ne? Adana Valiliği tarafından bu yıl düzlenen İl Uyuşturucu Koordinasyon Kurulu toplantısında bir bürokratın AMATEM yetkilisine yönelttiği “Başarı oranınız nedir?” sorusuna verilen cevabı olduğu gibi aktarıyoruz: “AMATEM’de tedavi olan hastaların yüzde 99’u uyuşturucuya yeniden başlıyor.”
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem7.jpg"/>
   Gaziantep, sınır kaçakçılığı nedeniyle, uyuşturucu kullanımı oranının yıllardır çok yüksek olduğu bir il. Özellikle Suriye iç savaşından sonra şehirdeki uyuşturucu kullanımı gözle görülür bir şekilde arttı. Şehirde, 2009 ile 2013 yılları arasında toplam 21 kişi uyuşturucu madde yüzünden hayatını kaybetti. Uyuşturucu kullanımındaki şüpheli sayısı da her geçen yıl katlanarak arttı. Şüpheli sayısı 2009’da 444 iken 2013’te 1773’e fırladı. Bu yıl faaliyete geçen AMATEM’in yeni binası, bir işadamı tarafından, şehir merkezine yaklaşık 20 kilometre uzaklıktaki Yukarı Beylerbeyi köyüne yaptırılmış. Merkez; Şanlıurfa, Hatay ve Mardin illerine de hizmet veriyor. 17 dönüm arazi üzerine yapılan merkez, son derece modern bir binaya sahip ancak binanın şehir merkezine uzak olması büyük bir handikap. Farklı ülkelerdeki uyuşturucuyla mücadele kurumlarının neredeyse tamamı güvenlik açısından şehir merkezlerinde faaliyet gösteriyor (rehabilitasyon merkezleri hariç). Gaziantep’teki AMATEM’in şehir dışında olması, merkezin yetkililerini de kaygılandırıyor. Görüştüğümüz bir yetkili, kaygılarını şöyle dile getiriyor: “Hastaların binayı işgal etmesinden korkuyoruz. Çünkü kendi aralarında söz birliği yapsalar 28 hasta (merkezin kapasitesi bu kadar) çok rahat bir şekilde binayı ele geçirebilir!” Bu yüzden merkezde 30 civarında güvenlik görevlisi çalışıyor. Her hastaya neredeyse bir güvenlik görevlisi düşüyor! Güvenlik görevlileri, hastalar arasında çıkan kavgalarda zorlanıyor. Peki, merkezdeki uzman doktor sayısı ne kadar? Sadece iki! Hastalar, merkezde 21 günlük süre ile tedavi edilebiliyor. Bu süre zarfında 8 saatlik terapi seansına tabi tutuluyorlar. Uyuşturucu ile mücadelede göz önüne alındığında, 8 saatlik terapi dünya standartlarının çok gerisinde. AMATEM’de gençleri rehabilite edebilecek resim ve el işi öğretmeni eksikliği çekiliyor.
  </p>
  <p>
   <span>
    <strong>
     DENETİMLİ SERBESTLİK ALAN VAR
    </strong>
   </span>
  </p>
  <p>
   Türkiye’deki bütün AMATEM’ler, uzman doktor sıkıntısı çekiyor. Hastaların çoğu doktorlara karşı şiddet kullanmaya yelteniyor. Ayrıca hastalar, doktorlarla küfürlü konuşuyor. Bu yüzden AMATEM’ler, Sağlık Bakanlığı nezdinde ‘riskli bölgeler’ olarak değerlendiriliyor ve burada çalışan personele ekstra ücret ödeniyor. Ancak uzman doktorlara göre bu ücretler alınan riskle doğru orantılı değil. Personel, AMATEM’lerde görev yapmak istemiyor. Uzmanlar, rotasyon usulü ile çalışıyor, yani personel sürekli yer değiştiriyor. Rotasyon, uyuşturucu ile mücadelede verim alınamamasının en önemli sebeplerinden. Uyuşturucu ile mücadelede hastaların takibi çok önemli. Rotasyon usulü ile çalışılan merkezlerde doktorlar sürekli değiştiği için hastaların takibi neredeyse imkânsız hâle geliyor.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem8.jpg"/>
  </p>
  <p>
   Uzman personel sıkıntısı en çok da İstanbul, Ankara, İzmir ve Bursa gibi büyük şehirlerde yaşanıyor. İstanbul söz konusu olduğunda, uyuşturucu ile mücadele daha da zorlaşıyor. İstanbul’da polise yapılan ihbar artışı, kullanım oranı ile ilgili çok önemli ipuçları veriyor. İhbar sayısı, 2011’de 13 bin 898’ken 2013’te 16 bin 98’e yükseldi. İlde yakalanan esrar miktarı, uyuşturucu kullanımındaki artışın bir başka göstergesi. 2009’da 397 kilo esrar yakalanırken 2012’de bu rakam neredeyse yüzde 150 artarak 935 kiloya çıktı. İstanbul’la ilgili endişe verici bir
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem9.jpg"/>
   diğer istatistikse 18 yaş altı uyuşturucu kullananların sayısı. 2013’te 5 bin 30 çocuk uyuşturucu kullandığı için gözaltına alındı. Emniyet Genel Müdürlüğü’nün 2014’te hazırladığı uyuşturucu raporunda, tehlikenin boyutları şu cümlelerle özetleniyor: “Her operasyon sonrasında sokaklar tekrar uyuşturucu satıcılarıyla (torbacı) doluyor. Torbacılar, genel olarak geniş ailelere mensup. Biri yakalanınca hemen diğer kardeş devreye giriyor. Tarlabaşı gibi kentsel dönüşümün olduğu yerlerde yaşayanlar, dönüşümle birlikte sorunu gittikleri yeni yerlere taşıyor. Buradaki torbacılar, bu sorunu Okmeydanı ve Hacıahmet bölgesine taşımıştır. Son birkaç sene içinde sokaklar inanılmaz derecede torbacı ile doldu. Artık kişinin gidip torbacı aramasına bile gerek kalmıyor.”
  </p>
  <p>
   Raporda, bugüne kadar 200’den fazla kişiyi öldürdüğü tahmin edilen bonzai ile ilgili de ürkütücü bilgiler bulunuyor: “Bonzai, esrarı bile piyasadan geriletmeye başladı. Bir kilo bonzai maddesi ile yaklaşık 200 kilo satışa hazır madde oluşturuluyor. Bonzainin fiyatı, semtine ve kalitesine göre değişiyor. Bonzai gençler arasında çok talep gördüğü için merdiven altı üretimler arttı, fiyatlar 5-10 TL’ye kadar geriledi. Hâliyle ulaşılabilirliği de arttı.”
  </p>
  <p>
   İstanbul’da uyuşturucu kullananların sayısı fazla olduğu için AMATEM’lerde inanılmaz bir tıkanma söz konusu. Bir de buna Denetimli Serbestlik Yasası nedeniyle biriken mükerrer dosyalar eklenince Bakırköy’deki AMATEM kliniği âdeta iş yapamaz hâle geldi. İstatistiklere göre, 2005’ten Haziran 2013’e kadar 115 bin kişi denetimli serbestlikten yararlandı. Bu rakamın çok büyük bir kısmını, uyuşturucu kullanan kişiler oluşturuyor. Türkiye genelindeki iller, denetimli serbestlik nedeniyle biriken mükerrer dosya sayısında âdeta yarışıyor. Şu an Bakırköy’de 10’un üzerinde mükerrer dosyası olan yüzlerce hasta var. Bu alanda rekor, İzmir’de bir vak’aya ait. İzmir’de, bir uyuşturucu kullanıcısı, 118 kez denetimli serbestlikten faydalanmış! Normal şartlarda ikinci kez uyuşturucu kullanırken yakalanan bir hastanın cezaevine gönderilmesi gerekiyor. Denetimli Serbestlik Kanunu’ndaki zafiyetler yüzünden, uyuşturucuyu bırakmak isteyen gönüllü hastalar da olumsuz etkileniyor.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem10.jpg"/>
  </p>
  <p>
   2 yıldır uyuşturucu madde kullanan C.Ü., kendi isteği ile AMATEM’e başvurmuş. Tedavi olmak için sırada beklerken iki kişi yanına gelip uyuşturucu satmaya kalkışmış! C.Ü.nün şikâyetçi olduğu bir diğer konu da şu: “Merkezdeki uzman personel sayısı çok az. Terapi seansı diye doktorun odasına gidiyoruz ama görüşme sadece birkaç dakika sürüyor. Çünkü sırada yüzlerce kişi bekliyor.” Bakırköy AMATEM’de bazı günler bir uzman personel günde 200 civarında hastaya bakmak zorunda kalıyor. Terapi seansları, çoğu zaman, sadece evrak imzalamakla geçiyor!
  </p>
  <p>
   <span>
    <strong>
     TEDAVİ GİTTİKÇE PAHALILAŞIYOR
    </strong>
   </span>
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem12.jpg"/>
   Son birkaç yılda, yeni rehabilitasyon merkezleri açıldı. Bu merkezlerden bazıları, bitkisel yöntemlerle tedavi ettiklerini iddia ediyor. Ankara’da faaliyet gösteren özel bir merkez, implant yöntemi ile hastaları tedavi ettiğini belirtiyor. Buraya kadar aslında her şey normal. Ancak dikkati çeken bir nokta var. Bu merkez, implant tedavisini, Sağlık Bakanlığı’nın izni ile yaptığını belirten broşürler dağıtıyor. Oysa implant tedavisi bakanlık nezdinde yasak! İmplant yasağının arkasında çok ciddi bir rant dönüyor. Derinin altına yerleştirilen ve bir ‘çip’ gibi çalışan implant, hastaya kademeli olarak belirli oranda uyuşturucu vererek tedaviyi gerçekleştiriyor. Kaburga kemiklerinin arasına yerleştirildiği için hasta bu çipi kendi isteği ile de çıkaramıyor. İmplant tedavisi, başta İngiltere olmak üzere Almanya, Rusya ve Bulgaristan’da uygulanıyor. Bu çip, Türkiye’ye illegal yollardan getiriliyor. Yurtdışındaki fiyatı 150-200 Euro civarında. Türkiye’de ise bu çip, İstanbul’daki bazı hastanelerde yaklaşık 4 bin TL’ye takılıyor! Hastaneye gittiğinizde size bir dilekçe imzalatılıyor. Bu dilekçede, “İmplant çipini yurtdışından kaçak yollarla temin ettim. Bu çipi vücuduma taktırmak istiyorum. Bütün sorumluluk bana aittir.” yazıyor. İmplant yönteminin bir de hap şeklinde olanı var. Bu ilaçlarda da çok büyük bir rant dönüyor. Bazı doktorlar, durumu iyi olmayan hastalar için Eczacılar Birliği vasıtasıyla bu ilaçları 40 Euro’ya yurtdışından getiriyor. Uyuşturucu tedavisinde kullanılan bu ilaçların aynısı piyasada bin TL’ye satılıyor! Söz konusu ilaçlar, eskiden 50 TL’ye alınabiliyordu. Ancak SGK, ilgili ilaç firmaları ile anlaşma sağlayamadığı için fiyatlar karaborsaya düştü.
  </p>
  <p>
   <img alt="" src="http://web.archive.org/web/20141204063622im_/http://medya.aksiyon.com.tr/aksiyon/2014/11/10/amatem13.jpg"/>
  </p>
 </div>
</div>


Kaynak: [www.aksiyon.com.tr](http://www.aksiyon.com.tr:80/dosyalar/uyusturucu-ile-mucadelede-kirmizi-alarm_539841), [web.archive.org (arşiv bağlantısı)](http://web.archive.org/web/20141204063622/http://www.aksiyon.com.tr:80/dosyalar/uyusturucu-ile-mucadelede-kirmizi-alarm_539841)
