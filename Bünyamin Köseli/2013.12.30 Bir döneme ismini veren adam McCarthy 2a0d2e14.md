# Bir döneme ismini veren adam McCarthy

*Bünyamin Köseli 2013.12.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ölümünün üzerinden yarım asırdan fazla bir süre geçmesine rağmen ismi hâlâ bir heyula gibi dolaşıyor ABD’nin Cumhuriyetçi senatörü Joseph Rammond McCarty’nin. Hayatına ve adıyla hatırlanan döneme bir göz atmaya ne dersiniz?
  </font>
 </div>
 <div id="newsText">
  <font class="detail-text">
   <p>
    Gazeteci-yazar Fehmi Koru, eskiden, McCarthy hakkında uzun yazılar yazar, devlet mekanizmasının yaptığı birtakım yanlışları onun dönemi üzerinden okurdu. Son olarak, Sabah Gazetesi’yle yollarını ayıran Nazlı Ilıcak, sosyal medya üzerinden zikretti bu ismi. Peki, 1950’li yıllara damgasını vuran ve günümüzde de sıkça hatırlanan ABD’nin Cumhuriyetçi senatörü Joseph Raymond McCarthy kimdi ve adını verdiği dönemde neler olmuştu? Gelin birlikte hafızalarımızı tazeleyelim.
   </p>
   <p>
    Geçen yüzyılın ortalarında başlayan Soğuk Savaş’ın en belirgin iki aktörü vardı: liberal ekonominin temsilcisi ABD ve komünist ekonominin temsilcisi SSCB. Sovyetler Birliği’nin yükselişi, en fazla Amerika’yı rahatsız ediyordu. Dönemi inceleyen tarihçiler, o günlerde Amerikan toplumunda var olan komünizm paranoyasını şu ilginç benzetmeyle ifade ediyor bugün: “11 Eylül gibiydi…” Liberal ekonominin öncüsü bir devlet için de aksi düşünülemezdi zaten.
   </p>
   <p>
    1930’da, etkisini tam anlamıyla hissettiren Büyük Buhran, ABD’deki işçi hareketlerini tetiklemiş, sokaklar kaynamıştı. Resmî ideolojiye göre işçiler etkisiz hâle getirilecek, komünizm tehlikesi bir an önce bertaraf edilecekti. Ama olmadı. Korku, giderek Batı ülkelerine de yayıldı; 40 yıl sürecek Soğuk Savaş döneminin temelleri atıldı.
   </p>
   <p>
    II. Dünya Savaşı’ndan sonra SSCB’nin Doğu Avrupa’da sosyalizm sistemine dayalı kukla rejimler kurması, bunun ardından Kore’nin kuzeyi ile güneyi arasında savaş başlaması ve bu mücadelede SSCB’nin kuzeyi, ABD’nin ise güneyi desteklemesi, ayrışmayı da beraberinde getirdi. Sovyetler Birliği’nin önce atom, sonra da hidrojen bombası yapması, Amerika’nın yüksek çevrelerinde korku ve histeriyi toplumsal bir hastalık derecesine çıkardı. İşte tam da böyle bir zaman diliminde sahneye çıktı Wisconsin Senatörü McCarthy. ‘Kızıl Panik’ olarak adlandırılacak korku ve şüphe dolu yıllar onun adıyla anılacak, ismi, literatüre geçecekti. Binlerce insan takibata uğrayacak, fişlenecek, aynı işyerinde çalışan insanlar birbirinin kuyusunu kazacaktı. Ünlü simalar ülkeyi terk etmek zorunda kalacaktı. Paranoya Birleşik Devletler’in bütün eyaletlerinde kol gezecekti.
   </p>
   <p>
    Pek de başarılı olmayan bir avukatlık kariyeriyle hayata başladı McCarthy. Buna rağmen çok hırslıydı. Demokrat Parti saflarında siyasete atılmış, burada istikbal göremeyince Cumhuriyetçi olmuştu. 1946’da, 38 yaşında Senato’ya seçildi. Komünizme karşı ilk sert çıkışını 1950 yılında yaptı. Şubat ayının 9’unda Lincoln Günü münasebetiyle Virginia Eyaleti’nde düzenlenen Cumhuriyetçi Kadınlar Kulübü’ndeki toplantıya katılmıştı. İşte o gün elindeki kâğıt parçasını gazetecilere sallayarak, “Bu listede, Dışişleri Bakanlığı’nda çalışan 204 komünistin adı var. Onlar Amerika’yı SSCB’ye kurban edecekler!” diye bağırdı. Hemen arkasından da vatanı SSCB’ye satan komünistlere karşı sonuna kadar mücadele edeceğini açıkladı. Bu ateşli konuşma, McCarthy’ye büyük ün getirdi. Basın, bu çıkışa özel yer ayırdı ve ona komünizmle mücadelede bir kahraman gözüyle bakılmaya başlandı. Dünya tarihinde, bugün bile hâlâ etkisini gösteren yüz kızartıcı bir dönem başlamıştı böylece. Amerikalılar, senatörün elindeki kâğıt parçasını ‘belge’ olarak düşünedursun, McCarthy, onu, bir gün önce kuru temizlemeciye teslim ettiği elbiselerini geri almakta kullanacaktı! Çünkü elinde salladığı kâğıt, aslında ‘teslim makbuzundan’ başka bir şey değildi...
   </p>
   <p>
    McCarthy’nin bu çıkışından sonra ABD istihbarat servisleri çalışanları devlet dairelerinde çalışan tüm insanların faaliyetini kontrol altına almaya ve onları takip etmeye başladı. Küçük bir şüphe doğuran devlet memurları bile tutuklandı. McCarthy, giderek, Soğuk Savaş döneminin en popüler siyasetçisi hâline geldi, insanlar ondan bir imza alabilmek için saatlerce bekliyordu. Yürüttüğü kutsal(!) mücadele onu Amerikan Karşıtı Faaliyetleri Soruşturma Komitesi’nin (HUAC) başına kadar getirdi. Öylesine hırslıydı ki, Komitenin başına bir an önce geçmek için balayını yarıda kesti! ABD Başkanı Roosevelt ve Truman’ın yönetimleri sırasında ABD hükümetinin komünist yuvalarıyla dolduğunu, Demokratların bu konuda en azından ihmalle suçlu olduklarını iddia ediyordu her platformda. Askerler, Hollywood yıldızları, bilim adamları, gazeteciler ve sendikacılar hedefindeydi. Üzerlerinde baskı kuruyor, hatta bu insanlara Komünist Parti üyesi olmadıklarına dair yemin bile ettiriyordu!
   </p>
   <p>
    McCarthy, 1947-1956 yılları arasını kapsayan bu dönemde dünyaca ünlü isimleri sorguladı. Kimler yoktu ki kara listede? Yazar Arthur Miller, oyuncu Charlie Chaplin, Orson Welles, bilim adamı Albert Einstein, Kayseri kökenli yönetmen Elia Kazan ve casuslukla suçlanarak idam edilen Ethel Greenglass Rosenberg ve Julius Rosenberg (Bazı araştırmacılar, 50 yıl sonra açılan arşivlere dayanarak çiftin suçlu olduğu konusunda ısrarlılar). Bu süre zarfında, özellikle Amerikalı aydınlar, baskı ve korku içerisinde yaşadı. Aralarında yokluğa mahkûm edilenler, intihar yolunu seçenler oldu. İflas edenlerin sayısı da az değildi. Üniversitelerde büyük kıyım yaşandı. Profesörler işten çıkarıldı. 1951 yılında, 72 önemli üniversitede yapılan bir araştırma, baskıların, ‘öğrenciler ve hocalar üzerinde düşünce özgürlüğünü sinsice felce uğrattığı’ tespitine vardı.
   </p>
   <p>
    Patronlar gazetecileri fişliyordu!
   </p>
   <p>
    Ülke geneline yayılan baskılar sonucu New York’ta 33 öğretim görevlisi işten çıkarıldı, 283’ü ise istifa etti. Gönüllü istifa etmeye yanaşmayanlar, toplum önünde teşhir edilme tehdidiyle sindirildi. 1952’de, Los Angeles’taki 30 bin öğretmen tek tek gözden geçirildi. Sadece o yıl, Kaliforniya Üniversitesi’nden 100 öğretim görevlisi uzaklaştırıldı. Tam bir psikolojik savaş yürütülüyor, şirketlere ajanlar yerleştiriliyor, korkular körükleniyor, hizipçilik destekleniyordu. Yalanın bini bir paraydı.
   </p>
   <p>
    Baskılar sonucunda, Charlie Chaplin ve Albert Einstein ülkeyi terk etmek zorunda kaldılar. McCarthy’nin Hollywood’u hedef seçmesi de tesadüfî değildi. Büyük Buhran sırasında yaşanan ekonomik sıkıntılar, film sektörünü de etkilemiş, yapımcılar, daha çok sosyal konulara yönelmişti. Dolayısıyla potansiyel suçluydular! Bütün bir Soğuk Savaş dönemi boyunca, ABD Temsilciler Meclisi bünyesi altında çalışan HUAC, yüzlerce kişiyi sorgudan geçirdi. Amaç, komünist faaliyetlerin önüne geçerek illegal yapılanmaları önlemekti. Tabii ilk olarak ‘dost’ diye tanımlanan kişiler kullanılacaktı! Film sektörünün bir numaralı isimleri Walt Disney, Robert Taylor, Gary Cooper bunlardan bazılarıydı. Yapımcılar da zaten sektördeki grevlerden rahatsızdı.
   </p>
   <p>
    1947 yılının kasım ayında düğmeye basıldı, kara listeye alınan hemen herkes işten çıkarıldı. 1947 ile 1956 yılları arasını kapsayan sorgulama tutanaklarını derleyen yazar Hartmut Keil, dönemi tüm çıplaklığıyla anlatıyor, “Üye misin?.. Üye miydin?..” isimli kitabında. Keil, sorgulamalar sırasındaki çifte standardı şöyle aktarmış eserinin bir yerinde: “İlk hafta dinlenen ‘dost tanıklar’ büyük saygı görürken dost olmayanlara komisyon başkanı oldukça kaba davranıyordu. Sözleri kesiliyor, bazen açıklamaların okunmasına izin verilmiyor, hatta salondan zorla dışarı çıkarılmalar bile oluyordu. Sorgulanan on kişi (Hollywood Ten) hapis ve para cezasına çarptırıldı. Yıllarca iş bulamayanlar oldu. İş bulabilmenin yolu, HUAC önüne çıkıp af dilemekti!” 22 Ekim 1947’de Temsilciler Meclisi’nde, kendi isteği ile sorgulanan film endüstrisinden yapımcı Robert Taylor, sorgusunda, “Komünist olan birini filmlerimde oynatmadım, oynatmam da!” diyor, âdeta, McCarthy’den çok McCarthyci oluyordu!
   </p>
   <p>
    ABD hükümeti, Hollywood bir eğlence sektörü olarak kalsın, içerisine ideoloji girmesin istiyordu. Çünkü sinema, geniş halk kitlelerine tesir edebilecek en etkili silahtı o yıllarda. Arkadaşlarının adını komisyona vererek kendilerini kurtarmaya çalışanlar da oldu. Bunlar içinde en ünlüsü hiç kuşkusuz yönetmen Elia Kazan’dı. Kayseri kökenli bir Rum ailenin çocuğu olarak İstanbul’da doğan Elia Kazan, baskılara dayanamayınca sekiz arkadaşının ismini HUAC’a verecek, bu utanç, yıllar boyunca bir karabasan gibi peşini bırakmayacaktı. 1999 yılında, Oscar ödülünü kazandığında bile, birçok ünlü oyuncu ve yönetmen durumu protesto ederek tören sırasında salonu terk edecekti.
   </p>
   <p>
   </p>
   <p>
    Hırsla kiliseye saldırdı!
   </p>
   <p>
    McCarthy’nin ABD’de yaptıkları, güç ve iktidar hırsının bir insanı ne hâle getireceğini göstermesi bakımından hayli manidar. Arkasına aldığı FBI Başkanı J. Edgar Hoover, McCarthy’ye geniş bir hareket alanı sağladı. İkilinin arasında tamamen çıkarlar üzerine kurulmuş bir ilişki ağı vardı aslında. FBI, II. Dünya Savaşı’ndan hemen sonra, güvenlik gerekçesiyle kadrolarını iki misli artırmış, gündem oluşturup sol görüşlü ünlü simaları sindirmek için de McCarthy’yi kullanmıştı.
   </p>
   <p>
    Hoover’ın yardımcısı William Sullivan, yıllar sonra, tüm belge ve ipuçlarının McCarth’ye kendileri tarafından servis edildiğini açıklayacaktı. Böyle bir ortamda hiç şüphesiz gazeteciler ve medya patronları da kullanılacaktı! James A. Wechsler isimli bir gazete sahibi, 24 Nisan 1953’te komisyona ifade vermek için HUAC’a çağırılmıştı. 60 çalışanını fişlemişti ve isimleri tek tek komisyonla paylaştı. Soruşturma sırasında, FBI hakkında yazdığı yazılar önüne kondu ve temiz bir fırça yedi! Hatta komisyon kendisine şu soruyu sordu: “Yunanistan ve Türkiye’ye yardım tavrınız neydi?” Wechsler, şöyle cevap veriyordu soruya: “1949’da, komünistlerin ABD’de mücadele yürüttükleri dönemde en önemli eleştiri noktalarından biri Marshall Planı’ydı. Ben gazetemde her zaman bu yardımların aktif bir savunucusuydum!”
   </p>
   <p>
    ABD’deki ‘cadı avı’ o boyutlara ulaşıyor ki kiliseler bile soruşturuluyordu! HUAC’la ortaklaşa çalışan gazeteler, bazı papazlar hakkında şöyle yazıyordu: “Pazarları Tanrı’ya, haftanın geri kalan günleri ise komünist kamuflaj örgütlerine hizmet ediyorlar!” Bu iddialar üzerine G. Bromley Oxnam isimli başpiskopos soruşturmaya çağırılacak, 200 sayfalık ifade verecekti. Verdiği ifadeyi yıllar sonra kitaplaştıran Oxnam, “Bu sorgulamalar, herkesin adını yok edebilir.” diyecekti. Anlaşılacağı üzere, McCarthy’nin liberal basınla arası hep bozuktu. Kendi gibi düşünmeyen ve komünist ideolojiye yakınlıklarıyla bilinen gazeteleri ilan boykotuyla tehdit ediyordu.
   </p>
   <p>
    McCarthy’nin önünü kesen cesur yayıncı, CBS’den Edward R. Murrow oldu. 3 Mart 1954’te ‘Joseph McCarthy Raporu’ adlı bir dosya, televizyonda yayımladı. Programda, McCarthy’nin söylediklerine aslında kendisinin bile inanmadığı, hatta onu izleyen takipçilerine hakaretler savurduğu teşhir edildi., Murrow, yaptığı belgesel ile ABD’nin hâkim güçlerine kafa tutuyordu âdeta.
   </p>
   <p>
    Daha sonra cesur yayıncının hayatı filmleştirildi ünlü aktör George Clooney tarafından. Siyah-beyaz olarak sinemaya aktarılan film (2005), Clooney’ye en iyi yardımcı erkek oyuncu ödülünü kazandırdı. ‘İyi Geceler ve İyi Şanslar’ isimli yapıt, çalıştığı medya kuruluşu ile menfaatleri arasına sıkışan namuslu bir TV yıldızının hayatından kesitler sunuyor. Murrow, filmin daha ilk dakikalarında, tüm zamanlara seslenen bir cümle sarf ediyor; “Tarihimiz; biz ne yaparsak odur.” Ve devam ediyor: “Böyle giderse tarih öç alacak ve ceza bize kesilecek. İleride tarihçiler günümüz medyasını incelediklerinde, yaşadığımız dünyanın gerçeklerinde yozlaşma, dalalet ve dışlamanın izlerini görecekler. Televizyonun dikkatimizi dağıtıp, bizi gerçeklerden koparmak için kullanıldığını göremezsek, bu kutunun (televizyonun) ne önemi kalır? Bu alet öğretir, aydınlatır, ilham verir... Ama bu, onu kullanan insanların amaçlarına bağlıdır. Bu alet, eğlendirmek ve dikkat çekmek dışında bir işe yaramıyorsa; televizyon içi ışık ve kablolarla dolu bir kutudur…”
   </p>
   <p>
    McCarthy, hakkındaki bazı iddialar sonrasında Senato’nun karşısına çıktı. Amerikan halkının çoğunluğu, McCarthy’nin özgürlüğe düşman olan yüzünü görme fırsatını burada elde etti. Aklanma hayalleri, 1954’ün aralık ayında 76’ya karşı 22 oyla akamete uğradı. Başarısızlık ve yenilgi eski alışkanlığı olan içkiye yönelmesi için kapı araladı. Karaciğeri iflas etti. 1957 yılında öldü. Daha 49 yaşındaydı… Bir tarihçi, arkasından şöyle diyecekti: “Amerikan halkının kafasını karıştırıp saptırmak ve Amerika’nın dünyadaki itibarını düşürme konusunda, hiçbir kimse onun kadar başarılı olamamıştır!”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5815C8C657047CC33CC9813457B482EE?newsId=37470), [web.archive.org (arşiv bağlantısı)](http://web.archive.org/web/20140112111750/http://www.aksiyon.com.tr:80/aksiyon/newsDetail_getNewsById.action;jsessionid=5815C8C657047CC33CC9813457B482EE?newsId=37470)
