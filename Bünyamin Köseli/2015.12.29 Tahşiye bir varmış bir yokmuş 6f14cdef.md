# Tahşiye bir varmış bir yokmuş

*Bünyamin Köseli 2015.12.29*

<div class="pNewsDetailMainContent ctx_content" itemprop="articleBody">
 <p>
  Tahşiye Davasının ilk gününe MİT’in gönderdiği belge damgasını vurdu. MİT’e göre tahşiye, terör örgütü değildi. Oysa aynı MİT, 2009 yılında aksini raporlamıştı.
 </p>
 <p>
  Necip Fazıl, bir dönem, hayatının rutini hâline gelen davaların birinde çok sinirlenmiş ve savcıya dönerek şunu söylemişti: “Çok savcı gördüm ama hukuk uyduran savcı ilk kez görüyorum…” Merhum, bugün yaşasa ve ‘hukuk’ adına kurulan proje mahkemeleri görse kim bilir ne derdi?
 </p>
 <p>
  17 Aralık yolsuzluk ve rüşvet operasyonu sonrasında gündeme gelen Tahşiye isimli örgüt, neredeyse son bir yıldır gündemi meşgul ediyor. Fakat ne iddianamenin yazımı sırasında ne de davanın ilk gününde, karar alıcılar, ‘paralel yapı’ diye ifade edilen kişi ya da grupların hukuk dışına çıktığına dair herhangi bir somut delil bulamadı. Buna rağmen, Samanyolu Yayın Grubu Başkanı Hidayet Karaca ile aralarında Ömer Köse, Yurt Atayün ve Ali Fuat Yılmazer’in de bulunduğu 33 polis tutuklu olarak yargılanmaya devam ediyor.
 </p>
 <p>
  Tahşiye davasının başladığı ilk gün, Çağlayan Adliyesi’nde gergin bir atmosfer vardı. Avukatlar, iddianamenin sanıkların yüzlerine okunma faslına geçmeden önce, birçok usulsüzlük ve hukuksuzluk olduğunu 14. Ağır Ceza Mahkemesi’ne bildirdi. Avukatlar, Bakırköy Adliyesi’nde devam eden Tahşiye davası bitmeden açılan davanın hukuksuz, yapılan yargılamanın ise Anayasa’ya aykırı olduğu görüşündeydi. Müvekkillerinin proje mahkemeler tarafından tutuklandığını, siyasilerin açıkça yargıya müdahale ettiklerini dile getirdiler. Dikkat çektikleri bir başka önemli nokta ise şuydu: 32. Asliye Ceza Mahkemesi, hukuksuzluğu durdurdu ve sanıkları tahliye etti. Karara savcılık itiraz etmedi. Sanık avukatlarının mahkemeden talep ettiği bir diğer önemli nokta ise 14. Ağır Ceza Mahkemesi’nin, “yeni kurulduk” şeklinde bir gerekçeyse Dink davasını reddetmesiydi. Avukatlar, bu durumu emsal olarak gösterdi ve 14. Ağır Ceza Mahkemesi’nin bu davaya da bakmaması gerektiğini savundu ancak bu itiraz göz önünde bulundurulmadı. Ayrıca 333 sayfalık iddianamede, Hidayet Karaca’ya isnat edilen ‘iftira ve evrakta sahtecilik’ suçlamalarına dair hiçbir somut delil gösterilemedi.
 </p>
 <p>
  Somut delil yok
 </p>
 <p>
  Davanın ilk gününe damgasını vuran olay ise hiç şüphesiz Millî İstihbarat Teşkilatı’nın (MİT) gönderdiği bir belgeydi. Belgede, MİT, Tahşiye grubunun terör örgütü olmadığını ifade ediyordu. Çelişkiler yumağı aslında tam da bu noktada başlıyor. MİT’in, Tahşiye grubuna yönelik 2009 yılında hem emniyeti hem de askerî birimleri uyardığı bir belge ortaya çıkmıştı. Bu belgeyi MİT, Bakırköy Savcılığı’na göndermiş, Tahşiye grubunun El-Kaide ile bağlantılarına dikkat çekmişti. MİT’in yaptığı açıklamada, Tahşiye grubu lideri Mehmet Doğan’ın “Şuayp bin Salih” olarak adlandırdığı Bin Ladin’i “Mehdi’nin komutanı”, El-Kaide’yi ise ‘‘Mehdi’nin Askerleri’’ olarak izah ettiği belirtiliyordu. Ayrıca, Genelkurmay İstihbarat Dairesi’nin 13 Mart 2009 tarihli belgesinde de Tahşiye yapılanmasının radikal örgütlerle bağlantıları uzun uzun anlatılıyordu.
 </p>
 <p>
  Hem emniyet hem MİT hem de Genelkurmay İstihbarat Dairesi’nin hazırladığı raporlara giren Tahşiye örgütü, bugün kendilerine kumpas kurulduğu iddiasıyla 34 kişinin yargılanmasına neden oluyor. Dün ‘radikal örgütlerle bağlantılı’ şeklinde devletin hakkında rapor yazdığı örgüt bugün yine devlet eliyle aklanmak isteniyor. Üstelik bir haber, iki köşe yazısı ve kurmaca bir dizi senaryosundan yola çıkılıp delil üretilmeye çalışılarak…
 </p>
</div>


Kaynak: [www.aksiyon.com.tr](http://www.aksiyon.com.tr:80/yargi/tahsiye-bir-varmis-bir-yokmus_553398), [web.archive.org (arşiv bağlantısı)](http://web.archive.org/web/20160102211149/http://www.aksiyon.com.tr:80/yargi/tahsiye-bir-varmis-bir-yokmus_553398)
