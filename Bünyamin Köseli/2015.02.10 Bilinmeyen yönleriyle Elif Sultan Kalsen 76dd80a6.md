# Bilinmeyen yönleriyle Elif Sultan Kalsen

*Bünyamin Köseli 2015.02.10*

<div class="pNewsDetailMainContent" itemprop="articleBody">
 <p>
  Emniyetin didik didik aradığı DHKP-C’li Elif’i artık tüm Türkiye tanıyor. Elif’in anne ve babası son beş yıldır rahat bir uyku uyuyamıyor. Diğer kızları Selda da şu an örgüt üyesi olduğu için yurtdışına kaçmış.
 </p>
 <p>
  Kocaeli Üniversitesi Uluslararası İlişkiler Bölü-mü’nü kazandığını öğrendiğinde çocuklar gibi sevinmişti. Anne ve babasını ise bir hüzün sarmıştı içten içe. Aslen Dersimli olan aile, Burdur’da oturuyordu. Evin babası Mehmet Bey, Burdur şartlarında hatırı sayılır bir kişiydi. Devlet dairesinde müdür seviyesinde bir görevi vardı. Kızının yerleştiği özel yurt, DHKP-C’nin legal alanda faaliyet yürüten derneğiyle karşılıklıydı. Evet, bahse konu olan kız öğrenci, artık tüm Türkiye’nin tanıdığı ve şu an her yerde aranan Elif Sultan Kalsen’den başkası değildi!
 </p>
 <p>
  Kalsen, örgütle, bu dernekte tanıştı. Kalsen’in örgüte sempati duymasının bir başka sebebi daha vardı. Çok yakın bir akrabası (Fidan Kalsen), Hayata Dönüş Operasyonu’nda (19 Aralık 2000) Çanakkale Hapishanesi’nde kendisini yakmıştı. Örgüt, geçmişte ölen militanların ve akrabalarının ismini her dönem başında legal alanda faaliyet yürüten derneklere bir liste hâlinde gönderiyor. ‘İlişki kurulması gereken kişiler’ listesinde Elif’in de adı vardı. Örgüt, hiç vakit kaybetmeden onunla ilişki kurmuş ve yakından ilgilenmişti. Elif’in babası Mehmet ve annesi Şirin Kalsen, kızlarındaki değişimi görünce birdenbire telaşlanmıştı. Elif, artık anne ve babasını daha az arayıp sormaya başlamıştı.
 </p>
 <p>
  Aile, kızlarındaki değişim üzerine hiç vakit kaybetmeden Kocaeli’ne taşınma kararı aldı, 2010 öncesinde. Baba Mehmet Bey, kariyerini hiçe saymış, düz bir memur olmaya razı olmuştu. Ama yaptıkları bu fedakârlık kızlarını DHKP-C’den kurtarmaya yetmeyecekti. Elif, üç aylık yaz tatilinde, örgütün İstanbul’daki legal alanda faaliyet gösteren derneklerinde kamp yaptı. Bu kamp sonrasında artık ‘profesyonel’ bir devrimciydi! Örgüt için ölmek ve öldürmek Elif için bir ideal hâline gelmişti. Nasıl da değişmişti Elif. Kendisi bile farkında değildi…
 </p>
 <p>
  Eskiden sinema ve tiyatroya gitmek, gezmek Elif için hayatının vazgeçilmezleri arasındaydı. Örgütle tanıştıktan sonra ise zamanının büyük bir bölümünü DHKP-C için harcamaya başlamıştı. Telefon kullanmayı bırakmıştı, ailesi kendisine asla ulaşamıyordu. Elif, ayda yılda bir kez arayıp “Anne ben iyiyim, merak etmeyin” diyordu. Kalsen ailesinin dramı bununla da sınırlı kalmayacaktı. Örgüt, diğer kızlarını da bir militan hâline getirecekti! Elif’in kız kardeşi Selda, örgüt üyeliğinden arandığı için illegal yollardan yurtdışına kaçtı ve iltica etti. Özellikle 2008 ile 2011 yılları arasında çok sayıda genç, DHKP-C üyeliğinden yıllarca ceza aldı ve arandıkları için yurtdışına kaçtılar. Aslında bu, örgütün bir taktiği. Gençler, örgütün legal derneklerine gidip gelmeye başlayınca hemen sokaktaki eylemlere yönlendiriliyor ve polis tarafından fişleniyor. Bundan sonraki aşama, örgüt üyeliğinden ceza almak. Daha sonra da arandıkları için yurtdışına kaçış serüveni! Örgüt, Devrimci-Sol döneminden bu yana aynı taktiği uyguluyor. Burada, asıl sorulması gereken soru şu: 2008 ile 2011 yılları arasında yurtdışına kaçan gençler, önümüzdeki dönemde eylem yapmak için gelecek; güvenlik birimlerinin bu konuda bir takibatı var mı? Elif Sultan Kalsen skandalı göz önünde bulundurulursa önümüzdeki günler, güvenlik açısından zor geçecek gibi.
 </p>
 <p>
  Tekrar Kalsen ailesine dönecek olursak… Ailenin dramı Kocaeli’nde giderek arttı. Şehirde faaliyet gösteren bazı yerel gazeteler, ‘canlı bomba’ listesinde adı geçen Elif’in babasının oturduğu evin adresini yayımladı, aileyi hedef gösterdi! Elif hapse girince ailenin üzerindeki baskı daha da arttı. Özellikle annesinin psikolojisi bozuldu. Elif, örgüt içinde, ‘en fedakâr kişilerden’ biri olarak tanımlanıyor. 6 Ocak 2015’te Sultanahmet’teki bir polis karakoluna düzenlenen bombalı saldırıda Elif’in ismi geçmişti. Ancak daha sonra eylemin IŞID tarafından düzenlendiği iddia edilmişti. Bu eylem sonrasında şöyle bir tablo ortaya çıkmış olabilir. Sultanahmet saldırısını üstlendiği için kendi tabanında ciddi bir prestij kaybeden DHKP-C, durumu kurtarmak için bir eylem yapma kararı aldı. Burada da Elif’in ismi ön plana çıktı. İddialara göre Taksim’deki polis noktasına düzenlenen silahlı saldırı Elif’in eylemiydi. Elini kolunu sallayarak Taksim’de eylem düzenleyen Elif, hâlâ kayıplarda!
 </p>
</div>


Kaynak: [www.aksiyon.com.tr](http://www.aksiyon.com.tr/guncel/bilinmeyen-yonleriyle-elif-sultan-kalsen_548991), [web.archive.org (arşiv bağlantısı)](http://web.archive.org/web/20150729065755/http://www.aksiyon.com.tr/guncel/bilinmeyen-yonleriyle-elif-sultan-kalsen_548991)
