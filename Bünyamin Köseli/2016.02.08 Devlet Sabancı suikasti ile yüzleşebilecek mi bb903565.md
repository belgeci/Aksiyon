# Devlet Sabancı suikasti ile yüzleşebilecek mi?

*Bünyamin Köseli 2016.02.08*

<div class="pNewsDetailMainContent ctx_content" itemprop="articleBody">
 <p>
  Sanıklardan İsmail Akkol’un Aydın’da yakalanması 20 yıldır rafta tozlanan Sabancı suikastını tekrar gündeme taşıdı. Devlet Sabancı Center cinayeti ile bu defa yüzleşebilecek mi
 </p>
 <p>
  Bundan tam yirmi yıl önce DHKP-C’nin işlediği sansasyonel cinayet, bugün hâlâ onlarca soru işareti taşıyor. Takvimler 9 Ocak 1996’yı gösterirken Sabancı Center’ın 25. katında, arkası arkasına patlayan bir silah, Özdemir Sabancı ile sekreterinin ve bir de üst düzey şirket yöneticisinin hayatını sonlandırmıştı.
 </p>
 <p>
  Cinayetin arkasından, Sabancı Center’da çaycılık yapan, aynı zamanda eyleme yardım ve yataklık eden Fehriye Erdal ismi gündemden hiç düşmedi. Bu isim, hâlâ bir popüler kültür ikonu gibi geçerliliğini koruyor! Cinayetin diğer zanlıları Mustafa Duyar ve İsmail Akkol da Fehriye Erdal gibi elini kolunu sallayarak Sabancı Center’dan kaçtılar. Daha sonra, Alman İstihbaratı ile bağlantılı olduğu tespit edilen bir yatçılık firmasının yardımıyla önce Yunanistan’a, oradan da Almanya’ya geçtiler.
 </p>
 <p>
  Fehriye Erdal, şu an Belçika’da oturma hakkına sahip. Hollanda sınırına beş kilometre uzaklıktaki bir yerleşim yerinde yaşıyor. Zaman zaman Brüksel’e geliyor. Mustafa Duyar’ın başına gelenler herkesin malumu. Duyar, cinayetten 11 ay sonra Suriye’deki Türk Büyükelçiliği’ne teslim olmuştu. Kırklareli Cezaevi’nde yatarken eski bir DHKP-C üyesi olan Sema Polat ile evlendi, işlediği cinayetten duyduğu pişmanlığı, oğlunun ismini Özdemir koyarak göstermişti. DHKP-C yöneticileri hakkında basına verdiği demeçler onun sonu olacaktı.
 </p>
 <p>
  Nuriş Çetesi, Afyon Cezaevi’nde Duyar’ı öldürdü. Daha sonra Uşak Cezaevi’ndeki bir isyan sırasında, çetenin lideri Nuri Ergin pencereye çıkıp şöyle bağıracaktı: “Bu devlet bana Mustafa Duyar’ı öldürttü. Veli abiyi ara, Veli Küçük’ü ara. Beni sor. Başka da bir şey demiyorum, Allah’a emanet olun!”
 </p>
 <p>
  Sabancı cinayeti hakkındaki en önemli ipucu Nuri Ergin’in itiraf niteliği taşıyan bu cümleleriydi. Cinayetin bir diğer kilit ismi İsmail Akkol ise geçen hafta Aydın Söke’de, otogarda yakalandı. DHKP-C militanı Fadik Adıyaman ile birlikte gözaltına alınan Akkol’un üzerinden çok sayıda mühimmat ile canlı bomba düzeneği çıktı. Eskişehir yönüne giden iki militan, Türkiye’ye, ses getirecek bir eylem yapmak için girmişti.
 </p>
 <p>
  Kafalarda soru işareti oluşturan noktalardan en önemlisi şuydu: İsmail Akkol ve Fadik Adıyaman’ın ülkeye eylem yapmak için girdiğini basına âdeta demeç verir gibi kimler sızdırmıştı? İstihbarat dünyasında, algı yönetimi önemli bir yer teşkil ettiğini için pek çok bilgiyi tersten okumak gerekir. Devletin bazı birimleri İsmail Akkol’un ülkeye girdiğini basına sızdırıyorsa bu o takibi deşifre etmeye yöneliktir ve mesaj takipte olan kişileredir: “Ülkeye girişinizden haberdarız, takip ediliyorsunuz, kaçın!” Yoksa çok ciddi bir gizlilikle devam ettirilmesi gereken operasyonun bu şekilde deşifre edilmesinin başka nasıl bir açıklaması olabilir?
 </p>
 <p>
  Belki de birileri Akkol ve Adıyaman’ın yakalanmasını istememiş olabilirdi. Peki, tutuklanarak cezaevine gönderilen İsmail Akkol üzerinden devlet Sabancı Center cinayeti ile yüzleşebilecek mi? Böylesi bir konjonktürde, bu soruya gönül rahatlığıyla evet demek pek mümkün değil.
 </p>
 <p>
  Cinayeti deşifre etmeye yönelik en ciddi çaba, 2010 yılında başlamıştı. O tarihte, Sabancı Center dosyası baştan sona gözden geçirildi. Terörle mücadelede görev yapan özel bir ekip, Savcı Bilal Bayraktar ile birlikte Sabancı Center’a giderek incelemelerde bulundu. 14 yıl aradan sonra ilk kez Özdemir Sabancı, Haluk Görgün, Nilgün Hasefe’nin öldürüldüğü odaya girildi. Suikastın zanlıları Duyar ile Akkol’un cinayet günü Sabancı Center’a girdiği gibi binaya girildi, kamera kayıtları incelenerek giriş-çıkış zamanları hesaplandı. Cinayetin aydınlatılmasına yönelik bir umut ışığı belirmişti fakat bu ışık kısa bir süre sonra söndü. Neredeyse hiçbir faili meçhul cinayetin üzerine gidilemediği gibi Sabancı Center katliamıyla yüzleşmekten de kaçınıldı.
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/devlet-sabanci-suikasti-ile-yuzlesebilecek-mi_553838), [web.archive.org (arşiv bağlantısı)](http://web.archive.org/web/20160217010711/http://www.aksiyon.com.tr:80/siyaset/devlet-sabanci-suikasti-ile-yuzlesebilecek-mi_553838)
