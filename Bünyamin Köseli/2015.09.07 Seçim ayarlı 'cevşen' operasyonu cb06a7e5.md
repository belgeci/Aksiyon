# Seçim ayarlı 'cevşen' operasyonu

*Bünyamin Köseli 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   İşadamı Akın İpek’e ait medya kuruluşlarını hedef alan algı operasyonu, üzerinden 24 saat geçmeden çöktü. 1 Kasım Seçimleri öncesinde özgür medyayı susturmayı amaçlayan baskına Türkiye’den ve bütün dünyadan tepki yağIyor.
  </p>
 </blockquote>
 <p>
  Her gün, Doğu ve Güneydoğu’dan gelen şehit haberleri ile sarsılan Türkiye, geçen hafta, özgür medyayı hedef tahtasına koyan yeni bir algı operasyonuna maruz kaldı. Sosyal medyada, İpek Medya Grubu’na karşı düzenlenecek baskının ilk sinyalleri, internet fenomeni Fuat Avni tarafından birkaç gün öncesinde verilmişti. Haddizatında, 17 Aralık rüşvet ve yolsuzluk operasyonu sonrasında, Akın İpek’e ait bütün şirketler iktidarın âdeta kuşatması altına alınmıştı. 10 yıllık tüm hesap hareketleri didik didik edilmiş; fakat herhangi bir suç unsuru bulunamamıştı.
 </p>
 <p>
  Seçime iki aydan az bir süre kala, geçici hükümet döneminde, hem Türkiye’den hem de dünyadan gelecek olan tepkilere aldırmadan, İpek Grubu’nun şirketlerine eş zamanlı baskın düzenlendi. Mali Suçları Araştırma Kurulu (MASAK) tarafından hazırlanan iki sayfalık bir rapor gerekçe gösterilerek Koza Holding, Kanaltürk Televizyonu, Bugün Televizyonu ve Akın İpek’in evinde aralamalar yapıldı. Kapısı kırılarak içeri girilen ev, çocukların odası ve çekmecelere varana kadar arandı.
 </p>
 <p>
  Akın İpek’in evinde yapılan aramalarda bulunan suç delilleri(!) komedi filmlerine taş çıkartacak cinstendi: “Cevşen, dua kitapları, sünnet videoları ve Fatiha suresi tablosu!” Eve düzenlenen baskın, belki de en çok Akın İpek’in annesi Melek İpek’i üzmüştü; çünkü kendisi, AKP’nin en üst düzey yöneticileri tarafından sevilen hatta eli öpülecek kadar saygı duyulan bir isimdi. O, AKP’li siyasetçilerin ‘Melek Anne’siydi. Ankara’da, yardımseverlik dendiğinde akıllarına ilk o geliyordu. Melek Anne, baskın sonrasında, yaptığı kısa basın toplantısında üzüntüsünü şöyle dile getirdi: “Akın Bey’in yedi kat yerin altına inseler, gökyüzüne çıksalar bir hatasını bulamazlar, bulamayacaklar da Allah’ın izniyle. Bu gelip geçici bir dönem. Bunun hakkında şu anda çok şey söylenebilir ama söylemiyorum. Rabbim bizi sabreden kullarından etsin.”
 </p>
 <p>
  Melek İpek bu açıklamayı yaparken, İpek Holding’e bağlı yedi çalışan gözaltına alınmış ve sorgulanmak için emniyete götürülmüştü. Bir yanda da Akın İpek hakkında ciddi bir karalama kampanyası başlatılmıştı sosyal medyada. Havuz medyası, 7 milyar dolarlık bir kara paranın yurtdışına kaçırılarak aklandığı iddiası üzerinde duruyordu. İktidara yakın medya, yaptığı haberlerde ipin ucunu iyice kaçırmıştı. Yeni Şafak gazetesi, İpek Grubu’na ait şirketlerde son 1,5 yılda 121 milyar dolarlık bir para trafiği olduğunu iddia ediyordu. Bu, Merkez Bankası rezervlerine eş değer bir meblağdı! Gazete, bu haberi ile sosyal medyada alay konusu oldu. Özgür medyaya yönelik operasyonun ilerleyen saatlerinde Akın İpek, canlı yayında, hakkındaki tüm iddialara cevap verdikten sonra şirketlerinin sonuna kadar arkasında olduğunu şu cümlelerle ifade etti: “Bir kuruş kara para bulsunlar şirketi hediye edeceğim.”
 </p>
 <p>
  İpek’in açıklamalarından sonra ortaya çıkan birtakım belgeler, havuz medyasının yaptığı haberleri sıfırlamaya yetmişti. Hem Ereğli Demir Çelik hem de Akbank’ın belgeleri ve açıklamaları, MASAK raporunda yer alan iddiaları çürütüyor, havuz medyasını yalanlıyordu. Operasyonun ertesi günü, Cumhuriyet gazetesinden Çiğdem Toker’in, “Makul şüphedeki şüpheli işlem” başlığıyla yazdığı köşe yazısı, bankadan kaynaklanan hatalı bir para transferinden terör örgütü çıkarmak isteyenlerin aslında ne kadar da çaresiz olduğunu gösteriyordu.
 </p>
 <p>
  İpek Medya’ya baskın sonrasında ortaya çıkan detaylar, operasyonun hiçbir yasal zemine oturmadığını, sadece göz korkutmak amacı taşıdığını gösteriyordu. Bu detaylardan en önemlisi belki de şuydu: İpek Medya Grubu’na yapılan operasyonun gerekçeleri arasında gösterilen ‘122 milyon liralık’ transfer iddiası için BDDK’nın hâlihazırda bir inceleme yaptığı anlaşıldı. Ancak, ‘vakfa para gönderilmedi’ raporunu MASAK, savcılığa göndermemişti! Belki de bu belge gönderilmiş olsa böyle bir baskın için kimse harekete geçemeyecekti! Hâl böyle olunca, AKP iktidarının algı operasyonu, üzerinden 24 saat geçmeden çöktü ve gözaltına alınan İpek Holding çalışanı 7 kişi sorgularının ardından serbest bırakıldı.
 </p>
 <p>
  Sadece Akın İpek ve medyası hedefte değildi şüphesiz. Operasyonun yapıldığı saatlerde, Türkiye’nin önemli akademisyenlerinden Deniz Ülke Arıboğan, TRT’den kovuldu. Gerekçesi ise, İpek Medya Grubu’na düzenlenen baskının arkasından Arıboğan’ın attığı bir ‘tweet’ti. Arıboğan, şunları söylemişti sosyal medya üzerinden: “Demokrasi ona layık olanların, ona sahip çıkanların hak ettiği bir rejimdir. Medyanın özgür olmadığı bir ortamda demokrasiden söz edilemez.”
 </p>
 <p>
  Özgür medyaya düzenlenen operasyonlardan nasibini alanlardan biri de Hürriyet gazetesi yazarı Ertuğrul Özkök’tü. Özkök, operasyon sonrasında yazdığı “Utan Ey Büyük Adam” isimli köşe yazısında, isim vermeden Cumhurbaşkanı Erdoğan’ı sert bir şekilde eleştirdi. Ardından, kendisine Cumhurbaşkanı’na hakaretten dava açıldı. Bu gelişmenin ardından gazeteci Özkök, ertesi gün kaleme aldığı yazıda, yanlış anlaşıldığını dile getirdi ve okuyucularına, uzun bir tatile çıktığını duyurdu.
 </p>
 <p>
  Özgür medyaya baskın sonrasında hem Türkiye’den hem de yurtdışından büyük bir tepki yağdı. CHP Genel Başkanı Kemal Kılıçdaroğlu, baskın sonrasında işadamı Akın İpek’i arayarak üzüntülerini belirtti. Kılıçdaroğlu, hükümete de “Bizi dünyaya rezil etmeyin!” uyarısında bulundu.
 </p>
 <p>
  Aynı minvalde bir açıklama da MHP Genel Başkanı Devlet Bahçeli’den geldi: “Medyaya baskını tasvip etmek mümkün değil. Bu gidişatın sonu hayırlı olmayacaktır.”
 </p>
 <p>
  Baskınlara bir tepki de HDP Eş Genel Başkanı Selahattin Demirtaş’tan geldi. Operasyonların kesinlikle siyasi olduğunu vurgulayan Demirtaş, biat etmeyen kim varsa hepsine yönelik baskıların olduğunu belirtti ve şunları söyledi: “Niye bu kadar öfkeliler bilmiyoruz. Başbakan, Bilal’e anlatır şekilde bize de anlatsın. Anlamıyoruz niye bu kadar öfkeli olduklarını. Her türlü hukuksuzluğu yapıyorlar bunlara karşı. Yasayı çiğniyorlar, Anayasa’yı çiğniyorlar.”
 </p>
 <p>
  İpek Medya Grubu’nu yıldırma girişimlerine hukukçular da tepkisiz kalmadı. Hukukçu gazeteci-yazar Taha Akyol ile Prof. Dr. İzzet Özgenç, aynı minvalde açıklamalar yaparak baskına sert bir şekilde tepki gösterdiler. Hukuk profesörü Özgenç, can alıcı noktalara değindi: “PKK destekçilerine bile bu kanunu işletmediler.” Özgenç, tepkilerini şöyle sürdürdü: “Kanunların, terör faaliyeti ve terör örgütü olmadığı açık olan sosyal veya ekonomik oluşumlar için işletilmeye çalışılması, akıl tutulmasıdır. Bugüne kadar 51 Bakanlar Kurulu kararıyla çeşitli kişi ve kuruluşların mal varlığı donduruldu ancak PKK’ya destek veren herhangi bir kişi, kuruluş veya organizasyonun mal varlığı dondurulmadı.”
 </p>
 <p>
  İpek Medya Grubu’na düzlenen baskın, dış dünyada da büyük yankı uyandırdı. AP Yeşiller Grubu, Avrupa Gazeteciler Federasyonu (EFJ) ve WAN-IFRA arkası arkasına açıklamalar yaptı, basın özgürlüğünün olmadığı yerde demokrasinin de olmayacağını vurguladılar. Dünyanın en önemli haber ajansları ile gazeteleri de operasyonu, “Türkiye’de seçimlere iki ay kala basın susturulmak isteniyor” başlığıyla okuyucularına duyurdu.
 </p>
 <p>
  Sürecin en anlamlı haberi ise her ne kadar daha sonra yalanlansa da devletin resmî haber ajansı AA’ya aitti: “Macaristan Ulusal Gazeteciler Birliği, Koza-İpek Holding’e yönelik soruşturmayı kınamadı!”
 </p>
</div>


Kaynak: [www.aksiyon.com.tr](http://www.aksiyon.com.tr/kapak/secim-ayarli-cevsen-operasyonu_552150), [web.archive.org (arşiv bağlantısı)](http://web.archive.org/web/20160103084221/http://www.aksiyon.com.tr/kapak/secim-ayarli-cevsen-operasyonu_552150)
