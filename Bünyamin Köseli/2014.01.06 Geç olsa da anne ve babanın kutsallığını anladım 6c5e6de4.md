# Geç olsa da anne ve babanın kutsallığını anladım

*Bünyamin Köseli 2014.01.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   15 yılını DHKP-C içerisinde geçirdi, Yunanistan’da bomba ve silah eğitimi aldı. Türkiye’de illegal faaliyetler yürüttü. Bombalı bir eylem sonrasında yakalanıp hapse düştü. Dışarı çıktıktan sonra örgütten ayrıldı, bakıma muhtaç anne ve babasına adadı kendisini. İşte Sevim’in ‘dönüşüm’ hikâyesi...
  </font>
 </div>
 <div id="newsText">
  <font class="detail-text">
   <p>
    İfade tutanağı üzerinde yazan telefon numarasını arayıp aramamakta büyük tereddüt yaşıyoruz ilkin. “Hapisten çıktıktan sonra örgütle bağlantısını devam ettirdi mi, şu an nerede yaşıyor, neler yapıyor?” sorular zihnimizi kurcalıyor. Eğer örgütle bağlantısını koparmışsa, küllenen bir ateşi tekrar alevlendirecek bu telefon belki de. Merak duygusu, mütereddit ruh hâlimize galebe çalıyor sonunda. Numarayı çeviriyoruz. Bir erkek çıkıyor telefona. Sevim K. İle görüşmek istediğimizi, gazeteci olduğumuzu anlatıyoruz. Sevim’in ağabeyi olduğunu söyleyen kişi, “Ben onun adına bir cevap veremem. Kendisiyle konuşup size dönerim.” diyor. Böyle bir röportaja Sevim’in ‘Hayır’ deme ihtimali çok yüksek olduğu için ağabeyine, “Siz kendisine konuyu açmayın. Biz yaşadığınız yere gelelim. Kendisiyle görüşüp bir çayınızı içeriz.” teklifinde bulunuyoruz. Ağabeyden olur aldıktan sonra vakit kaybetmeden yola koyuluyoruz. Sevim, Samsun’un bir ilçesinde yaşıyor. İlçeye ulaştığımızda, ağabeyinin işyerine gidiyoruz. İşyerinde, yaşı kemale ermiş, beyaz tülbentli bir teyze, gelinleriyle oturmuş sohbet ediyor. Sevim’le görüşmeye geldiğimizi söyleyip bir köşede bekliyoruz. Kadınlardan biri Sevim’i çağırmaya gidiyor. Bu arada Sevim’in annesi olan yaşlı teyze, bizi tanımadığı için korkmaya başlıyor. Gazeteci olduğumuzu, korkmaması gerektiğini söylüyoruz ama nafile… Biraz sonra Sevim, kapıda beliriyor. İlk tepkisi, “Sizi tanımıyorum. Buyurun, ne istemiştiniz?” oluyor. Lafı dolandırmadan meramımızı anlatıyoruz, “Hayat hikâyenizi dinlemek, röportaj yapmak istiyoruz.” Böyle bir görüşmeye hiç sıcak bakmadığını, aktif mücadeleyi bırakmasına rağmen Devrimci Halk Kurtuluş Partisi-Cephesi (DHKP-C) ile hâlâ gönül bağı olduğunu, ayrıca ailesine ve yakınlarına zarar gelmesinden korktuğunu dile getiriyor. Keskin bir cümle daha sarf ediyor: “Kişisel tarihimle ilgili kimseyle tek kelime paylaşmak istemiyorum.” Bu arada, belki aklındaki soru işaretleri kaybolur düşüncesiyle kendisi sormadan gazeteci kimliğimizi önüne koyuyor, DHKP-C hakkında daha önce yaptığımız haberleri gösteriyoruz. Sevim’in annesi, iyiden iyiye tedirgin oluyor, hatta titremeye başlıyor, gözleri doluyor... Birkaç cümle dökülüyor dudaklarından: “Ben evlatlarımı hep hapishanelerden topladım. Bir daha o günlere dönmeye hiç niyetimiz yok.” Annenin bu sözleri, röportaj ihtimalini daha da zora sokuyor. Neredeyse tam, “Bize müsaade, size rahatsızlık verdik.” deyip kalkacakken Sevim, annesine, “Yorgunsun zaten, eve git dinlen biraz.” diye sesleniyor. Anne, ağır adımlarla lokantadan çıkıp gözden kayboluyor. “Sevim, acaba başından geçenleri anlatmaya mı karar verdi?” diye düşünürken bir soru yöneltiyor, “Neden DHKP-C’yi araştırıyorsunuz?” Bu sorunun yabancısı değiliz aslında. Zira silahlı mücadeleyi bırakan hemen her örgüt üyesi, ilk bunu soruyor. Biz, “Niçin DHKP-C?” sorusuna dilimizin döndüğünce cevap verirken Sevim de başından geçen öyküye giriş yapıyor, 1990’lara gidiyor…
   </p>
   <p>
    <strong>
     Devlete güvenin zedelendiği ilk gün…
    </strong>
   </p>
   <p>
    1976 yılında doğan Sevim, bir gecekonduda büyür. 6 çocuklu ailenin en küçüğüdür. Amcaları, 1980 öncesinde siyasete merak salar, Türkiye Halk Kurtuluş Partisi-Cephesi (THKP-C) saflarına katılarak, Mahir Çayan çizgisinden yürür. Siyaset hep vardır evlerinin içerisinde. Tabii bir de polis ve asker baskınları… Devlete güveni trajik bir hikâye ile zedelenecek, tamiri mümkün olmayan bir şekilde sarsılacaktır. Bu sarsıntı, kendi ifadesiyle, ‘hayatına yön verecekti.’ Daha 14 yaşındayken, bir akşam, okuldan çıkar, karanlıkta eve doğru yürür. Ormanlık alana geldiğinde, bir gencin tacizine uğrar. Bu taciz, ileride başına gelecek talihsiz muamelelerin de bir habercisidir sanki. Aile, karakola giderek tacizci genç hakkında suç duyurusunda bulunur. Mahkemeye çıkılır. İşte o gün, Sevim için bir dönüm noktasıdır. Küçücük bir kız çocuğu, hâkimin, “Nerden bilelim, belki de yalan söylüyorsun. Gence senin iş atmadığın ne malum?” sözleriyle beyninden vurulmuşa döner. ‘Böylesine bir yalan’ın ne olduğunu bile bilmeyecek yaştadır oysa. “Benim devlete düşmanlığım işte o gün başladı.” diyor geriye dönüp baktığında. Aileden gelen militan sol kültürle birleşen bu kırılma noktası, Sevim’i Devrimci-Sol’a yaklaştırır…
   </p>
   <p>
    Okul yıllarında başarılı bir genç değildir. Ders çalışmayı da pek sevmez zaten. Okulu, dersleri, bir ‘sınırlama’ olarak görür. Bir yaz tatilinde camiye, Kur’an-ı Kerim öğrenmeye gider. Kısa sürede, arkadaşlarına fark atarak Kur’an’a geçer. Sesi de çok güzeldir. Cami hocası, ondaki bu kabiliyeti fark eder, eve, babasıyla konuşmaya gelir. Hoca, Sevim’i hafız yapmaya niyetlidir. Fakat amcası buna karşı çıkar, yeğeninin okula devam etmesi için kardeşini (Sevim’in babasını) ikna eder. Okul derslerinde başarısız olsa da Sevim, evdeki sol yayınlara karşı büyük ilgi duyar. Ağabeyi, o yıllarda, Samsun’daki Kurtuluş Dergisi’nde (Dev-Sol’un o dönemde legal alanda faaliyet gösteren dergisi) muhabirdir. Ağabey, fırsat buldukça eve gelir, yanında da dergi getirir. Sevim’in ideolojik olarak Dev-Sol’u tanıması işte bu dergilerle başlar. Didik didik eder tüm sayfaları. İlk kez okuduğu, ‘emperyalist, pragmatist, revizyonist, faşist, işbirlikçi, halk düşmanı’ gibi kavramların ne anlama geldiğini merak eder. Hemen birkaç tane sözlük alır. Aklına takılan tüm kelimelerin anlamını öğrenmeye çalışır. Bu arada okul derslerine bir nebze olsun ısınmaya başlar. Felsefe ya da hukuk okumak istiyordur artık. Sınavlara girer, öğretmen okulunu kazanır. Fakat uzak olduğu için kayıt yaptırmaz. En çok da annesi sevinir buna. Bu sırada, 1990 yılında Körfez Savaşı patlak verir, Grup Yorum, o dönemde Samsun’da bir konser düzenler. Dinleyiciler arasında Sevim de vardır. Bu ilk temas, onu örgütün legal yüzü ile tanıştırır. Liseyi bitirdikten sonra yaşadığı ilçede DHKP-C’nin legal alanında faaliyet yürütmeye başlar. Artık, Mücadele Dergisi’nin muhabiridir yaşadığı ilçede. 1993 yılında Sivas kırsalında öldürülen iki Dev-Solcu’nun cenazesi ilçelerine geltirilir. Cenaze törenine katılanlardan biri de Sevim’dir. Burada yasa dışı sloganlar atar ilk kez, gözaltına alınır. Karakolda serbest bırakılır. Sevim, üç yıl boyunca örgütün legal alanında faaliyet yürütür. 1996 yılında evden ayrılarak Samsun’a yerleşir. Kaldığı ev bir ihbar sonrasında basılır. Sevim, DHKP-C mensubu olmak ve örgüt adına faaliyetlerde bulunmak suçlarından hakkında işlem yapılarak cezaevine gönderilir...
   </p>
   <p>
    <strong>
     Değişim, bir dua ile başlıyor...
    </strong>
   </p>
   <p>
    1990’larda, bölücü sol grup üyelerine yapılan işkenceler, terör örgütlerinin işine yarıyor, âdeta illegal yapıların ömrünü uzatıyordu. İşkenceye maruz kalan her militan, devlet şiddetiyle tanışıyor, kin ve nefretle dolup taşıyordu. Bu da militanların örgüte bağlılıklarını artırıyordu. İşkenceye maruz kalanlardan biri Sevim’di. Gözaltına alındığı ilk dakikada hemen Filistin askısına alındı, kol kasları yırtıldı, aylarca sol elini kullanamadı. İfade vermeye yanaşmadığı için polis gerçek kimliğini de öğrenemedi. Başından aşağı soğuk su döküldü, soğuğu daha fazla hissetsin diye de seyyar vantilatör çalıştırıldı… İşkenceleri dinlemek bile insanın yüzünü kızartmaya yetiyor. Hatta inanmak bile istemiyorsunuz. “Hâlâ işkencenin izleri var mı?” diye soruyoruz. Kollarını sonuna kadar açıyor, morlukları gösteriyor, “Her kış, vücudumda soğuktan çürükler oluşur.” diyor. Anlatmaya devam ediyor: “Gördüğüm işkence yüzünden boyum 4 cm kısaldı. Başımın sağ tarafında, sol tarafına göre daha az saç çıkıyor aldığım darbe yüzünden (Eliyle seyrelmiş saçlarını gösteriyor). Başıma vurduklarında iki ay bilinç kaybına uğradım…” Gördüğü işkenceler bununla sınırlı kalsa iyi… Sevim, “Ben her gece en az 4-5 defa tuvalete çıkıyorum.” dedikten sonra sebebini şöyle anlatıyor: “Gözaltındayken buz kalıplarını yere seriyor, bizi de çırılçıplak onun üzerine yatırıyorlardı. Üzerimize de bir buz kalıbı koyuyorlardı. Âdeta hamburgerin arasında kalan köfte gibiydik. Donmaya başladığımızda ayaklarımıza sopalarla vurup kan dolaşımını sağlıyorlardı. Bir gün, bir emniyet yetkilisi gelerek şunları söylemişti, ‘Sevim, buzlu işkencenin zararını yıllar sonra göreceksin…’ Şimdi her gece neden defalarca tuvalete kalktığımı ve soğuk havalarda neden astım krizine girdiğimi anlayabiliyor musunuz?” Sevim, insanın kanını donduran bir başka hadise daha anlatıyor. Yakalandığı sırada çantasından bir cep telefonu çıkar. Ancak polisler sim kartı bulamaz. Üstünü didik didik ararlar. Tek bakmadıkları yer rahim bölgesidir. Polislere yalvarır, sim kartını kırıp attığını söyler; ama nafile. Ellerini ve ağzını bantlarlar. Kendi ifadesiyle bir paket hâline gelir. Polislerden biri sim kartı rahminde arar ama bulamaz. Sevim, son derece soğukkanlı bir şekilde konuşmaya devam ediyor: “Yıllardır tecavüzü gazetelerden okudum, arkadaşlarımdan dinledim ama insanın başına gelmesi çok farklıymış…”
   </p>
   <p>
    Bir yıla yakın cezaevinde tutuklu kaldıktan sonra Mart 1999’da serbest bırakılır, Sevim. Bundan sonraki bazı bilgileri, emniyete verdiği ifadelerden aktarıyoruz. Çünkü illegal alanda yürüttüğü faaliyetler konusundaki sorularımız yanıtsız kalıyor. Bu refleksi çok doğal karşılıyoruz. Zira illegal yapı, örgütte ‘mahrem alan’ olarak nitelendiriliyor ve kimseyle paylaşılmıyor. Aksini yapanlar hain ilan ediliyor. Sevim, cezaevinden çıktıktan sonra bir yıl boyunca ailesinin yanında kalır. Bu süre zarfında mahkemesi de devam eder. 4 yıl 3 ay cezaya çarptırılır. Ne yapacaktır? Hapse girmeyi göze alabilecek midir? Bilinmezliklerle dolu bir macera başlıyordur aslında Sevim için. İllegal alanda faaliyet yürütür bir süre. Yakalanmadan önceki görev yeri Malatya’dır. İfade tutanağından öğrendiğimiz kadarıyla burada örgüt için bomba hazırlar. Bomba yapımında kullanılan malzemelerin hepsi bir bavul içerisinde Sevim’in kaldığı eve getirilir. Sıfır numaralı kapı zili kablosu, maket bıçağı, 9 voltluk pil, ampul, alçı, kurşun kalem, tornavida seti, agometre, patlayıcı madde için konserve kutusu, çivi, cıvata, somun, koli bandı, çalar saat, dinamit tozu, potasyum sülfat ve nitrat karışımı… Bu malzemelerle sabaha kadar bombayı yapar Sevim. Bir gün sonra bombaların nerelerde patladığını haberlerden öğrenir…
   </p>
   <p>
    Malatya’da örgütün patlattığı bombanın sorumlusu olarak yakalananlardan biri de Sevim’di. Gözaltına alındıktan sonra örgütsel tavır sergiledi. Günlerce yemek koymadı ağzına. Rahatsızlanıp hastaneye kaldırıldığı gün, serumla ancak kendine gelebildi. Toplamda 12,5 yıl ceza aldı. Malatya, Urfa, İstanbul cezaevlerinde toplam beş yıl yattı. Cezaevinde kaldığı süre boyunca aralıklarla açlık grevlerine katıldı. Bir seferinde 90 gün boyunca greve devam etti. Hem fiziksel hem de psikolojik olarak yıpranmıştı. Cezaevinden çıktıktan sonra legal alanda faaliyet göstermek için memleketine döndü. Hapiste, ölüm orucuna katılan bir arkadaşı öldüğünde çok üzüldü. O gece, şöyle dua etti Allah’a, “Eğer sen varsan ne olur bana görün, kendimi tamamen senin yoluna adayacağım…” Bu yakarışı o gün karşılık görmedi belki ama daha sonra yolunu aydınlattı. Sevim, örgütten ayrılma, ailesinin yanına yerleşme kararı aldı...
   </p>
   <p>
    <strong>
     Topluma alışma süreci sürüyor
    </strong>
   </p>
   <p>
    Sevim, şu an belki de dünya üzerindeki en kutsal mücadelelerden birinin kahramanı. Yaşlı anne ve babasının tüm ihtiyaçlarını o karşılıyor. Koşuşturmadan çoğu zaman kendine ayıracak vakit bulamıyor. Sabah saat beşte babasıyla birlikte uyanıyor, kahvaltıyı hazırlıyor. Babasının akli sorunları olduğu için en son ne zaman yemek yediğini unutuyor ve Sevim’in ifadesiyle doymayı bilmiyor… Babasına banyo yaptırıyor, haftalık pazar alışverişine yine kendisi çıkıyor.
   </p>
   <p>
    Örgütle bağını kopardıktan sonra normal hayata alışması hiç kolay olmamış. Onun ağzından dinliyoruz: “Eve ilk döndüğüm günlerde tam bir kargaşa hâkimdi hayatıma. Örgütte yapacakların hep bellidir. Burada yemek saati farklı, sohbet konuları tamamen değişik, televizyon faktörü var. Bazen başımı alıp gitmek istiyorum buralardan. Yaşadığım psikolojik sıkıntıların küçük emareleri hâlâ var üzerimde. Zaman zaman, keşke camiden yükselen sela sonrasında benim ismim okunsa diyorum… Ama beni hayata bağlayan, bakıma muhtaç iki çocuğum var. Biri annem biri de babam. Onlar beni hapishanelerde hiç yalnız bırakmadı... Ben vicdanen sorumlu hissediyorum kendimi onlara karşı. Eskiden önceliğim, anne babam değil, örgüttü; ama şimdi anne ve babamdan bir dakika uzak kalmak bile beni vicdanen çok rahatsız ediyor. Bu da sorumluluğun getirdiği bir psikoloji. Onlara bakmaya kendimi zorunlu hissetmiyorum, aksine bu gönülden gelen bir duygu...” Sevim’in anne ve babasına rahmet nazarıyla bakması, radikal görüşlerini de törpülemişe benziyor: “Canlı bombalarla birlikte ölen masum insanlara üzülüyorum...”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=95465D9A460EE206509D4C741EDD63A2?newsId=37529), [web.archive.org (arşiv bağlantısı)](http://web.archive.org/web/20140114120204/http://aksiyon.com.tr:80/aksiyon/newsDetail_getNewsById.action;jsessionid=95465D9A460EE206509D4C741EDD63A2?newsId=37529)
