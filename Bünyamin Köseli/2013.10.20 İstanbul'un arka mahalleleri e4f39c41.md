# İstanbul’un arka mahalleleri

*Bünyamin Köseli 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Militan devşirme ve eğitim alanı olarak kullanılan mahalleler, etkinlik savaşına da sahne oluyor. Günümüzde 1980 öncesinin kurtarılmış bölgelerini kurmak mümkün değil. Ancak bu sınırlar psikolojik olarak inşa ediliyor. İşte son sığınak varoşların fotoğrafı.
  </font>
 </div>
 <div id="newsText">
  <font class="detail-text">
   <p>
    Devrimci Halk Kurtuluş Partisi-Cephesi (DHKP-C), 21  yaşında ölen örgüt üyesi Hasan Ferit Gedik’in cenaze törenini âdeta bir gövde gösterisine dönüştürdü. Silahlı cenaze töreni, Gazi Mahallesi’ndeki Cebeci Mezarlığı’nda son buldu. Kortejin önünde yürüyen eli silahlı, yüzü maskeli 7-8 kişilik grubun uzun namlulu silahlarla havaya seri atışlar yapması, yaşananları ‘sıradan’ olmaktan çıkardı. Dikkatler bir kez daha yasa dışı eylemlerle sık sık gündeme gelen ‘Gazi Mahallesi’ne çevrildi. Örgüt, böylesine büyük bir provokasyonu, kendince ‘kurtarılmış bölge’ olarak gördüğü Gazi’de yapabilirdi ancak.
   </p>
   <p>
    Ayrıca örgüt, 2012’yi atılım yılı olarak seçmiş, son bir sene içerisinde Türkiye’nin farklı bölgelerinde 11 eylem düzenlemişti. DHKP-C’nin giderek yükselen bir ‘eylemlilik’ sürecine girmesinin birtakım sebepleri var. Suriye’nin içerisinde bulunduğu iç savaş, örgüte, Türkiye’nin güneyinde hareket alanı kazandırdı. Ülkedeki Baas rejimi, DHKP-C’yi kendi inisiyatifi doğrultusunda rahatça kullanıyor, bunun karşılığında örgüte lojistik destek veriyor. DHKP-C, legal alanda faaliyet yürüten dernekleri sayesinde kazandığı elemanları, Lazkiye’deki kamplara silahlı eğitim için gönderiyor. Terör örgütünün, Suriye’deki savaşı fırsat bilerek Alevi-Sünni çatışmasını Türkiye’ye sıçratmayı hedeflediği iddia ediliyor. Bu çerçevede örgüt, kurulduğu ilk günden bu yana Hatay ve çevresindeki etkinliğini artırmaya çalışan Türkiye Halk Kurtuluş Partisi-Cephesi (THKP-C) Acilciler örgütünün lideri Mihraç Ural ile dirsek teması kuruyor.
   </p>
   <p>
    <img alt="" height="408" src="http://web.archive.org/web/20131225100106im_/http://medya.aksiyon.com.tr/aksiyon/2013/10/20/kapak-bunyamin4.jpg"/>
   </p>
   <p>
    Örgüt, İstanbul’daki bazı semtlerde de alttan alta Alevi-Sünni çatışmasını körüklüyor. Son bir yılda 20 farklı adreste Alevi vatandaşların evleri işaretlendi. Bu provokasyonun arkasından ise DHKP-C çıktı. Kriminal incelemede, işaretlemelerin Pir Sultan Abdal Kültür Derneği üyesi M.D.nin evinde yarı kullanılmış hâlde bulunan spreylerle yapıldığı kesinlik kazandı.
   </p>
   <p>
    DHKP-C, bazı çevrelerce, eskiden olduğu gibi etkin hâle getirilmek isteniyor. Örgüt, son bir yılda ‘İşçi, Memur, Gençlik, Tüm Halk Birleşeceğiz, Milyonları Örgütleyeceğiz!’ isimli kampanyaya öncülük etti. İstanbul başta olmak üzere ülke genelinde birçok basın açıklaması, yürüyüş ve konser tarzında etkinlikler düzenleyerek örgütsel aktiviteleri artırma yoluna gitti.
   </p>
   <p>
    Gazi Mahallesi’ndeki silahlı cenaze töreni sonrasında, örgüte yakın bazı isimler bile, şaşkınlığını gizleyememişti. Görüştüğümüz DHKP-C’liler ise malumu ilâm etti, asıl hedefin polisi kışkırtmak ve müdahaleye zorlamak olduğunu dile getirdi. Muhtemel bir çatışma sonrasında oluşacak şiddet ortamında, halkla emniyet güçleri karşı karşıya gelecek, örgüt yeni mağduriyetler üzerinden ajitasyon yapma fırsatı bulacaktı. Neyse ki planlanan olmadı. Polis, birkaç saatliğine de olsa, Gazi’den elini eteğini çekti. Ardından kamera görüntüleri titizlikle incelendi, operasyon için düğmeye basıldı. Okmeydanı, Maltepe Gülsuyu, Gülensu ve Gazi Mahallesi’nde önceden belirlenen 60’a yakın adrese saat 06.30 sıralarında eş zamanlı baskınlar düzenlendi, 40 kişi gözaltına alındı. Baskında yapılan aramalarda, uzun namlulu bir silah ve 4 tabanca ele geçirildi. Operasyon kapsamında Gülsuyu Haklar Derneği binasına da girildi. Çok sayıda örgütsel dokümana incelemek üzere el kondu.
   </p>
   <p>
    <img alt="" height="386" src="http://web.archive.org/web/20131225100106im_/http://medya.aksiyon.com.tr/aksiyon/2013/10/20/kapak-bunyamin2.jpg"/>
   </p>
   <p>
    <strong>
     ‘Polis yok, biz varız’ mesajı
    </strong>
   </p>
   <p>
    Gözaltına alınanlardan İsmail Bilgili adlı Halk-Cephesi üyesinin, Hasan Ferit Gedik’in cenaze töreninde silah kullanan isimlerden biri olduğu tespit edildi. Medya, gözaltına alınan isimlerden bir diğerini ise Taksim Gezi Parkı eylemlerinden tanıyordu. Taksim’de ‘eli sapanlı teyze’ Emine Cansever, bu kez Gülsuyu’nda sopayla gece sabaha kadar nöbet tutmuştu! Âdeta, kendince, “Polis burada görevini yerine getirmiyor. Mahalleliyi çetelerden bizler koruyoruz!” diyordu. Peki, örgütün özellikle varoş semtlerde düzenlediği, ‘Uyuşturucuya, fuhşa ve yozlaşmaya karşı mücadele’ eylemlerinin altında aslında nasıl bir strateji yatıyor? Örgüt, uyuşturucuya karşı düzenlediği eylemlerde ne kadar samimi? Eylemler, mahallelerdeki varlıklarını sürdürebilmek için bir göz boyama olarak mı kullanılıyor? Örgüt, hangi mahallelerde nasıl bir teşkilatlanma yürütüyor? Diğer örgütlerle ‘mahalli alan’ kavgası yaşanıyor mu? ‘Kurtarılmış bölgeler’ oluşturmak, ideolojik anlamda nihai hedef olan devrim için ne anlama geliyor?
   </p>
   <p>
    <strong>
     Göç dalgası ve ‘terörkondu’lar
    </strong>
   </p>
   <p>
    Tüm bu sorulara cevap bulabilmek için biraz gerilere, 12 Eylül 1980 öncesine gitmek, o günlerin kurtarılmış mahallelerine göz atmak ve bugün İstanbul’un değişik semtlerinde yürütülen örgütsel faaliyetlere odaklanmak gerekiyor. 1965’ten sonra üniversitelerde kurulmaya başlanan fikir kulüpleri, sol görüşlü öğrencilerin güdümündeydi. 1968’de Fransa’da başlayan öğrenci hareketleri, kısa sürede Türkiye’ye sıçradı. Ülke, özellikle sol ideolojiye sahip öğrenci liderlerinin isimlerini sık sık duyar hâle gelmişti. Türkiye Halk Kurtuluş Ordusu (THKO) lideri Deniz Gezmiş, Türkiye Halk Kurtuluş Partisi-Cephesi’nin (THKP-C) önderi Mahir Çayan ve Türkiye Komünist Partisi Marksist-Leninist’in (TKP-ML) kurucusu İbrahim Kaypakkaya, silahlı mücadeleye inanıyor, devrimin ancak şiddet yoluyla başarılabileceği tezini savunuyordu. Mahir Çayan’ın teorisyenlik yönü, diğer öğrenci liderlerine göre daha ön plandaydı. Fransa’da kaldığı süre boyunca Latin Amerika’da yaşanan devrim modellerini incelemişti. Ancak Çayan, Türkiye’deki devrimin Latin Amerika’daki gibi kırlardan değil de şehirlerden ülke geneline yayılacağına inanıyordu. Buna göre, önce şehirlerde örgütlenilecek, ses getiren eylemler sayesinde kitleler devrim saflarına katılacak, halk politikleşmiş bir askerî savaşın tamamlayıcı unsuru olacaktı. Bunun için en önemli hedef, şehirlerde kurtarılmış bölgeler oluşturmaktı. İlk aşamada şehir gerillaları öncü unsur olacak, kır gerillaları ikinci planda kalacaktı. İkinci aşamada ise tam tersi bir yöntem izlenecek ve devrim gerçekleşecekti. Çayan’ın önem verdiği bir diğer unsur, ‘suni denge’ olgusuydu. Buna göre, devletle halk arasında her zaman bir suni denge vardı. Bu denge, ülkedeki refah seviyesinin artmasıyla birlikte giderek daha iyi bir seviyeye konumlanıyordu. Suni dengeyi bozmanın en kolay yolu da şiddete başvurmaktı.
   </p>
   <p>
    İlk yıllarda üniversitelerde baş gösteren şiddet olayları kampüs dışına taşmış, yavaş yavaş mahalleler de bölünmeye başlamıştı. Öyle ki, gün gelecek, sol görüşlü değişik fraksiyonlar, kendi içlerinde bile “Burası bizim mahalle!” kavgası yapacaktı. Sol örgütler, İstanbul’un gecekondu semtlerini kendilerine mesken tutmuştu. 1950’den sonra başlayan göç dalgası, 15-20 yıl içerisinde doruk noktaya ulaşmıştı. Mahalleler, sol ideolojiye göre, o günlerde dinamik bir yapıya sahipti. İşçisi, memuru, kadını, genci ve küçük esnafı, devrimci potansiyelin en yoğun olduğu bakir alanlardı. Bu yüzden mahalli alanlarda örgütlenmek ve mücadeleyi yükseltmek örgütlerin ilk işi oldu.
   </p>
   <p>
    Yoksul halk üzerinde kolayca ajitasyon da yapılabiliyordu. Terörün gecekondu mahallelerinde taban bulması da tesadüf değildi. Zira şehirlerde meşru ihtiyaçlarını karışlayamayan yoksul vatandaşlar, yaşadıkları sıkıntıları, sisteme bir tepki olarak ortaya koyuyordu. Örgütler için yoksul semtler aynı zamanda militanların hem teorik hem de pratik anlamda eğitildiği, deneyim kazandığı okul gibi değerlendiriliyordu. Dev-Sol’un 20 Aralık 1978 tarihli toplantısında “Gençlik içerisinde tutarlı, kararlı, geleceği parlak olanlar mahalli alanda sorumlu yapılarak yeteneklerinin ortaya çıkması sağlanmalıdır.” deniyordu.
   </p>
   <p>
    Solcuların hâkim olduğu semtlerde, devlet arazisi, mahalle komiteleri tarafından pay ediliyor, köyden yeni gelenlere gecekondu yapılıyordu. Taş taşıma, çukur kazma ve güvenlik komiteleri oluşturuluyordu. DHKP-C’ye ait Halkın Mimar ve Mühendisleri oluşumunun temelleri o günlerde atıldı. Bugün, DHKP-C’nin legal alanda faaliyet yürüttüğü Temel Haklar Derneği’nin bulunduğu semtlerden biri olan Nurtepe’nin (Çayan Mahallesi) kuruluşu da 12 Eylül öncesine dayanıyor. DHKP-C’nin 2008’de Hollanda’da ölen lideri Dursun Karataş’ın 3 Haziran 1995’te bir dergiye yazdığı makalede mahalle, “Kuruluşunda, halk komitelerinin gerçek manada inisiyatif sahibi olduğu tek semt.” şeklinde tanımlanıyor. Karataş’a göre, bu tür gecekondu semtlerinde kurulan komiteler sayesinde halkın politize olmasının şartları kolayca sağlanabilirdi. Dev-Sol, bu minvalde, kurulduğu 1978’den 90’ların ortasına kadar mahalli alan çalışmalarına büyük bir önem verdi. İstanbul’un gecekondu semtlerinde Faşist Teröre Karşı Silahlı Mücadele Ekipleri (FTKSME) kuruldu. Halka silah dağıtıldı, illegal bir yapılanmaya gidildi. Ekipler, ileride oluşturulacak Silahlı Devrimci Birlikleri’ne öncülük teşkil etti. Bu yapılanma, DHKP-C döneminde isim değiştirerek Silahlı Propaganda Birlikleri’ne dönüştürüldü. Aynı yıl örgüt, kendilerince faşist düzene karşı devrimci şiddetle karşı koymak için harekete geçti. Gültepe’ye baskınlar düzenleyen militanlar, mahalleden sağ görüşlüleri kovdu. Bu operasyon, örgüte göre, İstanbul’un ve Anadolu’nun diğer yoksul mahallelerine moral vermişti! Maraş Olayları’nın hemen ardından Cennet, Küçükköy, Parseller, Çağlayan, Sarıyer, Kâğıthane, Gültepe, Beykoz, Okmeydanı ve Balat gibi semtlerde ev ev gezilerek bildiriler dağıtıldı, korsan gösteriler yapıldı, onlarca dükkâna saldırı düzenlendi. Kasım 1990’da bu kez gerekçe 1. Körfez Savaşı’ydı. Dev-Sol militanları, artan zamları protesto etmek ve devrimcilerin idamlarını anmak üzere eylem kararı aldı. Hedefte yine varoş semtler vardı. Sarıgazi, Samandıra, Kartal, Ümraniye, Beykoz, Yenibosna, Bağcılar ve Çiftlik’te günlerce eylemler düzenlendi, ateşler yakıldı.
   </p>
   <p>
    <strong>
     Partilere ‘devrimci şiddet’
    </strong>
   </p>
   <p>
    Dev-Sol’a göre, o günün şartlarında devrimci şiddet eylemleriyle birlikte halk, mahalli alanlardaki legal örgütlenmeye de destek vermeye başlamıştı. Destek, örgüte göre, 1989’da, Dursun Karataş’ın Bayrampaşa Cezaevi’nden firar etmesiyle en üst sevilere çıktı. Demokratik kitle örgütlenmesine büyük bir önem verildi. Dernek statüsündeki mahalle yapılanmalarıyla 1 Mayıs kutlamalarında kontrol ele geçirildi. Kutlamalar, fabrika önlerinden mahallelere taşındı. İstanbul’un varoşları, şiddet faktörüyle birlikte Dev-Sol’un himayesine girmişti artık. Uygulanan şiddet sayesinde mahallerdeki çoğunluk, ‘azınlığa’ tâbi kılındı!
   </p>
   <p>
    Yaşanan şiddetten mahallelerdeki siyasi parti büroları da nasibini aldı. Anavatan Partisi’nin Büyük Armutlu, Bakırköy, Pendik, Karagümrük, Güngören ve Beykoz’daki büroları defalarca bombalandı. Bazı vakıf ve banka şubeleri de kundaklanan yerler arasındaydı. Devrimci şiddete destek verecek kadrolar, mahalli alanlarda yetiştirildi. 1990’da kurulan Devrimci Kadın Hareketi sayesinde gecekondu semtlerinden yeni üyeler kazanıldı. Sosyo-ekonomik olarak sıkıntı çeken genç kızlar, örgütü bir kurtuluş vesilesi olarak gördü. Örgütte kadınlara, ‘direnişlerin sürükleyicisi’ rolü biçiliyordu. 1994’e kadar geçen süre zarfında 21 kadın militan polis ve askerle girdiği çatışma sonrasında genç yaşta hayatını kaybetti. Hepsi de mahalli alanlarda yetişmişti...
   </p>
   <p>
    Dev-Sol döneminde örgüt, mahallelerdeki esnafa aba altından sopa gösteriyordu. Ekim 1990’da yayımlanan bir bildiride “Polis size muhbirlik teklif ederse onlara boyun eğmeyin. İhbarcılık alçaklıktır!” deniyordu. Örgüt ayrıca muhtarları da çoğu zaman tehdit ediyordu. Dursun Karataş’a göre, sıradan bir polis ekibi, hatta bir karakol polisi, istediği zaman keyfince gecekondu mahallelerine girip kimlik kontrolü, arama tarama yapamamalı, bölgeye adım attığı andan itibaren devrimci şiddetin soluğunu ensesinde duymalıydı.
   </p>
   <p>
    O günlerden bugüne gelindiğinde örgüt hâlâ Çayan Mahallesi olarak bilinen Nurtepe’de aktif bir şekilde çalışmalarını sürdürüyor. Mahalledeki Hüseyin Aksoy Parkı’nda, Tutuklu Hükümlü Aileleri Yardımlaşma Derneği, (TAYAD) belirli aralıklarla açlık grevi düzenliyor. Mahalleli tarafından verilen Hüseyin Aksoy ismi, 14 Temmuz 1979’da öldürülen bir Dev-Sol üyesine ait. Örgüt, Çayan Mahallesi’ne özel bir önem veriyor. Mahir Çayan ismini, devrimci geleneğin bir parçası olarak görüyor. Her yıl birkaç kez mahallenin tarihi hakkında seminerler düzenleniyor.
   </p>
   <p>
    Nurtepe’deki Temel Haklar Derneği’nde toplanan gençler, mahallelerinde uyuşturucu, kumar ve fuhşa karşı savaştıklarını, bu savaşın devrimci bilinçle ortaya çıktığını iddia ediyor. Gecekondudan bozma dernek binası, mahalledeki apartmanların arasında tek başına kalmış. Gecekondunun tepesinde kızıl bir bayrak dalgalanıyor. Hak ve adaletin savunucusu olduklarını dile getiren gençler, Mahir Çayan’ın fotoğrafı altında, belirli aralıklarla toplantılar düzenliyor. Peki, DHKP-C, maddi gelir elde ederken ne derece hassas davranıyor? Legal alanda faaliyet gösteren dernekler nasıl finanse ediliyor?
   </p>
   <p>
    Örgüt, para kazanmak için her yola başvuruyor. DHKP-C’nin, 1994 yılına ait kuruluş kongresinin anlatıldığı kitapların ikinci ciltlinde (Kongre Belgeleri 2) örgütün en önemli maddi kaynağının bağışlar olduğu söyleniyor. İşin can alıcı tarafını, kongrede alınan şu karar ortaya koyuyor (Mali sorunların nasıl aşılacağına dair 5. madde): “Sadece gönüllülerin bağışlarıyla yetinemeyiz. Bunun dışında sömürücülerden, tefeci tüccarlardan, kara para işi yapanlardan, haksız kazanç sağlayanlardan, vurgunculardan maddi gelir sağlamasını bilmeli ve bunu giderek devrim vergisi statüsüne oturtmalıyız. Bu anlamda bölge ve alanlarda mali işlerle ilgilenecek özel örgütlenmeler oluşturmalıyız. Sömürücü ve haksız kazancı engelleyemediğimiz koşullarda bunlardan devrim için faydalanmasını bilmeliyiz…”
   </p>
   <p>
    Yani örgüt, varlığını devam ettirmek için elzem olan para kaynaklarını bulmak için kural tanımıyor. Cezalandırdığı esnafların isimlerini ve dükkânlarını artık internet sitelerinde çekinmeden teşhir ediyor. Peki, bu para kaynaklarının içinde uyuşturucu trafiğinden pay almak da var mı acaba? Örgüt, iddia edildiği gibi Gülsuyu’ndaki bazı torbacıları kendi çıkarı doğrultusunda koruyup kolluyor mu?
   </p>
   <p>
    Mahallede 20 yıldır birahane işleten bir esnaf, isminin yazılmaması kaydıyla şunları söylüyor: “DHKP-C’nin burada yapmak istediği, semtteki torbacılardan haraç almak. Örgüt, hiçbir zaman bizzat uyuşturucu satmaz ama satanlardan payına düşeni almasını bilir!” DHKP-C, bu kapsamda, esnafa ceza kesiyor, işyeri sahiplerini darp ediyor. Polisin legal derneklere yaptığı operasyonlarda, zaman zaman demir sopalar, frekans kesiciler, polisin kullandığı kimlik sorgulama cihazları (PDL), telsizler ve biber gazları çıkıyor. 2010 yılının başında, Sancaktepe’de artan şikâyetler üzerine polis bir yıl süreyle teknik takip yapmış, dört ilçeye operasyon düzenlemişti. Sarıgazi Temel Haklar ve Özgürlükler Derneği binasında demir sopa, beyzbol sopası, zincir ve maskeler bulunmuştu. İddiaya göre örgüte para vermeyenler zorla derneğe götürülüyor, sopa ve zincirle dövülüyordu. İşkenceyi yapan kişiler tanınmamak için yüzlerine maske takıyordu!
   </p>
   <p>
    Örgüt, her platformda, kentsel dönüşüm adı altında mahallelerde rant sağlanarak müteahhitlerin haksız kazanç elde ettiğini iddia ediyor. Bu iddia da temelde sağlam bir zemine oturmuyor. Örgütün asıl hedefi, gecekondu semtlerindeki varlığını devam ettirebilmek. Örgüte yakın bir ismin anlattıkları durumu özetlemeye yetiyor: “Bizim tavır koyduğumuz asıl nokta, kapitalizmin gecekondu semtlerine gitmesini engellemek. Eğer bu mahallelere de lüks apartmanlar yapılırsa tabanımızı kaybederiz.”
   </p>
   <p>
    <span>
     <strong>
      Anadolu kırsalından varoşlara
     </strong>
    </span>
   </p>
   <p>
    İstanbul’un gecekondu semtleri, günümüzde örgüt için hayati önem taşıyor. Çünkü örgüt artık geçmiş yıllardaki gibi Tunceli, Tokat ve Sivas gibi illerin kırsal bölgelerinde gerilla savaşı veremiyor. 1990’ların başıyla birlikte denenen bu yöntem, örgütün kırsalda ağır kayıplar vermesine sebep oldu. Örgüt için tek yaşam alanı olarak şehirlerdeki varoş diye tabir edilen ve daha çok Alevi vatandaşların yoğun olarak yaşadığı mahalleler kaldı. Bu yüzden Halkın Hukuk Bürosu (HHB) avukatlarının gecekondu semtlerinde, mahallelilere arsalarını satmamaları için baskı yaptığı biliniyor. Ayrıca HHB avukatları için hazırlanan iddianameye yansıyan birtakım bilgiler, başta Taylan Tanay olmak üzere hukukçuların mesleki sınırları ihlal ettiğini gösteriyor. İddiaya göre, örgüt üyesi avukat Taylan Tanay, işten çıkarmaları protesto etmek için önünde eylem yaptıkları restorandan para istedi. 6 Eylül’de suç duyurusunda bulunan işyeri yöneticisi M. A.nın ifadelerine dayandırılan iddiaya göre Tanay, eylemi bitirmesi için teklif edilen 150 bin lirayı az buldu, bir milyon TL istedi. Aksi takdirde restoranı eylemlerle iş göremez hâle getireceklerini söyledi.
   </p>
   <p>
    DHKP-C üyeleri üzerinde yapılan bir araştırma, örgüte, İstanbul’un hangi semtlerinden militan desteği geldiğini ortaya koyuyor. Bugüne kadar yakalanan 2 bin 500 civarındaki DHKP-C’linin neredeyse 1700’ü, Sivas kökenli vatandaşların yoğun olarak yaşadığı Gülsuyu, Nurtepe ve Gazi gibi semtlerden çıkmış. Kars, Elazığ, Tokat ve Malatyalıların ağırlıkta yaşadığı semtlerde de örgüt kolayca taban bulabiliyor. DHKP-C, hemşehricilik ilişkisini kullanan en aktif örgüt olarak biliniyor. Rakamlar, 12 Eylül öncesindeki kadar olmasa da örgütlerin en çok militanı yine gecekondu semtlerinden devşirmeye devam ettiğini gösteriyor. Ayrıca, mahallelerde gözaltına alınan militanlar için hemen HHB avukatları devreye giriyor. Avukatlar, terörle mücadele şubelerine giderek militanların örgüt aleyhine ifade vermesinin önüne geçiyor.
   </p>
   <p>
    <strong>
     <span>
      Örgütün legal yüzü: Halk Cephesi
     </span>
    </strong>
   </p>
   <p>
    DHKP-C, mahalli alanda etkin bir çalışma yürütmek için dernek, federasyon, kültür merkezleri, müzik grupları ve radyolar kuruyor. Örgüt adına faaliyet yürüten tüm legal görünümlü yapılanmalar, ‘Halk Cephesi’ adı altında toplanıyor. Bu cepheler, DHKP-C’nin legal alandaki çatı yapılanmasını teşkil ediyor. Legal örgütler sayesinde kazanılan elemanlar, belirli bir seviyeye ulaştıktan sonra illegal alana yönlendirilerek Yunanistan ya da Suriye’ye silahlı eğitim almaları için gönderiliyor.
   </p>
   <p>
    Varoş semtlerde, esnafın üzerinde de baskı kuruluyor, bazı işyeri sahipleri mecbur kaldıkları için Yürüyüş dergisi ve Grup Yorum bileti satın aldıklarını söylüyor. Başı sıkıştığında örgütün kapısını çalan esnaflar da var. Okmeydanı’nda tekel bayii işleten bir esnaf, “Bazen mahallenin gençleri gelip haraç istiyor. Çoğu zaman polise söylemek yerine örgütteki elemanlardan rica ediyorum, onlar gerekeni yapıyor! 1 TL’lik Yürüyüş dergisine her hafta 10 TL’den aşağı para vermiyorum.” diyor. Örgüt, Okmeydanı’nda yıllardır faal bir şekilde çalışma yürütüyor. Özellikle Gezi Parkı olaylarında, semtte yaşanan şiddet olayları tavan yaptı. Örgütün baskısı, semtte kendini iyice hissettirdi. Gezi Parkı olayları sırasında başına gaz fişeği isabet eden lise öğrencisi Berkin Elvan için çok sayıda eylem düzenlendi. Esnaf, 9 Eylül günü, Halk Cephesi’nin çağrısıyla kepenk kapattı.
   </p>
   <p>
    Okmeydanı’ndaki Fatma Girik Parkı örgüt tarafından âdeta bir üs olarak kullanılıyor. Bölgedeki kentsel dönüşüm, örgütü giderek biraz daha endişelendiriyor. Çünkü her geçen gün yeni bir gökdelen dikiliyor. Gazi, Nurtepe ve Okmeydanı gibi semtlerde oturan örgüt sempatizanı gençler, herhangi bir eylem olduğunda hemen organize olup diğer mahallelere gidiyor, destek veriyor. Hasan Ferit Gedik de ikâmet ettiği Küçük Armutlu’dan Gülsuyu’na gitmiş, silahlı saldırıda hayatını kaybetmişti. Gedik’in üç gün boyunca Küçük Armutlu Cemevi’nde bekletilen cenazesi için mahalleye gittiğimizde, örgütün semtteki ağırlığı kendini hemen hissettiriyordu. Örgüt sempatizanı bir gence, “Devlet cenaze için izin vermezse ne olacak?” diye sorduğumuzda şu cevabı almıştık: “Parti bir karar aldıktan sonra mahalledeki herkes buna uymak zorunda. Burada tek bir kişi kalana kadar cenaze beklemeye devam edecek.”
   </p>
   <p>
    Cenazenin bekletildiği üç gün boyunca, örgüt üyeleri, mahalledeki yollara barikat kurarak polisi içeriye sokmadı. Manzara, 2001 yılını anımsatıyordu âdeta. O yıllarda Küçük Armutlu’da ölüm oruçlarına evlerde devam eden örgüt, mahallenin girişinde nöbet tutuyor, kimlik kontrolü yapıyordu. Normal günlerde 50 kişiyle mahallenin girişinde bekleyen polisin sayısı, ölümler olunca 5 bin kişiye yükseliyordu! Ölümlerle birlikte mahallede marşlar söylenmeye başlıyor, cenazeler bir şenlik havasında toprağa veriliyordu! O gün düzenlenen ölüm oruçlarında hayatını kaybedenlerden birinin kardeşi, bugün Küçük Armutlu’nun ismini bile duymak istemediğini, ölen kardeşini hatırladığını, acısının tazelendiğini söylüyor. Örgüt, bu tür eylemleri her zaman mahalle isimleriyle anmaya özen gösteriyor. Semtlere, kendilerince kutsallık atfediyorlar. Örgüt yayınlarında ‘Küçük Armutlu’ ismi sık sık kullanılıyor. Aynı yöntem Çiftehavuzlar, Bahçelievler ve Bağcılar için de yıllardır uygulanıyor. Bu semtlerde, çatışmaya giden örgüt elemanlarının ‘direniş’ sergiledikleri iddiası ölümsüzleştiriliyor. 16 Nisan 1992 gecesi, aralarında Dursun Karataş’ın eşi Sabahat Karataş’ın (Örgütte Sabo olarak biliniyor) da bulunduğu üç militan, Çiftehavuzlar’daki bir apartman dairesinde polisle çatışmaya girerek ölmüştü. DHKP-C ölen militanlar için her yıl etkinlikler düzenliyor. Semtler üzerindeki sahiplenmeler atılan sloganlara da yansıyor: “Polis, Armutlu’dan defol!”, “Armutlu bizimdir, bizim kalacak!”, “Mahalleli uyuma mücadelene sahip çık!”
   </p>
   <p>
    Örgüt, 1990’lardan bu yana Gazi Mahallesi için de benzer bir strateji yürütüyor. Mahalle, eski İstanbul Büyükşehir Belediye Başkanı Bedrettin Dalan döneminde pilot bölge seçilerek altyapı sorunları giderilmeye çalışıldı fakat istenen başarı sağlanamadı. 12 Mart 1995’te, kimliği belirsiz kişiler tarafından Alevi vatandaşların devam ettiği kahvehaneler tarandı. Bir kişi öldü, beş kişi ise ağır yaralandı. O gün başlayan olaylar sonucunda mahalleli, polis karakoluna yürüdü. Gazi, olayın faturasını yıllarca ağır ödedi, ödemeye de devam ediyor. Sonraki günlerde yaşananların bilançosu korkutucuydu. 18 kişi hayatını kaybetti, yüzlerce kişi yaralandı.
   </p>
   <p>
    Belli ki birileri mahallede Alevi-Sünni vatandaşlar üzerinden bir kavga çıkarmayı planlıyordu. İlerleyen yıllarda yasa dışı sol örgütler tarafından semtte otobüslerin yakılması sıradan bir hadise hâline geldi. Kepenk kapatmayan esnaf ağır şekilde cezalandırıldı. Örgütler, iyiden iyiye semtteki varlığını hissettirmeye başladı. Mahalle, daha sonra, Yunus Emre, Zübeyde Hanım, 75. Yıl ve Gazi olmak üzere dörde ayrıldı ama bölgede yaşanan her kötü olay, ‘Gazi’ ismiyle basına yansımaya devam etti. Bugün de başta PKK olmak üzere DHKP-C, TKP-ML (Demokratik Haklar Federasyonu adı altında), MLKP (Ezilenlerin Sosyalist Platformu adı altında) gibi örgütlerin rahatça taban bulabildiği bir mahalle olma özelliği taşıyor. Özellikle DHKP-C, ölen her militanının cenazesini buradaki mezarlığa getiriyor. Cenazeler, mahallenin merkezinden mezarlığa kadar sloganlar eşliğinde omuzlarda taşınıyor, sözde, devrim şehitliğine defnediliyor.
   </p>
   <p>
    Varoşlar,  örgütlerin direnebildiği, var olabildiği son zemin. Buraları kolaylıkla bırakmayacak gibi görünüyorlar.
   </p>
   <p>
    <img alt="" height="387" src="http://web.archive.org/web/20131225100106im_/http://medya.aksiyon.com.tr/aksiyon/2013/10/20/orgut.jpg"/>
   </p>
   <h3>
    <span>
     PKK İLE DHKP-C ALAN HÂKİMİYETİ İÇİN YARIŞIYOR
    </span>
   </h3>
   <p>
    <strong>
     1- Okmeydanı (Şişli):
    </strong>
    Şark Kahvesi ve Kuzey Sokak’ta DHKP-C çok etkili. 1990’larda Taksim’den Okmeydanı’na taşınan İdil Kültür Merkezi sayesinde semt, örgütün üssü hâline geldi. Ayrıca Gençlik Federasyonu ve Temel Haklar Derneği’nin bir şubesi de burada bulunuyor. Kuştepe Mahallesi’nde ise etnik yapı itibariyle PKK’nın son dönemlerde öne geçtiği söyleniyor.
   </p>
   <p>
    <strong>
     2- Küçükarmutlu (Sarıyer):
    </strong>
    DHKP-C, yıllardır burada aktif bir şekilde çalışıyor. Örgüt, Armutlu-Der üzerinden legal alanda faaliyet yürütüyor. Son olarak, dernekte, tutuklanan HHB avukatları için uluslararası bir sempozyum düzenlendi. Sivas ve Tokat’tan göç eden vatandaşların oturduğu semtte örgüt kolayca taban bulabiliyor.
   </p>
   <p>
    <strong>
     3-  Gülsuyu Mahallesi (Maltepe):
    </strong>
    İki örgütün de faaliyeti bulunuyor. Ancak DHKP-C, son yaptığı ‘Çetelere karşı savaş veriyoruz!’ propagandasıyla bir adım öne geçmiş durumda.
   </p>
   <p>
    <strong>
     4- Yenibosna (Bahçelievler):
    </strong>
    Zafer Mahallesi’nde PKK etkili ancak ilçe genelinde DHKP-C, Temel Haklar Derneği ile etkinlik alanı sağlamaya çalışıyor.
   </p>
   <p>
    <strong>
     5- Demirkapı Mahallesi (Bağcılar):
    </strong>
    Demirkapı’da PKK etkiliyken, Yeni Mahalle’de DHKP-C’nin geniş bir faaliyet alanı bulunuyor. Karanfil Kültür Merkezi etrafında örgütleniyorlar.
   </p>
   <p>
    <strong>
     6- Küçükçekmece:
    </strong>
    Sefaköy, Kanarya, Altınşehir, Şahintepesi ve İkitelli Atatürk Mahallesi’nde PKK etkin. Ayrıca, DHKP-C’nin İkitelli’de bir derneği bulunuyor.
   </p>
   <p>
    <strong>
     7- Zeytinburnu:
    </strong>
    Bazı mahallelerde fazla olmasa da PKK etkin ancak DHKP-C son dönemlerde aktif olmaya çalışıyor. Duvarlara sürekli yeni sloganlar yazılıyor.
   </p>
   <p>
    <strong>
     8- Gebze:
    </strong>
    Bazı mahallelerde DHKP-C etkin bir faaliyet sürdürüyor. İlçede bir adet Halk Cephesi’ne bağlı dernek bulunuyor.
   </p>
   <p>
    <strong>
     9- Alibeyköy (Eyüp):
    </strong>
    DHKP-C’nin geniş faaliyet alanı bulunuyor. Semtte bir adet dernek faaliyet yürütüyor.
   </p>
   <p>
    <strong>
     10- Gazi Mahallesi (Gaziosmanpaşa):
    </strong>
    DHKP-C etkin ancak PKK da kısmen adından söz ettiriyor. Ayrıca bölgede TKP-ML ile MLKP’nin legal örgütlenmelerle kendilerine alan kazanmaya çalıştığı biliniyor.
   </p>
   <p>
    <strong>
     11- Nurtepe (Kâğıthane):
    </strong>
    DHKP-C etkili, Gültepe’de ise PKK ve DHKP-C çekişiyor.
   </p>
   <p>
    <strong>
     12- Mustafa Kemal Mahallesi (Ümraniye):
    </strong>
    PKK ve DHKP-C etkin bir şekilde çalışıyor.
   </p>
   <p>
    <strong>
     13- Uğur Mumcu Mahallesi (Kartal):
    </strong>
    İki örgüt de etkinliğini korumaya çalışıyor. DHKP-C, sık sık stant açıp dergi satıyor.
   </p>
   <p>
    <strong>
     14- Esenler:
    </strong>
    Bazı mahallelerde PKK etkin bir konumda. DHKP-C, dernek faaliyetleri çerçevesinde özellikle gençleri kendi yanına çekiyor.
   </p>
   <p>
    <strong>
     15- Beyoğlu:
    </strong>
    Çukur Mahalle, Hacıhüsrev, Hacıahmet ve Dolapdere’de DHKP-C oldukça etkili. Örgüt üyeleri özellikle Gezi Parkı eylemleri süresince aktif olarak şiddet olaylarına yön verdi.
   </p>
   <p>
    <strong>
     16- Sultanbeyli:
    </strong>
    Bazı mahallelerde PKK rahat bir şekilde hareket ediyor.
   </p>
   <p>
    <strong>
     17- Fikirtepe (Kadıköy):
    </strong>
    PKK ve DHKP-C seyrek görülüyor. Ancak DHKP-C, Kadıköy sahilde belirli aralıklarla aktiviteler düzenliyor.
   </p>
   <p>
    <strong>
     18- Örnek Mahallesi (Üsküdar):
    </strong>
    PKK etkin.
   </p>
   <p>
    <strong>
     19- Adalar:
    </strong>
    DHKP-C, zaman zaman faaliyet yürütüyor. Son olarak örgüt, ‘Polis değil, hastane istiyoruz’ eylemine destek verdi. Ayrıca örgüt burayı, barınma amaçlı da kullanıyor.
   </p>
   <p>
    <strong>
     20- Tuzla:
    </strong>
    DHKP-C’nin üs olarak kullandığı yeni yerlerden biri. PKK seyrek de olsa bu alanda faaliyet yürütüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BCA05866D34F24121567E70F69875008?newsId=36854), [web.archive.org (arşiv bağlantısı)](http://web.archive.org/web/20131225100106/http://www.aksiyon.com.tr:80/aksiyon/newsDetail_getNewsById.action;jsessionid=BCA05866D34F24121567E70F69875008?newsId=36854)
