# Miladın 38’le başladığı şehir

*Bünyamin Köseli 2014.05.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Dersim’de, yaşı kemale eren kimle konuşsanız söz dönüp dolaşıp 38’e gelir. Yaşlıların dilinde katliamın adı, ‘utuz sekiz’dir. Önce duymazdan gelirler, sorularınız cevapsız kalır. Ama size güvenirlerse yaşadıkları trajediyi tüm gerçekliğiyle dinleme şansı yakalarsınız.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Hozat’ı geçtikten sonra yaşlı bir dede el kaldırıyor, durup arabaya alıyoruz kendisini. Mahcup bir edayla anlatmaya başlıyor. İsmi Ali. İlçede oturan memur oğlunu ziyaret etmiş önce, biraz fazla oyalanınca da köy minibüsünü kaçırmış. Hanımını daha fazla bekletmemek için yayan düşmüş yollara. Dersim’de, yaşı kemâle ermiş kimle konuşsanız söz dönüp dolaşıp 38’e gelir. Katliamın adı, yaşlıların dilinde ‘utuz sekiz’dir. Sohbet ilerleyip konu katliama gelince Ali Dede duymamazlıktan geliyor önce, sorularımıza cevap vermiyor.
   </p>
   <p dir="LTR">
    Bizi tanımadığı için açılmak istemiyor belli ki. Konu kendiliğinden kapanıyor. Ali Dede’yi evine bırakmak için anayoldan çıkıp Kilise köyüne sapıyoruz. Köyün girişinde, tarihî koçbaşı mezar taşları karşılıyor bizi. Eşi Sakine Nene kapıya çıkıyor, içeriye buyur ediyor. Israrla sofra kurmak istiyor ama biz vaktimizin olmadığını, sadece varsa bir ayranını içebileceğimizi söylüyoruz. Ayranlar geliyor, ardından koyu bir muhabbet başlıyor.
   </p>
   <p dir="LTR">
    Almanya’da çalışan oğulları en son, üç dört yıl önce gelmiş köye. Duvarlara asılan torun fotoğrafları gideriyor hasretlerini. Sakine Nene, açık sözlü. Katliamla ilgili ne biliyorsa paylaşıyor bizlerle. Babasından defalarca dinlediği bir hadise, belleğinde hâlâ taptaze: Katliam sırasında, babası, rütbeli askerlerden biriyle dostluk kurar. Dersimliler tedirgindir, ölümü beklerler kurbanlık koyunlar gibi. Bir gün, Sakine Nene’nin babası, rütbeli askere gider ve şöyle der: "Biz seninle aynı sofraya oturduk, dost olduk. Eğer bizi öldüreceklerse başkası öldürmesin, sen öldür…"
   </p>
   <p dir="LTR">
    Sakine Nene gözlerinden yaşlar akıtarak devam ediyor sözlerine: "Babama dokunmadılar ama herkes bizim kadar şanslı değildi be oğul…" Daha yarım saat önce katliamla ilgili tek kelime konuşmak istemeyen, bir hatırası olmadığını söyleyen Ali Dede de açılıyor. O yıl(1938), harmanda çalışan anne ve babasının yanına o da gider. Bir akrabaları, kan ter içinde harman yerine gelir, askerlerin yaklaştığını, bir an önce ortalıktan kaybolmaları gerektiğini söyler. Harmanı öylece bırakır, dağa kaçarlar. Aylarca, aç susuz, dağlardaki mağaralarda yaşarlar...
   </p>
   <p dir="LTR">
    Bilgi Üniversitesi’nde okuyan birkaç arkadaş, "Dersim’e gidiyoruz, siz de katılmak ister misiniz?" diye sorduğunda hiç düşünmeden ‘olur’ demiştik. Bölgede yaşanan acı hadiseleri kitaplardan okumak, belgesellerden izlemek bir yere kadardı zira. ‘Empati’ yapmanın ilk adımıydı gidip görmek belki de.
   </p>
   <p dir="LTR">
    Dersim, Osmanlı döneminde farklı bir statü ile yönetilen müstakil bir coğrafyaydı. Yüksek dağlar ve derin vadilerden oluşan zorlu bir bölge olduğu için ovalar dışında merkezî otoritenin etkisi neredeyse hiç yoktu. Aşiretlerden oluşan bir konfederasyonun hâkimiyeti hüküm sürüyordu. Aşiretler vergi vermeye, asker göndermeye yanaşmıyordu çoğu zaman. Bu nedenle isyanlar sıradan bir hâl almıştı. Dr. Veteriner Nuri Dersimi, Kürdistan Tarihinde Dersim isimli kitabında, tarih boyunca, isyanların ‘kronikleştiğini’ belirtiyor. Dersim üzerine yapılan ilk kapsamlı çalışmalardan birine imza atan Dersimi’ye göre, merkeze başkaldıran aşiretler, suça karışanlar, Dersim’e sığınıyordu.
   </p>
   <p dir="LTR">
    Cumhuriyet’in ilk yılları aynı zamanda bir isyanlar tarihiydi bilindiği üzere. Doğu ve Güneydoğu’nun değişik illerinden isyan haberleri geliyordu Ankara’ya. Asker; Koçgiri, Şeyh Said ve Ağrı isyanlarını bastırmakta zorlanıyor, sert müdahale yöntemleri izliyordu. Bürokratik kadro, tepeden tırnağa, Dersim’de çıkacak olası bir isyandan çekiniyor, rapor üzerine rapor hazırlanıyordu. 1926 yılında çalışmalarına başlayan Mülkiye Müfettişi Hamdi Bey, beş yılın sonunda bir ‘tedip’ (uslandırma, terbiye etme) raporu hazırlayarak hükümete sundu. Hazırlanan rapor, ilerleyen yıllarda resmî ideolojinin yol haritası olacaktı bir bakıma: "Dersim, Cumhuriyet hükümeti için bir çıbanbaşıdır. Bu çıban üzerinde kesin bir ameliye yapmak ve elim ihtimalleri önlemek, memleket selameti için mutlaka lazımdır." Daha sonra, ‘çıbanbaşı’ tanımlamasını bizzat Mustafa Kemal, TBMM’de kullanacak, Trabzon’da konakladığı bir sırada, Dersim Harekât Planı üzerinde çalışacaktı…
   </p>
   <p dir="LTR">
    25 Aralık 1935’te çıkarılan bir kanunla Dersim adı Tunceli olarak değiştirildi. Korgeneral Abdullah Alpdoğan’a ‘gerekli’ gördüğü takdirde zorunlu iskân yetkisi verildi. Yoğun bir şekilde, bölgeye karakollar yapıldı. Aşiretlerin elindeki silahlar toplatıldı. 77 yıl önce 4 Mayıs 1937’de, Mustafa Kemal’in başkanlığında toplanan Bakanlar Kurulu’nda, ‘gayet gizlidir’ ibareli bir karar alındı. ‘Dersim Tedip ve Tenkil Harekâtı’ ismiyle alınan bu kararla ok yaydan çıkmıştı artık. Aylardır medya da boş durmuyor, kutsal vazifesini ifa ediyordu! Dersim’deki ‘çapulcu gruplar’ devletin götüreceği ‘medeniyete’ muhtaçtı gazetelere göre! Medya, kısa süre içerisinde operasyon için kamuoyu oluşturmayı başarmıştı.
   </p>
   <p dir="LTR">
    1938’de ‘yasaklı bölge’ ilan edilen Kutuderesi Vadisi, Kırmızıdağ, Sin, Halvori, Aliboğazı ve Laç Vadisi’nde toplu katliamlar yapıldı. Bilanço yürekleri sızlatan türdeydi. Resmî rakamlara göre 16 bin kişi öldürülmüştü. Resmî olmayan rakamlar ise neredeyse beş kat fazlaydı. Katliamdan yıllar sonra eski dışişleri bakanlarından İhsan Sabri Çağlayangil, konuyla yakından ilgilenen genç bir bürokrata, Kemal Kılıçdaroğlu’na (CHP Genel Başkanı) bir röportaj verecek ve çok konuşulacak bir itirafta bulunarak, "Dersimlileri fare gibi öldürdük." diyecekti.
   </p>
   <p dir="LTR">
    <strong>
     "Rehabiliteye ihtiyaçları var"
    </strong>
   </p>
   <p dir="LTR">
    Unutulması zor bir trajediydi yaşananlar. Dersim’deki yaşlıların neredeyse tümü, hayatlarına dair önemli tüm olayları 38’e göre tarif ediyor bugün. Hayatlarının merkezlerine 38’i koyanlardan biri de Ovacık yolu üzerindeki bir mezrada oturan Hasan Gül’dü. Gül, taş örme evinin önünde güneşleniyordu, kendisini ziyarete gittiğimizde. Ne zaman doğduğunu sorduğumuzda, "Tertelede (1938 katliamı) ben 12 yaşındaydım." dedi birdenbire. Oysa biz sadece yaşını sormuş, katliamdan söz açmamıştık. Sanki katliamdan önce hiç yaşamamıştı, hayatının başlangıcı, miladı, orasıydı… Katliam sırasında, dağlarda nasıl da hayatta kalma mücadelesi verdiklerini anlattı uzun uzun. Ağaç kabuklarını bile yemişlerdi ailecek.
   </p>
   <p dir="LTR">
    Her yıl, 4 Mayısta gerçekleştirilen Dersim Katliamı anmaları bu yıl da benzer temennilerle noktalandı. Katliamın en yoğun yaşandığı yerlerden biri olan 38 Kayalıkları’na toplananlar, arşivlerin açılarak devletin resmî kanaldan özür dilemesini istedi. İntikam peşinde koşmadıklarını dile getiren konuşmacıların bir başka talebi de Seyit Rıza’nınki başta olmak üzere tüm kayıp mezarların bulunmasıydı. Anmalar vesilesiyle, Dağların Kayıp Anahtarı kitabının yazarı sözlü tarihçi Cemal Taş da Dersim’deydi. Munzur kıyısındaki bir kafeye oturup kendisiyle konuşma fırsatı yakaladık. Taş, 38 katliamıyla ilgili araştırmalara başlayan ‘ilklerden’ biri. 1990’ların hemen başında Dersim’de, halk edebiyatı geleneği üzerine alan çalışmalarına başlar. Sonrasında, yaşlılardan dinlediği katliam anılarını kayıt altına alır birer birer. Yaptığı çalışmalar ilk yıllarda bürokratik engellere takılsa da 600’e yakın tanıkla görüşmeyi başarır. En çok da, katliam sırasında çocukların öldürülme hikâyeleri onu derinden etkiler. Bölgedeki kültürel kıyımın devam ettiğini söyleyen Taş, "Devletin burada bir rehabilitasyon yapması gerekiyor. İnsanların ana dilinde eğitim, ibadet, sosyal ve kültürel talepleri anayasal güvence altına alınmalı. Boşaltılan köylere geri dönüş sağlanmalı. Şehir merkezinde 1935 yılında yapılan askerî kışlanın 38 müzesine dönüştürülmesi çok önemli." diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=0EC7948926A62B7E78CA649094557225?newsId=38601), [web.archive.org (arşiv bağlantısı)](http://web.archive.org/web/20140602110358/http://aksiyon.com.tr:80/aksiyon/newsDetail_getNewsById.action;jsessionid=0EC7948926A62B7E78CA649094557225?newsId=38601)
