# Soru çok cevap yok!

*Bünyamin Köseli 2015.04.07*

<div class="pNewsDetailMainContent" itemprop="articleBody">
 <p>
  Berkin Elvan soruşturmasını yürüten Savcı Mehmet Selim Kiraz’ın Çağlayan Adliyesi’ndeki odasında rehin alınması kanlı bitti. Olayda hem savcı şehit oldu hem de onu rehin alan iki DHKP-C’li hayatını kaybetti. geride Tonlarca soru kaldı.
 </p>
 <p>
  Türkiye, 7 Haziran’da yapılması planlanan genel seçimlere iki ay kala farklı bir anaforun içerisine girdi. Bu anaforun ülkeyi nasıl bir atmosfere sürükleyeceğini önümüzdeki günlerde göreceğiz. Kaosun işaret fişeği aslında ocak ayında ateşlenmişti. Selefî birtakım örgütlerle ilişkisi olduğu iddia edilen Diana Ramazanova isimli bir kadın militan, Sultanahmet’teki polis karakoluna üstündeki bombayı patlatmak suretiyle saldırı düzenledi. Saldırının, Fransa’yı kana bulayan Charlie Hebdo eyleminin bir gün öncesine denk gelmesi kafalarda soru işaretleri oluşturdu. Türkiye’nin nasıl bir güvenlik zafiyeti içerisinde olduğunun somut bir örneğiydi saldırı.
 </p>
 <p>
  Emniyet birimleri, eylemcinin kimliğini günlerce tespit edemedi. Türkiye, DHKP-C’li Elif Sultan Kalsen’in ismini ilk bu saldırı sonrasında duydu. Eylemi, ilk anda DHKP-C üstlendi. Fakat örgüt sonrasında bir açıklama yaparak eylemle alakalarının olmadığını dile getirdi. Daha sonra, yine bir kadın militan, Taksim’de, ‘tarih öncesinden kalma’ otomatik bir silahla polis noktasına saldırı düzenledi. Elif Sultan Kalsen ismi bu eylemle bir kez daha gündemdeydi! Ancak eylemci kızın kim olduğu yine tespit edilemedi!
 </p>
 <p>
  <strong>
   ADIM ADIM İZLİYORUZ!
  </strong>
 </p>
 <p>
  Elif ismi, örgüt içiresinde âdeta ‘efsane’ olarak dolaşmaya başlamıştı! Efsanenin baş mimarı yine devletti! Tüm bu olaylar gerçekleşirken emniyet birimlerindeki kaynaklarıma Elif’i sormuştum. Güvendiğim kaynak şunları söylemişti: “Şu an adım adım kendisini izliyoruz. Çok kısa bir süre önce Tarlabaşı’nda gördük. Güvenlik kameralarına takıldı.” “Neden yakalamıyorsunuz?” soruma ise net ve berrak bir cevap alamamıştım. Sanki bu ülkede makul şüphe diye bir yasa çıkarılmamıştı!
 </p>
 <p>
  İBDA-C’ye yakınlığı ile bilinen Adımlar Dergisi’ne düzenlenen saldırı ile Türkiye bir kez daha sarsıldı. Bombalı saldırıda derginin yazarlarından birisi ölmüş, iki kişi de yaralanmıştı. Ne zaman ve kimler tarafından kurulduğu belli olmayan, İbrahim Kaypakkaya geleneğinden gelen ve TKP/ML TİKKO’nun tarihsel süreçte bölünen bir kanadının devamı olduğu düşünülen bir örgüttü eylemi gerçekleştiren: Halk Savunma Birliği (HSB). Örgüt, sosyal medya üzerinden yaptığı açıklamada, Adımlar Dergisi’nin İŞİD’e destek verdiğini iddia etmiş, saldırıyı da bu yüzden düzenlediğini belirtmişti. Belli ki, İBDA-C, 90’lardaki gibi yeraltı örgütlenmesine zorlanmak isteniyordu.
 </p>
 <p>
  Bu eylemde akıllara takılan pek çok soru işareti vardı. Neden İBDA-C hedef alınmıştı? Neden böylesi bir zaman dilimi seçilmişti? Daha vahim noktalar vardı. Mesela, sıfır kilometre bir örgütün kuruluşundan neden istihbarat birimlerinin haberi yoktu? Bu yeni örgütün merkez komitesi kimlerden oluşuyordu? Merkez komitedeki isimler MİT tarafından biliniyor muydu? Zihinlerdeki bu soru işaretlerini dağıtacak şeffaf bir MİT yapısı olmadığı için belki de cevapları hiçbir zaman öğrenemeyeceğiz.
 </p>
 <p>
  Tam 27 yıl önce, MİT’in ikinci adamı olarak gösterilen Hiram Abas, tam da bu noktaya dikkat çekmiş ve MİT’in hesap sorulamaz yapısından şikâyet etmişti. 1988 yılında, gazeteci Güngör Mengi’ye verdiği dört günlük röportajda söylediği şu cümleler çok önemliydi:
 </p>
 <p>
  “İstihbarat servisimizin, parlamentoda kurulabilecek bir istihbarat komisyonu tarafından denetlenebilir hâlde olması lazım. Tıpkı Batı demokrasilerinde olduğu gibi. MİT, mutlaka parlamentoda denetlenebilmeli, bu komisyonda muhalefetin de adamı olmalı. Bütün Avrupa devletlerinde olduğu gibi. Neden kaçılır, neden, neden bir perde arkasına saklanır, sebep yok…”
 </p>
 <p>
  Tam çeyrek asır önce Hiram Abas’ın anlam veremediği noktayı biz de bugün açıklamakta zorlanıyoruz… kim olduğu yine tespit edilemedi!
 </p>
 <p>
  Tarihler 31 Mart’ı gösterdiğinde, DHKP-C, tekrar gündemin başköşesine oturdu. Şafak Yayla ve Bahattin Doğruyol isimli iki militan, Berkin Elvan soruşturmasını yürüten Savcı Mehmet Selim Kiraz’ı, Çağlayan Adliyesi’ndeki odasında rehin aldı. Eylemin, Mahir Çayan ve arkadaşlarının 1972’de Kızıldere’de öldürülmesinin sene-i devriyesinin hemen ertesi gününe gelmesi, örgütsel bir stratejinin gereği olsa gerekti. Belli ki örgüt, Çayanist çizgide olduklarının teminatını veriyor, nikâh tazeliyordu.
 </p>
 <p>
  Eylemle ilgili o kadar kafa karıştırıcı soru var ki anlatmaya nereden başlayacağımızı bilemiyoruz. Belki de ilk sorulması gereken soru şu: Böylesi komplike bir eylemden istihbarat nasıl oldu da haberdar olmadı? Ya da 17 Aralık sonrasında örgüt militanlarının tahliye edilmesi DHKP-C’ye nasıl bir hareket alanı sağladı?
 </p>
 <p>
  Oysa örgüt, 2013 yılında, üst üste yapılan operasyonlarla neredeyse iş yapamaz hâle getirilmişti. Örgütün beyni niteliğindeki Halkın Hukuk Bürosu (HHB) avukatlarının çoğu gözaltına alınmıştı. 17 Aralık sonrasında gerçekleştirilen gençlik yapılanması ve HHB tahliyeleri örgütü tekrar ayağa kaldırdı. Savcı Kiraz’ı rehin alan Şafak Yayla ve Bahattin Doğruyol da bu tahliyeler sonrasında salıverilmişti!
 </p>
 <p>
  <strong>
   OPERASYON SKANDALA DÖNÜŞTÜ
  </strong>
 </p>
 <p>
  Bir önemli nokta daha vardı. Şafak’ın iki abisi de (Mehmet ve Bulut) DHKP-C militanıydı. Şafak, örgütte önemli bir kadroydu, tahliye edildikten sonra takip edilmesi gerekirdi. Yayla ve Doğruyol’un isimleri, istihbarat birimlerinin, 104 kişilik eylemci listesinde olmasına rağmen, tahliye edildikten sonra, ‘pasif eylemci’ seviyesine düşürülmüştü!
 </p>
 <p>
  Akıllara takılan sorular bununla da sınırlı değildi elbette. Savcı Kiraz’ın kurtarılmasına dönük operasyon âdeta bir skandala dönüştü. DHKP-C’lilerin Çağlayan Adliyesi’ne silah sokması, tam bir güvenlik zafiyetiydi. Operasyonun Özel Tim yerine TEM şube tarafından yapılması, termal kamera kullanılmaması, eylemcilerin propaganda yapamamaları için sinyal kesici aletlerin devreye sokulmaması göze ilk çarpan eksikliklerdi.
 </p>
 <p>
  Vahim bir iddia ise müzakereler sürerken saat 18.00 sularında operasyon yapılması için yukarıdan talimat gelmesiydi... Bu talimatı kimler, niçin verdi? Daha sonra duvarların ve kapının fünye ile patlatılmak istenmesi... Ardından operasyona başlanması... Sonuç ortada; başarılı denen ve ‘kutlanılan’ operasyonun ardından Savcı Kiraz şehit oldu. İki militan da ölü olarak ele geçirildi. Savcı Kiraz’ın cenaze töreni bir AKP mitingine dönüştürüldü.
 </p>
 <p>
  Üzerinden günler geçmesine rağmen hâlâ aydınlatılamayan noktalar var: Savcı Kiraz’ın üzerinde tam olarak kaç kurşun izi vardı? Kiraz’ı öldüren kurşunların bir kısmı, operasyon düzenleyen polisin silahından mı çıktı? Müzakereler esnasında havalandırmadan uyku gazı verilip eylemciler etkisiz hâle getirilebilir miydi?
 </p>
 <p>
  Soruları artırmak elbette mümkün... Çağlayan Adliyesi’nde düzenlenen eylemin ertesi günü DHKP-C için bu kez adres Vatan Caddesi’ndeki İstanbul Emniyet Müdürlüğü’ydü. Uzun süredir İstanbul’da olduğu bilinen ve bir türlü yakalanamayan Elif Sultan Kalsen bu kez devredeydi! Elif, emniyete Kalaşnikof ve el bombasıyla saldırdı ve eylemin ardından öldürüldü. Ölümü kutsayan, ölümler üzerinden bir tarih oluşturmak isteyen örgüt için yeni bir propaganda malzemesi vardı artık: Elif’in, Şafak ve Bahattin’in hesapları sorulacaktı bundan sonra! Peki ya sonrası? Yeni ölümler ve yeni hesaplar!
 </p>
 <p>
  Elif Sultan Kalsen’in emniyete düzenlediği eylem sonrasında, AKP’li bazı kişiler tarafından yönetildiği bilinen sosyal medya hesapları âdeta Alevi vatandaşları hedef tahtasına koydu. Yavuz Sultan Selim’e tarihî atıflar yapıldı, nefret söyleminden Alevi camiası fazlasıyla nasibini aldı. Birileri, belli ki bir Alevi-Sünni çatışması için zemin hazırlamanın peşindeydi! AKP’nin son dönemde içerisine girdiği darboğazı aşması için yeni bir gerilim mi planlanıyordu acaba? Düşen oy oranını konsolide edecek tek unsur belki de sokakların karışmasıydı! Böylece AKP’ye oy veren taban, kendisini bir tehdit algısı içerisinde hissedecek ve bir süreliğine daha AKP gemisinde yoluna devam etmek isteyecekti. Geminin Türkiye’yi sahil-i selamete götürmediği, dünyaya at gözlüğü ile bakmayan herkesin malumu.
 </p>
</div>


Kaynak: [www.aksiyon.com.tr](http://www.aksiyon.com.tr/teror/soru-cok-cevap-yok_550396), [web.archive.org (arşiv bağlantısı)](http://web.archive.org/web/20150801094447/http://www.aksiyon.com.tr/teror/soru-cok-cevap-yok_550396)
