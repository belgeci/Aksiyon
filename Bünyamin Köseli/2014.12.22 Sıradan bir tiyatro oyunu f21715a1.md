# Sıradan bir tiyatro oyunu

*Bünyamin Köseli 2014.12.22*

<div class="pNewsDetailMainContent" itemprop="articleBody">
 <p>
  Hükümet, aylardır, Hizmet Hareketi’ni silahlı ‘terör örgütü’ kapsamına sokmak için büyük çaba sarf ediyor. Sarıldıkları en sahici senaryo, Tahşiyeciler grubuna kumpas kuruldu iddiası! Ancak bu iddia, ortaya çıkan belgelerle çöktü.
 </p>
 <p>
  Türkiye, 14 Aralık 2014 Pazar sabahına büyük bir operasyonla uyandı. 17 Aralık yolsuzluk ve rüşvet operasyonunu yürüten polislere yönelik 22 Temmuz gözaltlarının ardından bu kez hedefte Türkiye’nin en saygın medya kuruluşları vardı. Baştan sona trajikomik enstantanelerle dolu bu tiyatro oyunu, ülkenin içine düştüğü ‘cinnet’ hâlini çok iyi özetliyordu.
 </p>
 <p>
  Zaman Gazetesi Genel Yayın Müdürü Ekrem Dumanlı ve Samanyolu Medya Grup Başkanı Hidayet Karaca, canlı yayın eşliğinde gözaltına alınmıştı. Gözaltına alınan isimler bunlarla da sınırlı değildi. ‘Paralel yapı’ adı altında bir ‘örgüt’ kalıbı içerisine sokulmaya çalışılan kişiler arasında senarist, yönetmen, yapımcı, stajyer, köşe yazarı ve polisler de vardı! ‘Operasyon senaryosu’ şöyle yazılmıştı:
 </p>
 <p>
  2010 yılında gözaltına alınan ve El-Kaide ile bağlantılı olduğu iddia edilen Tahşiyeciler örgütü lideri ve çevresindeki  kişilere kumpas kurulduğu ileri sürüldü! Operasyonun arkasındaki siyasi iradenin en önemli argümanı, Fethullah Gülen Hocaefendi’nin bir ikaz niteliği taşıyan sohbeti, Zaman Gazetesi’nde çıkan iki köşe yazısı ve Samanyolu Televizyonu’nda yayımlanan bir diziydi!
 </p>
 <p>
  Hükümet, tüm bunların, bir emir komuta zinciri içerisinde yapıldığını, Tahşiyeciler grubuna Fethullah Gülen Hocaefendi’nin talimatıyla operasyon düzenlendiğini iddia ediyordu. Bir kere, iddia edildiği gibi Tahşiyeciler, Fethullah Gülen’in ikazıyla ortaya çıkan, çıkarılan bir yapılanma değil. Tahşiyeciler, 2004 yılında ilk kez Millî İstihbarat Teşkilatı (MİT) tarafından ‘sakıncalı’ görülerek takibe alınıyor. Hatta grupla ilgili MİT’te açılan fişlerde kullanılan ‘Tahşiyeciler’ ismi, bizzat istihbarat örgütü tarafından veriliyor. O tarihe kadar emniyet birimleri, grubu, ‘Melle (Molla) Muhammetçiler’ ismi ile biliyor, takip ediyor. Konuyla ilgili MİT Müsteşarı Emre Taner’in bir rapor hazırladığı komuoyuna yansıyan bilgiler arasında. 2004 sonrasında MİT, düzenli olarak emniyet birimlerine grupla ilgili istihbari bilgi yolluyor.
 </p>
 <p>
  2009’un 17 Şubat’ında MİT, İstihbarat Daire Başkanlığı’nı yeniden uyarıyor ve bu istihbaratı ilerleyen dönemlerde iki kez daha tekrarlıyor. Hocaefendi’nin söz konusu vaazının tarihi ise bundan iki ay sonrası. Özetle polis, Tahşiyecileri dizilerden değil, MİT’in istihbaratından öğreniyor.
 </p>
 <p>
  İstihbarat Daire Başkanlığı, MİT’ten aldığı bilgiler ışığında 12 vilayete ‘gizli’ ibareli bilgilendirme notu yolluyor. Bunun üzerine bir çalışma başlatılıyor ve özellikle Muş, Diyarbakır, Bursa ve Malatya’da fiziki ve teknik takipler artırılıyor. Grubun lider ismi olduğu iddia edilen Mehmet Doğan’ın (Molla Muhammed) kitapları ve vaazları tek tek inceleniyor, emniyetin ilgili birimleri tarafından dosyalanıyor. Bu dosyaları incelediğimizde, ilk başta Mehmet Doğan’ın El-Kaide’ye duyduğu sempati göze çarpıyor. Doğan, Türkiye’yi Dar-ül Harb (Harp Alanı) olarak görüyor. Kendileri dışındaki tüm cemaatleri, tarikatları kâfir ve münafık ilan eden Tahşiye grubunun lideri Mehmet Doğan’ın, AK Parti liderlerinin, dönemin başbakanı Recep Tayyip Erdoğan ve cumhurbaşkanı Abdullah Gül’ün ‘Yahudi’ oldukları gerekçesiyle öldürülmeleri talimatını verdiği de ortaya atılan iddialar arasında.
 </p>
 <p>
  Muş İstasyon Camii imamlığından 1997 yılında emekli olan, gözleri görmediği iddia edilen ve MS hastası olan Mehmet Doğan, silahlı mücadele şartlarının oluşturulması için çevresindekilere, kendi evlerinde silah yapmalarını salık veriyor. Ele geçen görüntülü kayıtta, Doğan, El Kaide lideri Bin Ladin’i önder, ordusunu Mehdi’nin ordusu olarak kabul ediyor. Yapılan çalışmalarda örgütün Afganistan, Irak ve Pakistan’a illegal yollardan eleman gönderdiği de öne sürülüyor.
 </p>
 <p>
  Şüphelilerin Bursa’daki evlerinde bir adet ruhsatsız tabanca ile 25 adet dolu fişek bulunduğu öğrenildi. Şüpheli gruba yönelik olarak Türkiye çapında yapılan operasyonlar neticesinde ise İstanbul’da 3 adet el bombası, 1 adet sis bombası, 4 adet ruhsatsız tabanca, 1275 adet dolu mermi, 8 adet hançer ve çok sayıda El-Kaide Terör Örgütü’nün temel fikirlerini ihtiva eder mahiyette kitap, dergi ve dokümanın ele geçirildiği belirtildi. İddialara göre, siyasi irade, Tahşiyecilere yönelik tutuklamaları, ABD’ye bir El-Kaide operasyonu olarak pazarlayarak prim elde etmeye çalıştı.
 </p>
 <p>
  <img alt="" src="http://web.archive.org/web/20150102074149im_/http://medya.aksiyon.com.tr//aksiyon/2014/12/23/550914.jpg "/>
 </p>
 <p>
  O GÜN KİM NE DEMİŞTİ?
 </p>
 <p>
  <strong>
   Dönemin İstanbul Valisi Muammer Güler:
   <br/>
   El Kaide’ye yönelik eş zamanlı operasyon düzenledik
  </strong>
  <br/>
  “İstanbul İl Emniyet Müdürlüğü ve Jandarma Komutanlığı, Ankara, Erzurum, Kayseri, Kırıkkale Niğde ve Samsun il emniyet müdürlükleri ile 22 Ocak 2010 günü, radikal dinî motifli bir terör örgütüne, yani El Kaide terör örgütüne yönelik olarak eş zamanlı ve müşterek bir operasyon gerçekleştirdi. Operasyon sonucunda 57 kişi yakalanarak gözlem altına alındılar. El Kaide’nin Avrupa, Türkiye ve Suriye sorumlusu olarak bilinen Louai Sakka isimli şahısla ve daha önce de 15 -20 Kasım 2003’teki bombalama olaylarına karışarak sonradan Irak’ta öldüğü anlaşılan Habib Aktaş ile de ilgili oldukları tespit edilmiştir.”
 </p>
 <p>
  <strong>
   Dönemin Emniyet Genel Müdürü Oğuz Kaan Köksal:
   <br/>
   Yapma değil, başlama oluru verdim!
  </strong>
  <br/>
  Şu an AKP Milletvekili olan Oğuz Kaan Köksal, Tahşiyecilere yönelik operasyon sırasında emniyet genel müdürüydü. Köksal, 14 Aralık medya operasyonu sonrasında bir açıklama yaptı. TBMM’de, gazetecilerin Tahşiyeciler operasyounuyla ilgili sorularına “Yapma oluru değil, başlama oluru. Her şey biter, evraklar hazırlanır gelir, ‘başlayalım mı denir?’ Siz de ‘olur’ dersiniz, yani prosedürün tamamlanmasıdır.” cevabını verdi. Ayrıca Köksal, aradan yıllar geçtiği için detayları hatırlamadığını kaydetti!
 </p>
 <p>
  <strong>
   Cumhurbaşkanının Ekonomi Başdanışmanı Yiğit Bulut:
   <br/>
   İslam, bu El Kaidecilerden kurtarılmalı
  </strong>
  <br/>
  2009 yılında, Tahşiyecilere karşı düzenlenen operasyon sonrasında, grup lideri Mehmet Doğan’ın herkesi şoke eden görüntülerini ilk kez şu an cumhurbaşkanının ekonomi başdanışmanı olan Gazeteci Yiğit Bulut yayımladı. Görüntüleri yayımladığı televizyon programında Yiğit Bulut, Tahşiyecilerin El-Kaide ile bağlantılı olduğunu ifade ettikten sonra şunları söyledi: “İslam, bu El Kaidecilerden kurtarılmalı.”
 </p>
 <p>
  <strong>
   Nur Cemaati’nden Abdülkadir Badıllı:
   <br/>
   Kendini Mehdi, Bin Ladin’i de askeri sanıyor
  </strong>
  <br/>
  Evet sıralayacağımız maddelerin kapsadığı menfiliklerinin bir kaçını bröşürlerinden çıkarıp ortaya koymadan önce, yaptıkları neşriyatın ve didindikleri hareket ve davranışlarının ana merkezini veya esasını teşkil eden, “DAVETNAME” adını verdikleri hezeyenkâr ve aynı zamanda menfice tahribkâr ve Müslüman insanları şaşırtan ve ne yapacaklarını, hangi yolda gideceklerini ve nasıl hareket edebileceklerini tayin etmeden bırakan müşagabedar ve teşvişkâr yazıya bir nebze bakmak istiyoruz. (Onlara göre) Basit, aciz ve biçare olan meczub Molla Muham­med-i Muşî ahirzamanda gelecek Mehd-i Azamdır. Şu anda Amerika ile mücadele eden Üsame Bin Laden, Mehdi’nin öncü kuvveti ve askeridir.
 </p>
 <p>
  <img alt="" src="http://web.archive.org/web/20150102074149im_/http://medya.aksiyon.com.tr//aksiyon/2014/12/23/550915.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/siradan-bir-tiyatro-oyunu_540247), [web.archive.org (arşiv bağlantısı)](http://web.archive.org/web/20150102074149/http://www.aksiyon.com.tr:80/dosyalar/siradan-bir-tiyatro-oyunu_540247)
