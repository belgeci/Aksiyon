# Oğlum pazar paramı çalıp bonzai alıyor

*Bünyamin Köseli 2014.12.30*

<div class="pNewsDetailMainContent" itemprop="articleBody">
 <p>
  Asgari ücretin biraz üstünde bir maaşla beş nüfuslu ailesine bakmaya çalışan bir baba, ev hanımı bir anne... Geçim sıkıntısından doğan yük bir yana, bir de uyuşturucu belası ile mücadele etmeye çalışıyorlar. Oğulları, Türkiye’nin her yerini saran bonzai kullanıyor.
 </p>
 <p>
  Akşamın ilerleyen saatleri… İstanbul Bağcılar’daki eski bir apartmanın bodrum katındayız. Bize evlerinin kapısını açan Kahraman ailesi, yoksulluk sınırının altında bir hayat sürüyor. Baba Mehmet Kahraman, bir işyerinde asgari ücretin biraz üstünde bir paraya talim edip beş nüfuslu ailesine bakıyor. Geçim sıkıntısından doğan yük bir yana, Kahraman ailesi, bunun üzerine bir de uyuşturucu belası ile mücadele etmeye çalışıyor. Oğulları Emin, son bir yıldır, Türkiye’nin hemen her yerini bir ahtapot gibi saran ve sentetik bir uyuşturucu türü olan bonzai kullanıyor.
 </p>
 <p>
  Kendileri ile buluşmak için zillerini çaldığımızda baba Mehmet Kahraman henüz oğlu ile birlikte AMATEM’den gelmişti. Biraz yorgun, biraz da düşünceliydi. Oğlunun tedavisi için, çalıştığı işyerinden izin alması ayrı bir dert, tedavi için harcadığı yol parası ayrı bir dertti. Bir de oğlu Emin, her geçen gün, gözleri önünde eriyip gidiyordu. Bir yılda neredeyse 15 kilo zayıflamıştı. Maddi imkânsızlıklardan ötürü Emin, iyi bir tedavi süreci de geçirmiyordu.
 </p>
 <p>
  AMATEM’ler, uyuşturucu ile mücadelede, baba Mehmet Kahraman’ın gözünde sınıfta kalmıştı. Anne babalar, tedavi için saatlerce sırada bekliyor ama sadece beş-on dakika doktorlarla görüşebiliyorlardı. Çünkü sırada yüzlerce hasta vardı. Kahraman ailesinin yaşadığı drama kulak verince bonzainin özellikle varoş semtlerde sosyal hayatı nasıl da kökünden dinamitlediğine şahit olduk. Sentetik uyuşturucunun varoş semtlerdeki kullanım oranlarının yüksek olması kesinlikle bir tesadüf değil. ‘Sosyal adaletsizlik’ kavramının had safhada hissedildiği bu semtlerde, gençler, maddi imkânsızlıkların getirdiği sıkıntıları uyuşturucu ile perdelemeye çalışıyor. İstatistikler, varoş semtlerde tavan yapıyor, uyuşturucuya başlama yaşı ilkokul seviyelerine kadar düşüyor.
 </p>
 <p>
  Emin’in hikâyesi işte tam bu noktada başlıyor. Emin, işsizler ordusunun milyonlarca üyesinden sadece biri. Kısa süreli tekstil işinde çalışmış ancak bir dikiş tutturamamış. İşsiz gezdiği bir dönemde bonzai kullanmaya başlamış. Bir gece, mahalledeki arkadaşlarıyla geç saate kadar evlerinin hemen yakınlarındaki bir parkta oturmuş, gecenin sonunda, hep beraber, o dönemde yeni yeni yayılmaya başlayan bonzai isimli sentetik uyuşturucu maddesini kullanmış. Anne Hacer, baba Mehmet Kahraman, ilk günler farkına varamamış, durumun ciddiyetinin.
 </p>
 <p>
  Emin, bonzai kullanmaya başladıktan sonra gündüzleri hep uyumaya başlar. Odasının kapısını kilitler, içeri kimseyi sokmaz. Zaman zaman evin banyosunda da bonzai içer. Banyodan çıktığında gözleri kan çanağıdır. Birkaç kez evin banyosunda baygınlık geçirir. Gündüzleri saatlerce uyuyan Emin, akşam olunca da sabaha kadar sokaklardadır. Oldukça muhafazakâr bir ailede büyüyen Emin, bonzainin etkisi ile muhakeme yetisini tamamen kaybeder. Öyle ki Ramazan ayında gündüz akşama kadar uyuyarak orucunu tutar, iftardan sonra da soluğu sokakta, arkadaşları yanında alır. Hiç düşünmeden cebindeki bütün parayı bonzaiye verir! Bu arada, bonzai satın almak için sağdan soldan borç almaya da başlar. On bin TL’ye yakın borç yapar. Asgari ücretle evi geçindirmeye çalışan baba Mehmet için 10 bin TL bir servettir. Aile, hâlâ bu borçları ödemek için büyük çaba sarf ediyor.
 </p>
 <p>
  Emin, uyuşturucunun etkisiyle evde resmen bir terör havası estirmeye başlar. Bir gün, Emin’in ablası Aslı, telefonunu kardeşinin odasında unutur. Kapıyı çalar ama Emin açmaz. Aile korkar. Emin sonunda kapıyı açar, uykuludur ve o sinirle ablası Aslı’yı döver… Aile, panik havasıyla Emin’e sert bir tepki gösterir. Tabii ailenin bu yaklaşımı da ters teper. İlk günler, AMATEM’e gidip tedavi olmak istemez. Sonra, araya aile büyükleri girer ve tedavi olmaya ikna olur. Neredeyse 6 aydır tedavi olmasına rağmen, bugün Emin hâlâ bonzai kullanmaya devam ediyor. Baba Mehmet Kahraman çaresizliğini şu cümlelerle özetliyor: “Bazı arkadaşları bonzai yüzünden hayatını kaybetti. Her gün diken üzerindeyiz. Bir tek benim oğlum değil, tüm gençler bu tehlike ile karşı karşıya. Gençler bakkaldan sigara alır gibi bonzai alıyor artık. AMATEM’in bahçesinde sırada beklerken torbacılar yanımıza yaklaşıp bize bonzai satmaya çalışıyor…” Annesinin şu cümlesi ise yürek burkucu: “Pazar alışverişi için ayırdığım parayı bile çalıp bonzai satın alıyor.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/oglum-pazar-parami-calip-bonzai-aliyor_540303), [web.archive.org (arşiv bağlantısı)](http://web.archive.org/web/20150115015450/http://www.aksiyon.com.tr:80/dosyalar/oglum-pazar-parami-calip-bonzai-aliyor_540303)
