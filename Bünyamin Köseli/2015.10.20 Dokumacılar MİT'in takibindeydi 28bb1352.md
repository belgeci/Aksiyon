# Dokumacılar MİT'in takibindeydi

*Bünyamin Köseli 2015.10.20*

<div class="pNewsDetailMainContent ctx_content" itemprop="articleBody">
 <p>
  Ankara’da meydana gelen ve Türkiye tarihinin en büyük terör saldırısı olarak arşivlerdeki yerini alan IŞİD eyleminde 102 kişi hayatını kaybetti, 250’den fazla kişi de yaralandı. Başkentin tam da orta yerinde, Barış Mitingi’nin hemen öncesinde Ulus Tren Garı önünde arkası arkasına patlayan iki canlı bomba, Türkiye’yi, bir anda üçüncü sınıf bir Ortadoğu ülkesi hâline getirdi. Patlamanın hemen ardından, ‘Bir güvenlik zafiyeti mi vardı?’ sorusu gündeme geldi. Ancak, devlet yetkililerinin beyanatları, kamuoyunu tatmin etmekten çok uzaktı.
 </p>
 <p>
  Facianın sıcaklığı henüz çok tazeyken Adalet Bakanı Kenan İpek’in ‘İstifa edecek misiniz?’ sorusuna gülümsemesi hafızalara kazındı. İçişleri Bakanı Selami Altınok’un aynı soruya verdiği cevap ise patlamada aslında bir güvenlik zafiyetinin olmadığı yönündeydi! Altınok’un bu açıklaması, sosyal medyada anında gündemin başköşesine oturdu. Başbakan Ahmet Davutoğlu’nun, “Türkiye’de bulunan canlı bombaların isim listesi elimizde ancak eylem yapılmadıkça bir şey yapamıyoruz, hukuk devleti…” şeklindeki açıklaması sosyal medyada alay konusu olan bir başka gündem maddesiydi. Başbakan Davutoğlu’nun bahsettiği “IŞİD’in canlı bomba listesi” aylar öncesinden Türkiye’deki bütün güvenlik birimlerine çok gizli ibaresi ile gönderilmişti. Devletin güvenlik birimleri, kısa bir süre önce meydana gelen ve 38 kişinin öldüğü Diyarbakır ve Suruç patlamalarından bu yana canlı bomba listesinden haberdardı. Ne yazık ki kanlı Ankara eylemi de dâhil hiçbir saldırı önlenemedi. Üstüne üstlük, bu saldırıların hemen arkasından yayın yasakları getirildi, kamuoyunun haber alma özgürlüğü kısıtlandı.
 </p>
 <p>
  Davutoğlu’nun gündeme getirdiği canlı bomba listesinin dikkat çeken bir yönü vardı. Ankara saldırısının failleri olduğu öne sürülen iki IŞİD militanı Yunus Emre A. ve Ömer Deniz D. Adıyamanlıydı. İşin daha vahim olan yönü ise şuydu: Daha önce Diyarbakır ve Suruç’ta düzenlenen eylemlerin failleri de yine bu şehirdendi. Ankara’daki canlı bomba şüphelilerinden biri, 7 Haziran seçimlerinden sonra Suruç’ta meydana gelen katliamda kendini patlatan kişinin abisiydi. Canlı bomba listesinde bulunan 21 gencin 18’i Adıyaman nüfusuna kayıtlıydı. Peki, Adıyaman’ın IŞİD eylemlerinde böylesine ön plana çıkmasının nedeni neydi? Şehrin bu hâle gelmesinin altında yatan sosyolojik faktörler nelerdi? Suruç saldırısından sonra CHP’den bir heyet, şehre gelerek IŞİD’in bölgedeki etkinliğini araştıran bir rapor hazırlamış. Konu ile ilgili elle tutulur tek sosyolojik analiz birtakım eksiklerine rağmen bu rapor denebilir. Bunun dışında devletin, Adıyaman özelinde yaptığı bir saha araştırması bulunmuyor. Suruç patlamasından sonra Adıyaman Emniyeti, IŞİD ile bağlantısı olduğu iddiasıyla 9 kişiyi gözaltına aldı ancak sorgularından sonra bu şahısları serbest bıraktı.
 </p>
 <p>
  <strong>
   Dokumacı’nın derin yapılarla ilişkisi var
  </strong>
 </p>
 <p>
  Bu dosyanın Adıyaman ile ilişkili kısmına geçmeden önce bir noktanın altını çizmek gerekiyor. Şehrin tamamen IŞİD ile anılması, burada yaşayanları fazlasıyla rahatsız ediyor. Kiminle konuşsanız, IŞİD ve onun ‘İslami’ anlayışını, ağır bir dille eleştiriyor. Adıyamanlılar söze başlarken hep şunu söylüyor: ‘Ne yazarsanız yazın ama şehri büsbütün IŞİD ile bağlantılı göstermeyin.’ Onların bu hassasiyetini göz önünde bulundurarak biz de cümlelerimizi daha dikkatli seçiyoruz. Haddizatında Adıyaman, şehir itibarıyla farklılıkları zenginlik olarak gören bir kültürel dokuya sahip. Bu zenginliği kiminle konuşsanız hissedebiliyorsunuz. Adıyaman, son dönemlerde IŞİD eylemleri ile anılmasına rağmen örgüt burada hiçbir zaman bir yaygın taban bulamamış. Halk IŞİD’e karşı hep mesafeli. Çocuklarını kurtarmaya çabalayan ailelerin durumu da bunu ispatlıyor.
 </p>
 <p>
  Adıyaman, bugüne kadar, herhangi bir terör olayı ile anılmadı. PKK bile şehirde  varlık gösteremedi. Aleviler ile Sünniler, uzun bir süredir barış içinde yaşıyor. Suç oranlarının da çevre vilayetlere göre daha düşük olduğu ili en iyi anlatan cümle ise Adıyamanlıların kendi ifadeleriyle belki de şu: “Doğu’nun batısında, Batı’nın doğusunda, arada kalmış bir şehir…” Şehirde, özellikle gençleri ilgilendiren sorunların başında işsizlik geliyor. Şehrin daha çok tarıma dayalı bir ekonomisi var. Önceki yıllarda tütün birinci derecede geçim kaynağıyken artık kota nedeniyle dikilmiyor. Bu da köyden kente göçü hızlandıran bir faktör. Şehirde yirmiye yakın tekstil fabrikası var ancak bu fabrikalar da iyiden iyiye kendini hissettiren ekonomik kriz nedeniyle işçi çıkartmış. Tüm bu etkenler, gençlerin hayata umutla bakmasının önüne geçiyor.
 </p>
 <p>
  IŞİD’in Adıyaman ile anılmasına gelince… Şehrin IŞİD ile ismini duyurmasının altında yatan en önemli faktör, Mustafa Dokumacı isimli bir militan. Hikâye onun örgüt için elaman devşirmesi ile başlıyor. Şehirde, ismi bir heyula gibi gezen Dokumacı’dan herkes haberdar ama onu tam olarak tanıyan yok. Kendisi, iddialara göre Urfa’dan Adıyaman’a yerleşti ve boyacılık yapmaya başladı. Yine iddialara göre, Dokumacı, şehirde daha önce El-Kaide için militan topluyordu. IŞİD’in Suriye’de ağırlık kazanmasıyla birlikte bu örgüte sempati duymaya başladı. Örgüt, 2013 yılı itibarıyla şehirde yeni bir yapılanma sürecine girdi. Bahçelievler semtinde, okuma salonu adı altında bir çay ocağı açıldı. İslam Çay Ocağı olarak bilinen bu yeri, iki kişi kiraladı. Çay ocağının tam karşısında 20 yıldır hac ve umre organizasyonu işi yapan Mehmet Tunç, çay ocağını kiralayan o iki kişiyi bir daha hiç görmediğini söylüyor. 7 Haziran seçimlerinin hemen öncesinde Diyarbakır’da, HDP mitinginde patlayan bombalardan birinin faili olduğu iddia edilen Orhan Gönder’in amcasının oğlu Ercan Gönder’in anlattıkları, şehirde IŞİD’in nasıl da günden güne örgütlendiğini gözler önüne seriyor. Gönder konuyla ilgili şunları söylüyor: “MİT benimle defalarca görüştü, Orhan hakkında bilgi aldı. Devletin, Mustafa Dokumacı’nın faaliyetlerinden haberinin olmaması mümkün değil. Biz, defalarca yaklaşan IŞİD tehlikesini yetkililere ilettik. Benim bir kez ifademi bile almadılar. Ne zaman Suruç patlaması oldu ve eylemcinin Adıyamanlı olduğu anlaşıldı işte o zaman emniyet benim ifademe başvurdu. Dokumacı, bizlere göre derin yapılarla ilişki içerisindeydi. Çünkü onun vazifeli bir IŞİD militanı olduğunu bütün güvenlik birimleri biliyordu ama kimse ona dokunmadı.”
  <br/>
  <br/>
  <strong>
   AİLELER DEFALARCA ŞİKÂYETTE BULUNDU
  </strong>
 </p>
 <p>
  Tekrar çay ocağına dönecek olursak… İslam Çay Ocağı’nın içinin tadilatı daha sonra canlı bomba olan Alagöz kardeşler tarafından yapıldı. IŞİD’in bu semti seçmesi bir tesadüf değildi. Semt daha çok yoksul insanların yaşadığı kozmopolit bir bölgede bulunuyor. Ayrıca, mekânın tam karşısında imam hatip lisesi var. Çay ocağı açıldıktan kısa süre sonra gençler buraya okuldan arta kalan zamanlarda gelmeye başladı. Cuma günleri topluca namaz kılınan çay ocağında gençleri cihada çağıran hutbeler verildi, onlara bu yönde kitaplar okutturuldu. Canlı bomba listesinde ismi geçen hemen her militanın yolu bu çay ocağından geçti. Bazı aileler çay ocağını bastı ve çocuklarını almak istedi ama başarılı olamadı. IŞİD, çay ocağı üzerinden ciddi bir yapılanmaya gittikten sonra Adıyaman’ı terk etmek zorunda kaldı. Kobani olayları sonrasında IŞİD militanları güvenlik gerekçesiyle Akçakale’nin tam karşısında bulunan Tel-Abyad’a geçti. Zaten Adıyaman Belediyesi de çay ocağını ruhsatı olmadığı gerekçesiyle kapatmıştı.
 </p>
 <p>
  IŞİD militanları, Suriye’ye geçtikten sonra burada hem daha radikalleşti hem de canlı bomba eğitimi aldı. Örgüt bir bakıma Kobani olaylarını kendi açısından fırsata çevirmiş, militanlarının canlı bomba olmaları için ilk adımı atmıştı. Türkiye’de patlatılan bombaların niteliğine bakıldığında hepsi de TNT’li ve bilyeli bombalar. Bu da gösteriyor ki Adıyamanlı gençlerin hepsi de aynı kIŞİDen canlı bomba eğitimi almış.
 </p>
 <p>
  <img alt="" src="http://web.archive.org/web/20151023010830im_/http://medya.aksiyon.com.tr//aksiyon/2015/10/19/572233.jpg"/>
 </p>
 <p>
  <em>
   IŞİD eylemcisi O. G.’nin amcasının oğlu Ercan Gönder’e göre, devletin, Dokumacılar grubunun her adımından haberi vardı.
  </em>
 </p>
 <p>
  <strong>
   CANLI BOMBALARIN PROFİLLERİ BİRBİRİNE BENZİYOR
  </strong>
 </p>
 <p>
  2014 yılına kadar IŞİD, Türkiye’yi cephe gerisi olarak kullandı, Türkiye’de eylem yapmadı, sadece militan devşirdi. Niğde saldırısıyla birlikte örgüt, cephe olarak Türkiye’ye karşı eylemler düzenlemeye başladı. IŞİD kontrolündeki Tel Abyad düştükten sonra buradaki örgüt militanları, sakallarını keserek Suriyeli sığınmacıların arasına karıştı, Türkiye’ye döndü. Canlı bomba listesindeki militanlardan Mustafa Dokumacı hariç neredeyse tamamı Adıyaman’da tekrar faaliyete başladı. Ailelerin isyan ettiği noktalardan biri de işte bu. Ailelere göre devlet, militanlar Türkiye’ye döndükten sonra gençlerin IŞİD ile bağlantısını kesmesi için ne hukuki ne de psikolojik bir destek sağladı.
 </p>
 <p>
  İnsan Hakları Derneği Adıyaman Başkanı Avukat Osman Süzen’in anlattıkları, şehirde son üç yılda IŞİD’in nasıl da adım adım etkinlik kazandığını ortaya koyan bir başka örnek: “Çocuklarını IŞİD’e kaptıran ailelerin tamamı ‘Çocuğumda bir değişiklik var’ diyerek emniyete başvurdu. Bu çocukların terör bağlantıları araştırılıp deşifre edilmedi. Bu yapı, Adıyaman’da organize biçimde çalıştı. Daha 17 yaşındaki bir genç nasıl sınırı geçip Suriye’ye gider, elini kolunu sallayarak nasıl geri döner? Şu an basında yer alan canlı bomba listesi bile Suruç patlamasından sonra oluşturuldu. Suruç olana kadar neden beklendi, gençlerin ölmesi neden beklendi? Dündar kardeşler Suriye’de kaldıktan sonra Adıyaman’a geri döndü. Bu gençlerle ilgili neden bir işlem yapılmadı? Şu an hakkınızda işlem yapılması için sosyal medyada iktidarı eleştirmeniz yeterli oysa…”
 </p>
 <p>
  IŞİD’e katılan Adıyamanlı gençlerin hemen hepsinin belirli ortak özellikleri var. Militanlar, genelde yoksul ailelerin eğitimsiz çocukları. Aralarında 10 kardeş olanlar bile var. Dolayısıyla hikâyeleri birbirine çok benziyor. İslam Çay Ocağı’ndan yolu geçen gençler, aileleri tarafından hep şu cümlelerle anlatılıyor: “Kimseye karışmayan içe kapanık çocuklardı. Bugüne kadar kimseyi incitmediler.” Tabii bunun istisnaları da var. IŞİD’e katılanlar arasında, orta hâlli ailelerin iletişime daha açık çocukları da bulunuyor ama sayıları az. Gençler, çok çocuklu ailelerde yetiştikleri için genel itibarıyla anne babanın gözetiminden de uzak kalmışlar. IŞİD’e katılan gençler, örgütle bağlantıya geçtikten sonra sakal uzatmaya başlamış. Camiye gidip cemaatin namazı bitirmesini bekleyip daha sonra kendi ibadetlerini yapıyorlarmış. Gençlerin bir başka özelliği ise IŞİD hakkında aileleri ile konuşmamaları ve çok ketum davranmaları. Genel olarak hepsi de Adıyaman Emniyet Müdürlüğü’nün arkasındaki Fatih, Turgut Reis ve Malazgirt mahallelerinde oturuyor. Hâliyle de birbirlerini tanıyorlar. Zaten bu tip örgütsel bağlantılarda arkadaşlık ilişkileri ön plana çıkıyor. Adıyaman’da, İslam Çay Ocağı’ndan önce gençler, Muhammed İşbar isimli bir militanın evinde toplanıp sabaha kadar sohbet ediyorlardı. Şehirdeki araştırmalarımız sırasında ortaya çıkan tablolardan biri de, örgüte katılanların dinî bilgilerinin az olması. Diyarbakır’da patlayan bombalardan birinin faili olduğu iddia edilen Orhan Döngel’in abisi Mustafa, konu ile ilgili şunları söylüyor: “Orhan’ın dinî bilgisi çok zayıftı. Bu yüzden IŞİD ne dediyse bunlara inandı. Biz de okuma salonunda Kur’an okuyorlar diye bir şey diyemedik. Kur’an okuyan birine ne diyebilirsiniz ki?” Aynı durum canlı bomba listesinde adı geçen diğer isimler için de geçerli. Bu üç militanı da tanıyan arkadaşları, isminin yazılmaması kaydıyla şunları söylüyor: “Onlardaki radikal değişim en fazla da bizleri şaşırttı. Çünkü dinî hassasiyetleri olan gençler değillerdi. İçlerinden bir tanesi ile berberde karşılaşmıştık. Bana, siz düzgün tıraş olmuyorsunuz, dedi ve tartıştık.” Yeğeni IŞİD’e katılan eski Hasancık Belediye Başkanı Kadir Taşar’ın anlattıkları da hayli şaşırtıcı. Taşar, ayrıca söz konusu IŞİD olunca çok dertli olduğunu söylüyor. Çünkü yeğenini kurtarmak için elinden geleni yapmış fakat başaramamış.
 </p>
 <p>
  <img alt="" src="http://web.archive.org/web/20151023010830im_/http://medya.aksiyon.com.tr//aksiyon/2015/10/19/572234.jpg"/>
 </p>
 <p>
  <em>
   Türkiye’de canlı bombalı eylem düzenleyen IŞİD militanlarının yolu hep kapatılan İslam Çay Ocağı’ndan geçti.
  </em>
 </p>
 <p>
  Taşar şunları söylüyor: “Ekim 2014’te Mehmet, IŞİD’e katılmak için Suriye’ye kaçtı. Yardım istemediğimiz yetkili kalmadı. Sınırdaki kaymakamlıklara fotoğraflarını dağıttık. Anne babası jandarmaya, polise ve savcılığa gitti. Adıyaman’da sadece Mustafa Dokumacı hapse atılsaydı bütün örgüt çökertilmişti. Ben 5 yıl belediye başkanlığı yaptım, daha önce devlet memuruydum. Devlet istesin burada kuş uçurtmaz, bunu çok iyi biliyorum.” Canlı bomba listesinde bulunan Mehmet Taşar, Alevi bir aileye mensup. Canlı bomba listesinde bulunan Mehmet’in eşi Demet’in babası polis. Karı koca, evlendikten sonra IŞİD’e katılmak için Suriye’ye geçiyor. Mehmet, örgütle tanıştıktan sonra eşi Demet’e hemşirelik mesleğini bıraktırıyor. Şu an aile, çocuklarından haber alamıyor. Amca Kadir Taşar’a, “Yeğenizin de canlı bomba olursa ne yaparsınız?” diye soruyoruz. Taşar’ın cevabı, aynı zamanda çaresizliğini de gösteriyor: “Eğer böyle bir şey olacaksa ben de o bomba sırasında öleyim ve o günleri görmeyeyim.” Aileler içinde belki de en zor durumda olanlardan biri Dündar ailesi. Canlı bomba listesinde iki çocuğu olan baba Mehmet Dündar, defalarca Suriye’ye gitmiş. Çocuklarını IŞİD’in elinden kurtarmak isteyen baba, örgüt tarafından tehdit edilmiş. Şu an baba Mehmet Dündar’ın da psikolojisi bozuk. Ömer Deniz Dündar ve Yunus Emre Alagöz’ün aileleri ise şehri terk edip izlerini kaybettirdiler. Özellikle bu iki ailenin soy ismini taşıyan akrabaları durumdan çok rahatsız. İçlerinde, soy isimlerini değiştirmeyi düşünenler bile var. Araştırmalarımız sırasında edindiğimiz en ilginç bilgilerden biri de şu: Başbakan Ahmet Davutoğlu, son Diyarbakır gezisinde 4 aile ile görüşmüş. Çocuklarını IŞİD’e kaptıran anne babalara Davutoğlu, “MİT’e talimat veriyorum, çocuklarınızı getireceğiz.” demiş. Bir nebze olsun umutlanan aileler, daha sonra hayal kırıklığına uğramış.
 </p>
 <p>
  <img alt="" src="http://web.archive.org/web/20151023010830im_/http://medya.aksiyon.com.tr//aksiyon/2015/10/19/572235.jpg"/>
 </p>
 <p>
  <em>
   Adıyaman’da kiminle konuşsanız IŞİD’e ve onun ‘İslami’ anlayışına büyük bir tepki var.
  </em>
 </p>
 <p>
  <strong>
   BİR CANLI BOMBA EYLEMCİSİNİN İNŞA SÜRECİ
  </strong>
 </p>
 <p>
  Bir canlı bombanın inşa süreci, ‘çok uzun ve zahmetli bir yol’ olarak tanımlanıyor terör literatüründe. Bu durum hem sağ hem de sol örgütlenmeler için geçerli. Canlı bomba olacak bir militan, sosyalist örgütlerde, sosyal adaletsizlik ve devlet şiddeti üzerinden ‘çelişkilendiriliyor’. Bir ülkedeki sosyal adaletsizlik, bütün örgütlerin yeni üye kazanırken kullandığı önemli bir faktör. Polisler üzerinden temellendirilen devlet şiddeti ise yeni kazanılan militanın güvenlik birimlerini yok edilmesi gereken düşmanlar olarak görmesini sağlıyor. Dini kullanarak militan kazanan cihatçı örgütlenmeler polis ve askerleri laik düzenin koruyucusu olarak gösteriyor. Ayrıca cihatçı örgütler, kendileri gibi düşünmeyen bütün yapıları kâfir olarak tanımlıyor. Sol örgütlenmeler, ideolojik olarak, adaletsizlik üreten devletin yıkılması ve yerine sosyalist bir yapı inşa edilmesi için güvenlik birimlerinin ortadan kaldırılması gerektiğine inanıyor. Kısacası, canlı bombanın en önemli motivasyonu, ortadan kaldırılması gereken mutlak bir düşmanın ortaya çıkarılması ile başlıyor… IŞİD’in Türkiye’de yaptığı canlı bombalı eylemlerin ortak özelliği daha çok sosyalist örgütlere yönelik olması. IŞİD militanları canlı bombalı eylemlere gönderilirken, öldürecekleri kişilerin ‘kâfir’ olduğu, onları öldürmeleri karşılığında cennete gidecekleri söyleniyor kendilerine. Dolayısıyla devreye ‘dinî’ bir motivasyon girdiği için militan kolayca ikna edilebiliyor. IŞİD militanlarının asker ve polisleri de ‘kâfir’ olarak gördüğünün en büyük ipucu, 2014 yılındaki Niğde saldırısı. Saldırının faillerden biri olan Ramadani, mahkemede ifade vermeyi reddetmiş ve şunları söylemişti: “İfade vermem. Hepiniz kâfirsiniz, jandarmayı öldürerek sevap işledim.” Bir de militan, canlı bomba olduktan sonra kahraman olacağına inandırılıyor. Canlı bombaların psikolojisini özetleyen Paradise Now isimli bir film, militanların nasıl bir ruh hâli ile eylem yaptıklarını anlatması bakımından önemli. Filistin’de çekilen filmde, canlı bomba olmaya karar veren iki militandan biri, eyleme gitmeden önce, arkadaşına şu cümleyi söylüyor: “Düşünsene beş dakika sonra kahraman olacağız!”
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/dokumacilar-mitin-takibindeydi_552611), [web.archive.org (arşiv bağlantısı)](http://web.archive.org/web/20151023010830/http://www.aksiyon.com.tr:80/toplum/dokumacilar-mitin-takibindeydi_552611)
