# AKP Agoni evresine girdi

*Bünyamin Köseli 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   AKP’nin kurucularından Dengir Mir Mehmet Fırat, bugün HDP’nin Mersin milletvekili adayı. Eski partisinin can çekişme (agoni) evresine girdiğini düşünüyor. Mevcut gerginliğin ise devam ettirilemez olduğunu...
  </em>
 </p>
 <p>
  HDP Mersin milletvekili adayı Dengir Mir Mehmet Fırat, uzun bir süre AKP’nin içerisinde siyaset yürüttü. Kurucularından birisi olduğu ve genel başkan yardımcılığı yaptığı için partinin kodlarını iyi biliyor. Bugüne kadarki ikazlarının çoğunda haklı olduğu ortaya çıktı fakat kötü adam ilan edildi. Özellikle de Cumhurbaşkanı Erdoğan ile ters düştü. Seçime az bir süre kala, Fırat ile 1 Kasım’ı, AKP’yi, HDP’yi ve bölgeyi konuştuk.
 </p>
 <p>
  <strong>
   -AKP’nin kurucularındansınız. Hatta bir dönem genel başkan yardımcılığı yaptınız. Ancak son bir yıldır AKP’yi sizin kadar ciddi eleştiren pek kimse yok.
  </strong>
  <br/>
  AKP, analiz kabiliyetini kaybetmiş durumda. Partinin bir düşünce ya da tartışma merkezi yok. Tek bir kişi var. O tek kişi de yaptığı her şeyin doğru olduğuna, her söylediğinde keramet olduğuna inanıyor. 7 Haziran’ı doğru analiz edemediler. Şaşkınlık içindeler. Mesela Başbakan, Van’a gidip, “Biz gidersek meydan beyaz Toroslara kalır.” diyebiliyor. Sonra da tavzih ediyor. Bir parti liderinin bu kadar hata yapması normal değil… Ben bunu şuna benzetiyorum: Adli tıpta agoni denen bir dönem vardır. Kişi ölmeden önce vücudunda kimyasal bir dönüşüm başlar. Bu, ölümden on gün önce de olabilir, bir saat önce de... Siz can çekişme de diyebilirsiniz. Agoni başladığında geri dönüşümü artık yoktur. AK Parti, bence agoni dönemine girdi ve bu süreci yaşıyor.
 </p>
 <p>
  <strong>
   -Peki, AKP ne zamandan bu yana agoni döneminde sizce?
  </strong>
  <br/>
  Bu dönem bana göre 2008 yılında başladı. 2011’deki ustalık dönemiyle birlikte üst seviyeye ulaştı. 2014 Cumhurbaşkanlığı seçimiyle de ortalığa saçıldı.
 </p>
 <p>
  <strong>
   -Artan eleştirilerinizle birlikte özellikle Cumhurbaşkanı Erdoğan ile aranızda sanki kişisel bir husumet oluştu.
  </strong>
  <br/>
  Ben uyarılarda bulunmaya başlayınca Sayın Erdoğan reaksiyoner davrandı. Meseleyi kişiselleştirdi. İstifamı kabullenemedi. Belki kin ve nefret duymaya başladı ve 2014 yılında yollar tamamen ayrıldı. 7 Haziran seçimlerinden önce Adıyaman’da benden bahsetti. Bu, bir cumhurbaşkanına yakışmaz. Bu sağlıklı bir ruh hâli değil… Resmen bir korku imparatorluğu oluşturulmaya çalışılıyor. Bu gerginlik dünyanın hiçbir yerinde devamlılık gösteremedi. Ne Saddam’da ne de Çavuşesku’da…
 </p>
 <p>
  <strong>
   -1 Kasım sonrası, Kürt meselesi noktasında ne tür bir gelişme yaşanır?
  </strong>
  <br/>
  Kürt sorunu artık yeni bir evreye girdi. Halk şiddete karşı direnç kazandı. HDP, 1 Kasım seçimlerinde yüzde 13’ün de üzerine çıkacak. Şu an medyada HDP’ye ambargo uygulanıyor. Ambargo uygulamayan da uydu kanallarından çıkarılıyor. Bir hukuk devleti demeyeceğim artık Türkiye’ye. 7 Haziran’a kadar hukuka uygun olamayan kanunların yapıldığı bir kanun devletiydik. Fakat şu an Türkiye bir kanun devleti de değil.
 </p>
 <p>
  <strong>
   -Nasıl bir devlet var peki ortada şu an?
  </strong>
  <br/>
  Mafyatik bir düzenle yönetilen bir yapı var. Artık ahlaki değer de kalmadı. Bir ülkede kanun olmasa bile ahlaki değerler, o insanları sınırlandırabilir. Ancak artık bu da yok. Ben bu dönemi, devletin mafyalaştırıldığı bir dönem olarak algılıyorum.
 </p>
 <p>
  <strong>
   -7 Haziran öncesi HDP, ‘Seni başkan yaptırmayacağız’ sloganı ile oy istedi. Siz bunu bir adım daha ileri taşıdınız ve Erdoğan’a, ‘Seni yargılayacağız’ diyorsunuz…
  </strong>
  <br/>
  Evet, bunu dedim. Çünkü Anayasa’nın askıda olduğunu söylüyor. Bu bir suç. Anayasa değişmeden, değişmiş gibi davranamazsınız. Bu vatana ihanettir. Şu an bütün şiddetiyle kendi halkınıza yönelik bir savaşın içindesiniz. Bir şehre girip orada havan topu kullanamazsınız. Terörist varsa onunla mücadele edersiniz. Ancak yüz bin nüfuslu bir şehre girip orada sivilleri öldürmüşseniz, 9 gün sokağa çıkma yasağı ilan etmişseniz, bunun talimatı kim tarafından verilirse verilsin, sorumluluğu vardır. Bugün AK Parti devletle özdeşleşti. Devletle bu ilişkiye girerseniz CHP’nin tek parti döneminden farkınız kalmaz. Benim askerim, benim polisim derseniz sarayda yaşamak zorunda kalırsınız. Erdoğan’ın AK Parti grubunda yaptığı ilk konuşmayı hatırlıyorum. Bürokratik devletten demokratik devlete geçileceğini söylemişti. “Allah kısmet ederse yarın başbakan olsam bile resmî konutta oturmayacağım. Bir ev kiralayacağım. Çocuklarımla orada oturacağım.” demişti. İlk konuşması böyleydi Erdoğan’ın…
 </p>
 <p>
  <strong>
   -Şahsileşen bu kavgadan korktuğunuz oluyor mu hiç?
  </strong>
  <br/>
  Yok. Ben, inanan bir insanım. Şu an uzatmaları yaşadığımı düşünüyorum. Bir gün zaten öleceğim ama nasıl olacağını bilemem. Trafik kazası da olabilir, silahlı saldırı da olabilir ya da yatakta da olabilir. Bu yüzden korkmuyorum…
 </p>
 <p>
  <strong>
   - Sizce 7 Haziran seçimlerinden sonra ülkenin kaos ortamına taşınmasının sebebi nedir?
  </strong>
  <br/>
  İktidardan düşüldüğündeki yargılanma korkusudur. Bir de güç, para gibidir. Her zaman fazlasını istersiniz. Onu kaybetmekten korkarsınız. Şu yanlış anlaşılmasın, biz Türk usulü başkanlık sistemine karşıyız. ABD’deki gibi mutlak bir kuvvetler ayrılığı gündeme geldiğinde oturulup tartışılabilir…
 </p>
 <p>
  <strong>
   -7 Haziran sonrası Ceylanpınar’da bir ev basıldı ve iki polis öldürüldü. Eylemi PKK’nın yaptığı iddia edildi ve sonrasında çözüm süreci bitirildi...
  </strong>
  <br/>
  PKK sütten çıkmış ak kaşık değil. Bunu söylemek gerek. Her şeye de hâkim değiller. Dışişleri Bakanlığı’ndaki toplantıda Hakan Fidan’a ait olduğu iddia edilen ses kaydını hatırlayın. Savaş nedeni oluşturmak kolay. İki polisin öldürülmesi böyle bir bahane oluşturmak içindi. Bu eylem tarzı PKK’nınkine hiç uymuyor. Genç iki polisi yatağında öldürmenin bir mantığı yok. Bana göre bu tamamen komploydu. Süreç bitirilmek isteniyordu ve bitirildi. Milliyetçilerin oylarına talip olmak için sürecin ortadan kaldırılması gerekiyordu. Ama halk bunu görüyor. Yapılan anketlerde insanlar, çözüm sürecinin bitirilmesindeki aktörlerin başında Erdoğan ve AKP’yi görüyor. Şehit ailelerinin reaksiyonu da bunu gösteriyor. 7 Haziran sonrasındaki her ölüm, birilerinin iktidarının ayakta kalması içindi. Asıl kötü olan ise şu: Birlikte yaşama dokusu kayboluyor. Toplum giderek ayrışıyor. Türkiye’yi bir parçalanmaya doğru götürüyorlar.
 </p>
 <p>
  <strong>
   -Batı basınından bazı gazeteler de meseleye bu denklemden bakıyor…
  </strong>
  <br/>
  PKK, bu oyuna gelmemeliydi. Süreç AK Parti tarafından bitirilmiş olabilir fakat 80 milyon insan sürecin devam etmesini destekliyordu. Selahattin Demirtaş birçok kez çatışmasızlık hâlinin devam etmesi gerektiğini dile getirdi fakat dinleyen olmadı. Türkiye zaman kaybetmeden tekrar Dolmabahçe Mutabakatı’na kaldığı yerden devam etmeli.
 </p>
 <p>
  <strong>
   -Çözüm sürecinde, AKP ile yola devam edilebilir mi peki?
  </strong>
  <br/>
  Kiminle olursa onunla gider. Hiçbir iktidar bu gerginliği devam ettiremez…
 </p>
 <p>
  <strong>
   -HDP’nin baraj korkusu var mı hâlâ?
  </strong>
  <br/>
  Oylarımızı artıracağımızı düşünüyoruz. Mesela 7 Haziran’da Mersin’de 183 bin oy almıştık, şimdi 200 bin alacağımızı tahmin ediyoruz. Biz, ülkeyi böldürmeyeceğiz dedik. Hatta emin olun, HDP, ülkenin bölünmemesinin tek garantisidir. Legal bir siyasi partiyiz. Mücadelenin silahla olanına değil de siyasetle olanına inanıyoruz ve bunda samimiyiz.
 </p>
 <p>
  <strong>
   -Peki, ya PKK? Selahattin Demirtaş’ın ‘silahları susturun’ çağrısına Duran Kalkan’ın verdiği cevap ortada…
  </strong>
  <br/>
  Biz onların ne uzantısıyız ne de legal koluyuz. Biz bir siyasi partiyiz, bu yönde mücadele veriyoruz. İnsanlar da bize bu yüzden oy veriyor. Kamuoyuna sorduğumuzda bizim bağımsız hareket etmemiz gerektiğini söylüyorlar. Dolayısıyla bizim PKK ile organik bir bağımız yok. Gayet açık ve samimiyiz.
 </p>
</div>


Kaynak: [www.aksiyon.com.tr](http://www.aksiyon.com.tr:80/secim/akp-agoni-evresine-girdi_552695), [web.archive.org (arşiv bağlantısı)](http://web.archive.org/web/20151030014829/http://www.aksiyon.com.tr:80/secim/akp-agoni-evresine-girdi_552695)
