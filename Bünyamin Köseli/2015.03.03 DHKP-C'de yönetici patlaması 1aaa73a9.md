# DHKP-C'de yönetici patlaması

*Bünyamin Köseli 2015.03.03*

<div class="pNewsDetailMainContent" itemprop="articleBody">
 <p>
  Emniyet teşkilatında ardı ardına yapılan tasfiyeler DHKP-C’ye yaradı. 17 Aralık öncesinde örgütün İstanbul’da 15 yöneticisi varken sayı bugünlerde 100’e ulaşmış durumda. Hem hapishanedekiler tahliye oluyor hem de örgüte yeni militanlar katılıyor.
 </p>
 <p>
  İstanbul’un Sultangazi ilçesine bağlı Gazi Mahallesi’nde çatışma olduğu haberlerini geçti ajanslar, geçen hafta. Gecenin ilerleyen saatlerinde Gazi Mahallesi’ne ulaştığımda göz gözü görmüyordu. Polis, kurulan barikatları dağıtmış, sokak aralarını gaza boğmuştu… Şiddet olayları ile sembolleşen mahalle, bir kez daha uyuşturucu meselesi yüzünden savaş alanına dönmüştü.
 </p>
 <p>
  17 Aralık yolsuzluk ve rüşvet operasyonu sonrasında emniyet teşkilatında yapılan tasfiyeler şehirlerde DHKP-C’nin etkinlik alanını ciddi bir şekilde artırdı. Örneğin 17 Aralık öncesinde İstanbul’da örgüte ait 15 civarında yönetici vardı. Bu rakam şu sıralar 100’e ulaşmış durumda. Yani örgüt, İstanbul’un her yerinde ve daha aktif olarak çalışıyor.  Artışa sebep olarak son bir yıl içinde hapishanedeki örgüt militanlarının tahliye edilmesi ve tabandan çok sayıda yeni militanın yetişmesi gösteriliyor.
 </p>
 <p>
  Dikkat çekilmesi gereken tek nokta elbette örgüt militanlarının sayısının artması değil. Son bir yılda kurumsallaşma adına da ciddi adımlar atılıyor. Mesela Gazi Mahallesi’ndeki Hasan Ferit Gedik Bağımlılıkla Mücadele Merkezi bunlardan sadece biri. Merkez 1 yıl önce belediyeye ait bir nikâh salonuydu. Örgüt burayı işgal ederek kontrolü altına aldı.
 </p>
 <p>
  Dönelim geçen haftaya. İddialara göre DHKP-C tarafından öldürülen Murat Çelik ve Mehmet Akgül uyuşturucu çetesine üye imişler ve bu yüzden infaz edilmişler. Mahallede yaşayan bazı örgüt üyelerinin verdiği bilgiye göre, ‘Muro’ lakaplı Murat Çelik, DHKP-C tarafından uyuşturucu konusunda defalarca ikaz edilmiş. Aynı bilgi kaynakları, çatışma sırasında ölen Akgül’ün olayla ilgisinin olmadığı, sadece yoldan geçtiği bilgisini de yalanlıyorlar.
 </p>
 <p>
  İlginç olan, uyuşturucu sattıkları için infaz edilen bu kişilerin önceden DHKP-C’ye olan yakınlıkları. Hatta mahallede etkin olmaya çalışırlarken etrafındakileri, “Biz DHKP-C’liyiz” diye korkutuyorlarmış. Aslında bu ‘kısır döngü’ öteden beri sürekli dillendiriliyor. Varoşlarda doğup büyüyen gençler, illegal sol örgütlerle çok küçük yaşta tanışıyorlar, kısa bir süre sonra da yakalanıp hapse giriyorlar.  Çıktıktan sonra, örgütle bağlantılarını kesmeyi başarabilseler bile, sabıkaları yüzünden iş bulmaları hiç kolay olmuyor. Çoğu bu sefer uyuşturucu çetelerine katılıyor. DHKP-C, zaman zaman bazı eski örgüt üyelerini uyuşturucu işine bulaştığı için infaz ediyor ve bunu da duyuruyor.
 </p>
 <p>
  Aslına bakılırsa, sol örgütler, mahallerde, uyuşturucu ile mücadeleyi propaganda malzemesi olarak da kullanıyor. Bağımlılıkla mücadele merkezleri kuruyorlar. Buralarda uyuşturucu kullanan genç sayısı çok fazla olduğu için hiç sıkıntı çekmiyorlar. Sonra uyuşturucu ile mücadele adı altında örgüte yeni militan kazandırmaya çalışıyorlar.
 </p>
 <p>
  Bunu yapan tek örgüt DHKP-C değil. Özellikle son bir yıldır PKK’nın gençlik yapılanması olarak bilinen YDG-H’li gruplar, şehirlerde, ‘uyuşturucu ve yozlaşmayla mücadele’ eylemlerini hızlandırdı. Bu eylemler, aynı zamanda varoşlarda PKK’nın DHKP-C ile yaşadığı alan mücadelesinin de bir yansıması. Son 2 yıldır, ‘Bonzai’ yüzünden uyuşturucuya karşı hassasiyetin artması, örgütleri bu alanda eylem yapmaya kanalize etti.
 </p>
 <p>
  Gazi, Esenler Karabayır, Gazi Osman Paşa Karayolları, Gülsuyu ve Okmeydanı’nda ‘uyuşturucu ve yozlaşmayla mücadele’ eylemlerinin sayısı arttı. Konu aynı zamanda PKK ve DHKP-C’nin semtlerde giriştikleri alan mücadelesi için önemli bir motivasyon unsuru. Varoşlarda etkinlik gösteren ve  PKK’ya yakınlığı bilinen uyuşturucu çeteleri ile DHKP-C’lilerin kavgaları bilinen bir gerçek. Ancak bu kavgalar çoğu zaman ideolojikmiş gibi yansıtılıyor. DHKP-C’li Asuman Akça’nın örgüt yöneticiliği yaptığı dönemde PKK ve DHKP-C ciddi bir çatışma süreci geçirdi Kavgaların bir kısmı uyuşturucu meselesinden kaynaklanıyordu. DHKP-C’nin uyardığı ya da dövdüğü bazı torbacılar PKK’dan yardım istiyordu. Hatta bazı torbacılar PKK’ya çalışıyordu.
 </p>
 <p>
  2014 Cumhurbaşkanlığı seçimleri öncesinde iki örgütün varoşlarda birbirlerine karşı düzenledikleri eylemler artmış, Sarıgazi ve Okmeydanı’nda dernekler ve çay ocakları yakılmıştı. DHKP-C ve PKK’nın mahallerde uyuşturucu ile yaptığı ‘mücadele’ birtakım soru işaretleri ile de dolu. Çünkü bu iki hareket de yıllardır özellikle Hollanda merkezli uyuşturucu ticaretinden gelir elde ediyor. Eskiden DHKP-C içerisinde faaliyet gösteren bazı kişiler, şu an mahallerde uyuşturucu trafiğini yönetiyor.
 </p>
 <p>
  <strong>
   11 Mart hazırlığı!
  </strong>
 </p>
 <p>
  Okmeydanı, DHKP-C ile sembolleşen bir mahalle. Ancak, aslında kabaca iki parçalı. Bir tarafında, sağ-muhafazakâr aileler oturuyor. Diğer yanda ise DHKP-C’ye sempati duyanlar. Yani mahalle her an karışmaya müsait. 2014’te yaşanan olayları saymazsak mahalle en son 17 yıl önce 1 Mayıs 1998’de karışmış, ülkücüler ile DHKP-C’liler birbirine girmişti.
 </p>
 <p>
  Berkin Elvan’ın cenazesinin düzenlendiği günün (11 Mart 2014) akşamında mahallede, DHKP-C’liler tarafından Burakcan Karamanoğlu isimli bir genç öldürüldü. Karamanoğlu, sağ-muhafazakâr bir aileye mensuptu. Mahalle şu an tam anlamıyla  kaynayan bir kazan. 11 Mart hem Berkin’in hem de Burakcan’ın ölüm yıldönümü. Mahalledeki ülkücülerle DHKP-C’liler şimdiden birbirlerine diş bilemeye başladı. Sosyal medyada 11 Mart’ın hazırlıkları yapılıyor. Hatta bir iddiaya göre, Burakcan’ın anmalarına mafya babası Sedat Peker de gelecek. Peker’in mahalleye gelmesi durumunda DHKP-C’nin silahlı saldırı yapacağı konuşuluyor.
 </p>
 <p>
  Karamanoğlu’nun ölümü başka bir şeye daha yol açtı. Beyoğlu Belediyesi Meclisi’nin 2014’ün haziran ayında aldığı bir kararla bölge, riskli alan ilan edildi. Böylece Okmeydanı’ndaki kentsel dönüşümün kapısı da aralanmış oldu. Semt sakinleri, Sulukule örneğinden hareketle bölgenin ranta kurban gideceğini ve insansızlaştırılacağını düşünüyor. Bu yüzden bir dernek kurmuşlardı. Sağcılar ve solcular,  ranta karşı birlikte mücadele ediyor, toplantılar yapıyordu. Burakcan öldürüldükten sonra sağcılar bu dernekten ellerini eteklerini çektiler. Bölgeyle ilgili vahim bir iddia ise şu: “Rant yüzünden şiddet teşvik ediliyor, semt sakinlerinin buradan taşınması planlanıyor.”
 </p>
</div>


Kaynak: [www.aksiyon.com.tr](http://www.aksiyon.com.tr/teror/dhkp-cde-yonetici-patlamasi_549173), [web.archive.org (arşiv bağlantısı)](http://web.archive.org/web/20150731013816/http://www.aksiyon.com.tr/teror/dhkp-cde-yonetici-patlamasi_549173)
