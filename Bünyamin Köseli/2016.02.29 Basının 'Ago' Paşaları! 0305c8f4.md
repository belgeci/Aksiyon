# Basının ‘Ago’ Paşaları!

*Bünyamin Köseli 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <strong>
    <em>
     Artık iktidar gazeteleri ile köşe yazarları tek bir merkezden emir almışçasına sloganvari manşetler atıyor. Bu ağız birliği, Refik Halit Karay’ın Ago Paşa’sını akıllara getirdi. Bir papağanın gözünden, havuz sistemine nostaljik bir bakış..
    </em>
   </strong>
  </p>
 </blockquote>
 <p>
  Tarih denen olgunun, düz bir çizgiden ziyade, dairevi bir hat şeklinde ilerlediği söylenir hep. Tarihin tekerrürden ibaret olması, genel itibariyle o dairevi hat üzerinde dolaşması demektir. Bugünün, yüz yıl önceki İttihat Terakki dönemi ile irtibatlandırılması da bu dairesellikle alakalı. Türkiye’nin, son üç yılda yaşadıkları, İttihat ve Terakki dönemini anlatan bir hikâyeyi akıllara getirdi. Ago Paşa’nın Hatıratı isimli kitap, İstanbul Türkçesini en iyi kullanan yazarlardan birine, Refik Halit Karay’a ait. Karay, mizah duygusunun tüm inceliklerini sergilediği kitabında, 1920’lerin Türkiye’ sine  ait gelenekleri, alışkanlıkları da öğreniyorsunuz.
 </p>
 <p>
  Kitabın ilk bölümünde yer alan ve aynı isimle basılan hikâye (Ago Paşa’nın Hatıratı), bir papağanın gözünden İttihat ve Terakki öncesi ve sonrasını anlatıyor. Baskıcı her rejim için örnek gösterilen ve fütüristik öğeler içeren George Orwell’a ait 1984 kitabı, son yılların en fazla konuşulan, kitapçılarda ve sahaflarda aranan eserlerinden biri. Ago Paşa’nın Hatıratı da bir yönü ile Orwell’ın 1984’üne benziyor. Benzer yanı ise şurası; totaliter rejimlerin hepsinde, farklı seslere duyulan nefret, ötekileştirme ve kamusal alandan tecrit hâli… Nasıl ki 1984’te toplum Okyanusya ülkesinin gizemli diktatörü Büyük Birader’in tasallutu altındaysa, Ago Paşa isimli papağan da sahibinin baskı ve tehditleri altında yaşamını devam ettirmeye çalışıyor. Sahibi, ona hangi sloganları ezberletirse Ago Paşa da o sloganları tekrar ediyor.
 </p>
 <p>
  Hikâyeyi kısaca özetleyecek olursak, günümüzde kimlerin Ago Paşa’ya yüklenen misyonu devam ettirdikleri ayan beyan anlaşılacak. Ago Paşa üzerinden günümüzde yaşananlarla tarihsel bir bağlantı kurmak için bu kitabı almaya karar verdiğimde karşılaşacağım küçük sürprizden habersizdim. Kitabı, sahaflarda arayıp eski baskılarından birini bulmak, İstanbul Türkçesi üzerinden okumak istiyordum. Talihim yaver gitmiş, daha ikinci dükkânda Ago Paşa’nın Hatıratı’nın ikinci baskısını bulmuştum. Kitap 1939 baskısıydı ve tertemiz sayılırdı! Bir hazine niteliği taşıyan bu kitaba sadece 15 TL karşılığında sahip olmuştum. Kurgusu, mizahi dili, tarihsel olaylara eleştirel bakış açısı ile bir solukta eserin sonuna geliyorsunuz.
 </p>
 <p>
  Yazının başında ifade ettik; Ago Paşa bir papağan. Yazar, onu, kitabın daha ilk sayfalarında şöyle tanıtıyor: “Ago Paşa, Senegalli bir kuş, zeki bir papağandır.” Arkasından, papağan kendisi alıyor sözü ve neden hep sahibinin ağzıyla konuştuğu gerçeğine açıklık getiriyor: “Bizler, insanlar gibi cenkcu ve muharip değiliz, sulhsever, itaatli mahlûklarız!” Bugünlerde herkesten istenen ‘biat, itaat’, papağanın doğasında var, bu yönüyle şanslı sayılabilir! Ago, kendi ifadesi ile toy olduğu bir dönemde -ki o dönemde Sultanahmet Meydanı’na yakın bir kuşçu dükkânında sahibini beklemektedir- ilk dersini polisten alır! Dükkânın karşısındaki bahçenin ismi ‘Milet’tir. Millet kelimesi de o dönemde büyük burun, yıldız, tahtakurusu kelimeleri gibi kullanılması sakıncalıydı! Ago, dükkândaki diğer kuşların aksine, “Millet bahçesi, millet bahçesi” diye bağırmaya başlayınca ortalık bir anda karışır.
 </p>
 <p>
  Dükkânı polisler basar, kuşun sahibine bağırıp çağırırlar, hakaret ederler. Zavallı dükkân sahibi, polislerden af dileyerek şöyle der: “Kuştur, aklı ermez, ne söylerlerse onu tekrar eder!” İsim verip kimseyi rencide etmeye gerek yok, yalnız şu kadarını söylemek gerek belki de; son olarak, bir köşe yazarı, sırf iktidarı eleştirdiği, ezberletilen sloganın dışına çıktığı için troller tarafından resmen kişilik katline uğratıldı. Hikâyedeki ceza kesen polis karakterinin yerini bugün troller aldı! Dükkâncı, başına daha büyük bir bela almadan Ago’ya hemencecik “Padişahım çok yaşa!” sloganını ezberletti. Bu slogandan sonra Ago Paşa’nın hayatı da değişti. Kafesi dükkânın en görünür yerine asıldı ve günde beş yüz kere bu sloganı tekrarladı.
 </p>
 <p>
  Padişahım çok yaşa sloganı, devrin geçerli akçesi olduğu için hemen satılır Ago Paşa. Bir sabah, kırmızı bir at arabası onu dükkândan alır ve konağa götürür. Ago Paşa, sonrasında yaşadığı rahat hayatı şöyle anlatıyor: “Meğerse bana öğretilen o kısa ve sade cümlenin ne sihirli ne kerametli ne müthiş bir tesiri varmış… Akşama, altın bir kafes içine girmiştim, hizmetime bir harem ağası ile birlikte bir Çerkez halayık tayin edilmişti. Bir dediğim iki olmuyordu. Misli görülmemiş bir refaha, bir saadete ermiştim. Tam 32 sene aynı cümlemi tekrarlamak suretiyle müreffeh ve bahtiyar bir hayat sürdüm.” Bugün, onlarca köşe yazarının aynı sloganları tekrarlaması, Ago Paşa’nın ballandıra ballandıra anlattığı bu müreffeh hayatla ilgili olabilir mi?
 </p>
 <p>
  Her iktidarın bir sonu vardır ya, gün gelir “Padişahım çok yaşa!” sloganı tedavülden kalkar. Olanları Ago Paşa’dan dinleyelim: “Bu mesut ve refahlı hayat, güzel güzel, arızasız, ilişiksiz geçerken ne oldu, ne kıyametler koptu, yine anlayamadım, bir akşam, ben bermutat malum cümlemi fahr ve mübahat ile haykırırken efendim üzerime yürüdü. ‘Sus, melun kuş, beni sürdürecek misin? Bir daha bunu ağzından işitmeyeyim, şayet işitirsem bir tutam maydanoz yedirir, canını cehenneme gönderirim!’ dedi.” Artık yeni devrin itibarlı sloganı, “Yaşasın hürriyet”tir! Ago Paşa, bir süre bu sloganı atmaya devam eder ancak konjonktüre göre yeni sahibinin düşüncelerini dillendirir. Bir gün “Yaşasın cemiyet, yaşasın Enver!” diyerek slogan atar, bir başka gün şeriat ister, bir diğer zaman ise Mahmut Şevket Paşa’nın gözüne girmek için Hareket Ordusu’na övgüler dizer.
 </p>
 <p>
  Bir eli yağda bir eli balda, Hareket Ordusu ile ilgili slogan attığı bir gün sokaktan geçen lahana turşucusunun bağırışlarına kulak verir ve lahana turşusu sözünü ezberler. Hareket Ordusu ile lahana turşusunun kafiyeli olduğunu fark edip sloganın arkasına eklediğinde kendi sonunu da hazırlamış olur: “Kimdir onlar, kimdir onlar, Hareket Ordusu, lahana turşusu!” Kendi ifadesi ile ‘Yıldız yağmasına katılan’ efendisi silahını çeker ve Ago Paşa’nın üzerine onlarca kurşun sıkar ancak isabet ettiremez… Ago, son olarak satıldığı evde, kendini, “Yaşasın Kuva-yı Milliye” diye bağırır hâlde bulur… Bugün, Ago Paşa’nın misyonunu yüklenen onlarca gazeteci var medya sektöründe. Onlar kendilerini zaten biliyor! Daha düne kadar ‘havuz’ diye ifade edilen bir gazetede yazan ancak daha sonra Gülay Göktürk ile birlikte işinden olan Etyen Mahçupyan, medya sektöründeki Ago Paşa’ları belki de en iyi şekilde ifade eden isimdi: “Yarın Erdoğan fikir değiştirse aynı gün onunla birlikte fikir değiştirip bugün söylediklerinin tersini savunabilecek bir amigo kümesi ile karşı karşıyayız.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/basinin-ago-pasalari_553972), [web.archive.org (arşiv bağlantısı)](http://web.archive.org/web/20160303024207/http://www.aksiyon.com.tr:80/dosyalar/basinin-ago-pasalari_553972)
