# Toplum, 12 Eylül öncesinden daha gergin

*Bünyamin Köseli 2014.07.14*

<div class="pNewsDetailMainContent" itemprop="articleBody">
 <p>
  Dev-Sol’un kurucularından Bülent Uluer günümüzde yaşananları bir ‘dejavu’ hissiyle takip ediyor. Toplumdaki gerginliğin had safhaya ulaştığını söyleyen Uluer, devletin tam da bundan nemalandığını düşünüyor.
 </p>
 <p>
  1980 öncesinde Dev-Genç genel sekreterliği ve genel başkanlığı yaptı Bülent Uluer. Sosyalist sol onu miting meydanlarından tanıyordu. Eline mikrofonu alıyor, saatlerce konuşuyor, kitleleri ajite ediyordu. Dev-Sol’un kurucuları arasında yer aldı. 12 Eylül sonrası Filistin’e gitti. Lübnan’da hapis yattı. Bu yüzden olsa gerek Ortadoğu üzerine ciddi bir okuma yapmaya devam ediyor. Daha sonra da Fransa’ya iltica etti. Bugün hâlâ aktif siyasetin içinde. Halkların Demokratik Partisi (HDP) Danışma Kurulu Üyesi olarak görev yapıyor. Uluer’i diğer sosyalistlerden ayıran ilginç bir yönü var. Özellikle İslam’a ve peygamberler tarihine büyük bir merak duyuyor, katıldığı hemen her açık oturumda İslami referanslara atıf yapıyor. Uluer’in bu özelliğini bildiğimizden, röportaj yapmak için buluştuğumuzda kendisine Peygamber Efendimiz’in (s.a.s) hayatını anlatan bir kitap götürmüştük. Kendisi ise bizi mahcup etti. Dedesinden kalma, hazine niteliği taşıyan 1957 baskısı bir Risale-i Nur (Sözler) verdi bizlere...
 </p>
 <p>
  <strong>
   -Sizi sosyalist sola yaklaştıran kırılma noktası ne oldu ilk olarak?
  </strong>
 </p>
 <p>
  Haksızlığa çocukluğumdan bu yana itirazım var ve alın teri hikâyesine inanmıyorum. Çünkü alın teriyle para kazandığını söyleyen herkesin yalan söylediğini gördüm. Ben mülkiyetin hırsızlık olduğunu düşünüyorum. Bunu Marksistler kabul etmez mesela. Bu anarşistlerin lafıdır. Haksızlığı giderebilecek ne olabilir diye düşündüm hep.
 </p>
 <p>
  <strong>
   -Kaç yaşındasınız bunları düşünürken?
  </strong>
 </p>
 <p>
  15-16. Mesela Müslümanlıkta, halifelerin kendi aralarındaki tartışmalarında, seçimlerinde, hurma bahçesi problemlerinde, Hz. Osman’ın katillerinin bulunamadığı için Hz. Ali’nin öldürülmesine neden olan olaylarda beni etkileyen çok anekdotlar oldu. Bu kanal, benim önümü açmıştı.
 </p>
 <p>
 </p>
 <p>
  <strong>
   -Uzunca bir dönem Dev-Genç içerisinde bulundunuz. Hareketin en önemli öğrenci liderlerinden THKP-C’li Mahir Çayan ne anlam ifade ediyor bugünden bakınca sizin için?
  </strong>
 </p>
 <p>
  Ben Mahir Çayan’ı şu şekilde değerlendiriyorum. Çayan, şeytanın bacağını kırdı. Görüşlerinin şu şekilde ya da bu şekilde tartışmasını yapabilirsiniz. Devlet “Örgütünüzü kapattık, defterinizi bana getirin!” dediğinde Çayan, “Bizi istediğiniz gibi kullanamazsınız. Biz bağımsız bir irade ortaya koyuyoruz.” dedi. Önemli bir sözü vardır: “Bizim gibi ülkelerin halkları kendi ordularının işgali altındadır.” Bunu, o zamana kadar kimse diyemedi. Mesela Hasan Cemal cuntacıların kralıydı. Zaten bunu kendisi de kabul ediyor. Sonra Doğan Avcıoğlu, Devrim Gazetesi… Benim bunlarla hiçbir işim olmadı. Sosyalistliğin devlette bağı olamaz. Kendi ayakları üzerinde durması gerekir.
 </p>
 <p>
  <strong>
   -Mahir Çayan isminin kutsandığını düşünüyor musunuz sizin kuşağınız tarafından?
  </strong>
 </p>
 <p>
  Bu bizim Doğu toplumlarına mahsus bir şey maalesef. Sadece Mahir Çayan için geçerli değil bu. Bir şeyi överken de yererken de abartıyoruz. Kutsama o yöne doğru kayıyor. İster dinî ve millî meseleler isterse de sosyalistlik üzerine olsun kimseye haksızlık yapmamak, hak ettiğinden fazla değer vermemek lazım. Bunun faydası yok. Bir insanı aziz durumuna getirirseniz değerini kaybettirirsiniz.
 </p>
 <p>
  <strong>
   -Aslında kutsanmışlık tüm 68 kuşağı için geçerli sanki…
  </strong>
 </p>
 <p>
  <img alt="" src="http://web.archive.org/web/20150830091156im_/http://medya.aksiyon.com.tr/aksiyon/2014/07/14/toplum-12-Eylul-1.jpg"/>
  Orada da var. Ama dinsel hareketlerde de var. Biz birbirimize çok benziyoruz aslında. Bugünkü tartışmalara bakıyorum, isimleri değiştirmek yeterli. Hatta bizimkilerin fevkinde hakaretler ediliyor. Şark toplumlarında böyle bir özellik var. Mesela Kur’an’da Hz. Musa’ya, tebliğ vazifesi sırasında, kavl-i leyin, yani yumuşak söz söylemesi tavsiye edilir. Karşınızdaki firavun bile olsa, üslubunuzu yumuşak tutmanız, germemeniz gerekir. Bana, mesela bugünkü tartışmalar sorulsa, iki tarafa da kavl-i leyyin tavsiye ederim. Üslubunuzu yumuşak tutun ki yarın belki yüz yüze bakmak zorunda kalırsınız. Tabii bunları söylemek benim haddime de değil; çünkü bu mahallenin içinde olmadığım için anlayamıyorum da. Dikkatli bir okurumdur. Ama anlayamıyorum yaşananları…
 </p>
 <p>
  <strong>
   -Abdullah Öcalan, Halkların Demokratik Partisi’nin (HDP) kuruluşunda, “Mahir Çayan’ın emanetini HDP’ye teslim ediyorum.” demişti. Evrensel değerlerden müteşekkil böyle bir emanet var mı bugün için?
  </strong>
 </p>
 <p>
  Miras lafı çok tartışma götürür. Maziden bize intikal eden her şeyin bir miras değeri vardır. Sözün bile vardır. Sadece madde olması gerekmez. Tabii ki Mahir’in azminin, kararlılığının bir miras yönü var. Öcalan’ın o sözü bana göre şuna dayanıyor. Çayan’ın Toplu Yazılar kitabında ifade ettikleri, Fırat’ın doğusunda gerçek oldu. Fırat’ın batısında ise tutmadı. Öcalan, bunu iyi biliyor. Kütlerin Fırat’ın doğusunda becermiş olduklarının farkında. Mücadelenin biçimini gözden kaçırmamak gerek. Mahir de böyle söylüyordu zaten. Mahir’in dediklerinin uygulayıcısı oldular.
 </p>
 <p>
  <strong>
   -Solun, “Bizim yapamadıklarımızı Kürtler yaptı” diyerek PKK’ya sempati duymasına benziyor sizin dedikleriniz…
  </strong>
 </p>
 <p>
  Bu da tam olarak doğru değil. Ben mesela 12 Eylül öncesindeki örgütlerin gizli örgüt olduklarını düşünmüyorum. Böyle gizli örgüt olur mu? PKK da gizli bir örgüt değildi zaten. Şehirlerde gizli örgütler olabilir. Onların da başarı şansı sıfırdır. Dünyanın hiçbir yerinde bu pratiğin örneği yoktur…
 </p>
 <p>
  <strong>
   -Peki, bu miras Öcalan’ın tekelinde mi?
  </strong>
 </p>
 <p>
  Yok. Onu da yapamazsınız. Öcalan’ın ben böyle düşündüğünü zannetmiyorum.
 </p>
 <p>
  <strong>
   -Aldığı referans Mahir Çayan isminden ziyade ‘haklı şiddet’ kavramı olabilir mi?
  </strong>
 </p>
 <p>
  Şiddet! Devlet kadar organize olmuş, şiddet uygulayabilecek bir yapı olabilir mi? Biz eğer şiddete dur diyeceksek önce devletin şiddetine dur demeliyiz. Devletin hakkaniyetli ve adil olmasına rağmen birileri şiddete yöneliyorsa bu insanların ya akıllarından zoru vardır ya da hakikaten amaçsız ve ne idüğü belirsiz insanlardır.
 </p>
 <p>
  <strong>
   -80 öncesinde, solun 60’a yakın fraksiyona bölünmesindeki en büyük etken neydi?
  </strong>
 </p>
 <p>
  Bu bizim yenilmemizin en büyük nedeniydi. Biz belki yine yenilirdik ama iyi yenilirdik. En büyük zaaf ve handikabımızdı. Kendimize harcadığımız enerjiyi egemenlere karşı harcayamadık. Dergilere bakın, yazıların büyük bir kısmı sol örgütlerin birbirleri için yazdıkları makalelerle doludur. Arkadaşlarımın bana kızdığı bir cümle vardır: Biz birbirimize karşı duyduğumuz düşmanlığı egemenlere karşı duymadık. Solun fraksiyonlara bölünmesi dünyanın her yerinde olan bir durum. Peki, ben şunu sorayım: İslami tarikat ve cemaatlerin bölünmesi ne? Mesela şu an, Türkiye’de hiç olmayan bir şey oluyor. Eğer Hizmet’e dava açılırsa bir İslami hareket başka bir İslami hareketi yargılayacak. Bunu hiç kimseye izah edemezler. Bugün, ortaya çıkan ayakkabı kutularının yarın hepsi unutulur, Ergenekon savcısı Cemaat’ten yanaydı iddiaları da unutulur ama şu akılda kalır: Bir İslami hareketi başka bir İslami hareket yargılamıştı! Bu unutulmaz. Bu riske girebilecekler mi? Eğer girerlerse altından kalkamazlar. Hiçbir dönemde, iki taraf için de söylüyorum, Müslümanlık bu kadar büyük darbe yememişti. Kemalistlerin döneminde bile! Büyük darbe vuruluyor ve ben buna üzülüyorum. İnsanlar şöyle düşünüyor: İşte ya Müslümanlar da bunlar!
 </p>
 <p>
  <strong>
   -Dışarıdan bir göz olarak 17 Aralık sonrasında yaşanan ve bugün hâlâ devam eden gerginliği neye bağlıyorsunuz?
  </strong>
 </p>
 <p>
  Toplumsal kutuplaşma giderek derinleşiyor. Bizim dönemimizde sağ-sol olarak vardı kutuplaşma. Bugün, daha farklı bir yarılma yaşanıyor. 12 Eylül öncesinde toplumun derinliklerine inmemişti gerginlik. Gençlik arasında olan bir ayrışma vardı. Bugün, ölü yok şiddet yok ama insanların gönlündeki yaralanmalar 80 öncesinden daha büyük. Bunun bir faydasının olduğunu düşünen varsa, bu ülkeye, millete, insanlığa kötülük yapıyor demektir. Buradan bir şey çıkmaz. Çok büyük oylar da kazanabilirsiniz ama bazen kazanmak sonun başlangıcını da getirebilir. İş oraya doğru gidiyor. Bir an önce bu çatlamayı durduracak tevazuda, alçak gönüllülük ve asabiyette olmak gerekiyor. Dünyada itibarımız düşmüş durumda. Ben Batı gazetelerinin çoğunu okuyorum ve hakkımızda yazılan yazılar beni rencide ediyor ve üzüyor.
 </p>
 <p>
  <strong>
   -Gerginlik çözüm sürecini nasıl etkiler?
  </strong>
 </p>
 <p>
  Gerginlik beni bile rahatsız ediyor. Bizim gibi adamların şöyle demesi gerekir: “Yiyin birbirinizi!” Ben böyle diyemem… Ben bu toplumda artık hiç kimsenin üzülmesini istemem. Eğer çözüm süreci başarıya ulaşmaz, Erdoğan samimiyetsiz davranırsa inanın şu konuştuklarımızın hiçbir anlamı kalmaz. Yeriz birbirimizi emin ol, yeriz! Bilirsin Hz. Muhammed’in amcasının katili Vahşi vardır. Peygamber ona bile, “Git seni affettim ama gözüme fazlaca görünme, ola ki amcam aklıma gelir.” diyor. Buradan şunu anlıyoruz. Peygamber bile çok yakınını öldüren birini affederken bir tereddüt yaşıyor. Her evden bir şehit çıkarsa bu toplum bir daha kendine gelemez…
 </p>
 <p>
  <img alt="" src="http://web.archive.org/web/20150830091156im_/http://medya.aksiyon.com.tr/aksiyon/2014/07/14/toplum-12-Eylul-2.jpg"/>
 </p>
 <p>
  <strong>
   <img alt="" src="http://web.archive.org/web/20150830091156im_/http://medya.aksiyon.com.tr/aksiyon/2014/07/14/toplum-12-Eylul-3.jpg"/>
   -Siz gerçekten bir paralel yapılanma olduğunu düşünüyor musunuz? Yoksa paralel yapı denerek yolsuzlukların üzeri mi örtülüyor?
  </strong>
 </p>
 <p>
  Bunu tam olarak kestiremiyorum. Ama bir tarafta da yolsuzluklar var. Herhâlde ayakkabı kutularını da başkası koymadı. Para kasalarını da öyle. Bir de havuz meselesi var mesela… Bahsedilen paralar benim yazamayacağım kadar büyük. Bugünler geçer, paralel yapılar, kasetler geçer. Ama yolsuzluklar kalıcıdır. Ne canım çalmayan mı var ya da devleti ele geçirmeyen mi var derseniz olmaz. Toplum da bir garipleşti.
 </p>
 <p>
  <strong>
   -1995’te 32. Gün programına katılmıştınız, Ertuğrul Kürkçü ve Doğu Perinçek ile birlikte. O meşhur program, solun neden onlarca fraksiyona bölündüğünü göstermeye yetiyordu aslında. Perinçek, Kürkçü’ye çok ağır küfürler etmişti.
  </strong>
 </p>
 <p>
  Ben mesela ilk defa o gün Doğu Perinçek’i gördüm. Gerginliğin patlama noktasıydı. Toplum bizi izledi o gün ve “Bunların da diğerlerinden farkı yok!” dedi. Ve ben bizim için büyük bir kayıp olduğunu düşünüyorum. Keşke hiç çıkmasaydım. Keşke kavga sırasında kalkıp programı terk etseydim. 15 gün sokağa çıkamadım. “Bak, kavga eden adam bu!” dediler.
 </p>
 <p>
 </p>
 <p>
  <strong>
   -Siz o programda, İşçi Partisi’nin devlete hizmet ettiğini iddia ediyor, partiyi statükonun yanında yer almakla suçluyorsunuz. Perinçek’in Ergenekon davasından müebbet hapis cezası almasına neden olan süreçte, sizin dikkat çektiğiniz ‘devlet partisinin lideri’ olması mı rol oynuyor?
  </strong>
 </p>
 <p>
  Hiç şaşırmadım! Doğu Perinçek, 1978-1979’da Aydınlık Gazetesi’nde benimle birlikte 6 arkadaşın fotoğrafını bastı. Ev adreslerimizi yayımladılar. Babam ve annem aylarca uyuyamadı. Babam, evlerin camlarına şebeke yaptırdı. Dışarı çıkamadılar korkudan… Ergenekon sürecinde bizim dediklerimiz ortaya çıktı. Doğru mudur yanlış mıdır bilemem ama darbe diye bir şey var. Türk ordusundan mezun olan bir subay, sivilleri pislik olarak görür ama bu o çocukların kabahati değil. Doğu’nun bu işlerin içinde olmasına kendi de itiraz etmez. Bütün hayatını bunlara harcamış bir insan zaten.
 </p>
 <p>
  <strong>
   -Devrimci-Sol’un kurucusu Dursun Karataş ile ilgili bugün hâlâ pek çok soru işaretleri var kafalarda. Örgütün Avrupa sorumlusu Paşa Güven infaz ediliyor. Daha sonra Bedri Yağan ve Sinan Kukul devlet tarafından öldürülüyor. Ama Dursun Karataş her fırsatta kaçmayı başarıyor. Sanki bir el onu koruyup kolluyor, önünü açıyor.
  </strong>
 </p>
 <p>
  Ben dünyaya kriminal açıdan bakmıyorum. Bir de ben bunu bilemem. Bu iddiayı dile getirenlere ben sorarım mesela sen nereden biliyorsun? İstihbarat elemanı mısın? Bu iddianın doğru olabileceğine de inanmıyorum.
 </p>
 <p>
 </p>
 <p>
  <strong>
   -1990’lardan sonra Dursun Karataş’ın önünü açan gizli elin Hanefi Avcı olduğu iddia ediliyor.
  </strong>
 </p>
 <p>
  Ben bunlara katılmam. Dursun Karataş, hareketin ilk günlerinden bu yana, yani 1978’den itibaren zaten tartışmasız liderdi. Ben Hanefi Avcı’yı, Ali Uygur’u öldürmesinden tanırım. Ömrümün sonuna kadar da hiç unutmayacağım!
 </p>
 <p>
 </p>
 <p>
  <strong>
   -Bugün gazetecilerin Hanefi Avcı’yla röportaj yapmasını bir reklam çalışması gibi görenler var. Siz nasıl değerlendiriyorsunuz?
  </strong>
 </p>
 <p>
  Okurken gülesim geliyor. Bu nasıl bir şey diye düşünüyorsun tabii. Eğer insanları ıslah etmek istiyorsanız başka bir şey yapmanız gerekiyor. Hep Gazali’nin söylediği cümle geliyor aklıma: Korku yetmiyor. Sevgi nasıl verilecek insana? Bu benim kafamda ciddi bir soru işareti.
 </p>
 <p>
  <strong>
   -Kısa bir süre sonra Dev-Sol ile yollarınızı ayırıyorsunuz. Neden?
  </strong>
 </p>
 <p>
  Anlaşamadım. Ben herkese karşı en uzak yakınlıkta dururum. Benim şöyle bir özelliğim vardır. Benimle samimi olanlar örgütlerin yönetici kadroları değildi. Ben sıradan militanlarla görüşürdüm daha çok. Arkadaşlar Mahir Çayan’ın görüşlerinin tamamına katılıyordu, ben ise katılmıyordum. Bir kere hemen harekete geçmenin mümkün olmadığını düşünüyordum. Devrim denen şeyin Türk halkının küçük bir azınlığının ikna edilmesiyle değil de toplumun yarısının onayının alınarak gerçekleştirilebilecek bir şey olduğunu söyledim.
 </p>
 <p>
  <strong>
   -Açık oturumlarda sahabeler döneminde yaşanan hadiseleri anlatıyor, Mehmet Akif’in hayatından örnekler veriyorsunuz. ‘Dinci’ kelimesi yerine ‘mütedeyyin’ demeyi tercih ediyorsunuz. Bir baskı yaşıyor musunuz kendi mahallenizde?
  </strong>
 </p>
 <p>
  Buna alışacaklar. Bu toplum Müslüman bir toplum. Bunu öğrenmeden, bu halkla nasıl konuşulacağını öğrenmeden siyaset yaparsanız hiçbir şansınız olmaz. Bunu kabul edeceksiniz.
 </p>
 <p>
  <strong>
   -Neden Sol ve İslam birbirine düşman gibi görülüyor Türkiye’de?
  </strong>
 </p>
 <p>
  Hıristiyanlıkta da var. Bu biraz  Güney Amerika’da yenildi. Dağa çıkan papazlar oldu. Sosyalizmin kaba anlayışından kaynaklanıyor. Marks’ın “Din afyondur.” sözü Türkiye’de yanlış anlaşılıyor. Marks’ın dikkat çekmek istediği nokta, dinin insanın acısını dindirmeye yarıyor olması. Zaten o söz bir cümle. Altı üstü yok. Ama solcular bu söze bakarak dinin insanları uyutmak için icat edilmiş bir şey olduğunu düşünüyor. Siz böyle söylerseniz insanlar da tersinden şunu söyler: “O zaman sizi salaklaştırmak için de Marksizm’i icat ettiler.”
 </p>
 <p>
  <strong>
   -Türk solu, “Biz halkları kurtaracağız.” tarzında bir tepeden bakmacı anlayışla sahaya indi değil mi?
  </strong>
 </p>
 <p>
  Türkiye’de herkes biraz bilgi sahibi olunca bu yola başvurur maalesef. Bir şeyi çok iyi bilmeyiz biz. Her şeyden 15 dakika biliriz. Zaten bu da büyük bir sorun. Biz, bildiğini 15 dakika, bilmediğini 1 saat anlatanlardanız! Biraz bilince alttakini hor görmeye başlıyoruz maalesef.
 </p>
 <p>
  <strong>
   -Dış politikada özellikle Suriye ve Irak’taki son gelişmeler Türkiye’yi nasıl etkiler?
  </strong>
 </p>
 <p>
  Dış politikada maalesef iflas ettiler ve şaşkınlar. Nasıl bir politika geliştireceklerini bilmiyorlar. Dış politika hakkında, dışişleri diplomatlarının dahi bilgisinin olmadığını düşünüyorum. Davutoğlu’nun Bir kitabı var dış politika üzerine. Güzel de bir kitap ama gerçek hayat öyle değil. Çünkü Araplar bize karşı mesafeliler. Bunu bilmek gerekiyor. Mesela Vahabilik Osmanlı’ya karşı geliştirilen bir mezhep. Osmanlı’nın dini dejenere ettiğini düşünüyorlardı. Önümüzdeki dönemde Suriye ve Irak’ın bir bütün olarak kalması zor görünüyor. Burada Türkiye nasıl bir pozisyon alacak bu önemli. İran ne yapacak bu da çok önemli. Bu savaştan en kârlı çıkan yine PKK oldu şüphesiz. Barış sürecinin yasallaştırılması yerinde bir karar. Bu yasanın aynısı 35 yıl önce İngiltere’de çıktı. Hâlâ IRA ile görüşen İngiliz devlet yetkililerinin ismini kimse bilmez mesela.
 </p>
 <p>
  <strong>
   -Ekmeleddin İnsanoğlu ’nun cumhurbaşkanı adaylığı hakkında ne düşünüyorsunuz?
  </strong>
 </p>
 <p>
  Hayatını biliyorum. Efendi bir adama benziyor. Hırsız değil mesela. Bakın çok ağır bir laf söylüyorum. Belki çok iyi meydan konuşmacısı değil. Ama devlet adamı görüntüsü var. Selahattin Demirtaş’ın adaylığını destekleyen bir açıklama yaptı. Demirtaş da çok efendi birisi. İyi bir siyasetçi oldu. Yüzde 10 civarında oy alacağını düşünüyorum.
 </p>
 <p>
  <strong>
   -AK Parti hükümetinin, Hizmet hareketini silahlı bir örgüt ilan etme girişimlerini nasıl değerlendiriyorsunuz?
  </strong>
 </p>
 <p>
  Aynı şey bize de yapıldığı için bu beni çok üzdü. Şiddet ve nefretle kınıyorum. Devlet aynısını bize yaptı. Bunu yaparlar. Bizim HDP’den ve eski solcu arkadaşlardan hepsine söyledim. Buna iyi gözle baktığınız anda bize yapılanı meşru hâle getirirsiniz. Bunu bize yaptılar. Valiliklere aynı yazıları bizim için gönderdiler. Bir eve bir tabanca koymak zor mu? Al sana terör örgütü. Böyle çok yargılanan oldu bizim arkadaşlar arasından. 12 Eylül öncesinde bizim için hazırlanan iddianameler dökülüyordu. Bir arkadaş, sabah Kars’ta bir yeri bombalıyor, öğlenden sonra Kadıköy’de bir faşisti öldürüyor! Bu oraya gider. Bu çok tehlikeli. Buna toplumun her kesiminin itiraz etmesi gerek. Kim yazıyorsa yazsın, kimi de konuşsun bunu ekranlarda. Herkes buna hayır desin.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-39020-toplum-12-eylul-oncesinden-daha-gergin.html), [web.archive.org (arşiv bağlantısı)](http://web.archive.org/web/20150830091156/http://www.aksiyon.com.tr/aksiyon/haber-39020-toplum-12-eylul-oncesinden-daha-gergin.html)
