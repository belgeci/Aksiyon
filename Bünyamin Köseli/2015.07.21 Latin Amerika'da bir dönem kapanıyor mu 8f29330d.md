# Latin Amerika'da bir dönem kapanıyor mu?

*Bünyamin Köseli 2015.07.21*

<div class="pNewsDetailMainContent" itemprop="articleBody">
 <p>
  Pek çok yönden PKK ile önemli benzerliklerİ bulunan FARC, Kolombiya hükümetİYle sürdürdüğü barış görüşmelerinde yeni bir aşama kaydetti.
 </p>
 <p>
  Latin Amerika’da, neredeyse yüz yıldır devam eden gerilla savaşları döneminin artık sonuna gelindi. Kıtanın ayakta kalan son illegal örgütlenmelerinden biri olan FARC (Kolombiya Devrimci Silahlı Güçleri), hükümet ile sürdürdüğü barış görüşmelerinde yeni bir aşama kaydetti. Küba’nın başkenti Havana’da Norveç, Venezuela ve Şilili diplomatların garantörlüğünde varılan anlaşmaya göre, ülkedeki silahlı çatışma hâli önümüzdeki dönemde tamamen son bulacak. Daha doğrusu, toplumda böyle bir beklenti var. Ancak süreç hâlâ tamamlanmadı.
 </p>
 <p>
  2012’den itibaren hızlanan barış görüşmeleri, askerler ve gerillalar arasında zaman zaman çatışmaların yaşanmasına ve son bir yılda toplam 41 kişinin (asker ve gerillanın toplamı) öldürülmesine rağmen büyük bir soğukkanlılıkla devam ettirildi. Barış görüşmelerinin devam ettirilmesinde, kararlığıyla tanınan Kolombiya Devlet Başkanı Juan Manuel Santos’un büyük bir emeği var. Eğer ilerleyen günlerde FARC ile sürdürülen görüşmeler nihayete erer ve sonuç alınırsa, Latin Amerika’da bir dönem kapanacak. Dile kolay, kıtanın nedeyse tamamında, 20. yüzyıl boyunca gerilla savaşları hâkimdi. Bir yönüyle dünya, gerilla savaş pratiğini Latin Amerika ülkelerinden öğrendi diyebiliriz. Tupamarolar, M-19 ve EZLN gibi yirmiden fazla örgüt, bütün dünyadaki Marksist-Leninist ve Maoist yeraltı örgütlenmelerine ilham kaynağı olmuştu.
 </p>
 <p>
  Peki, neden Latin Amerika denince akla ilk olarak gerilla örgütlenmeleri geliyordu? Bu sorunun cevabı, kıtanın son beş yüz yıllık sömürgeler tarihinde gizli. 1400’lerin sonu itibarıyla, Kristof Kolomb önderliğinde başlayan sömürgeci anlayış, Latin Amerika halkları için yüzyıllarca sürecek bir tarihin milat noktası sayılacaktı. İspanyol korsanların o dönemde gözleri âdeta dönmüştü. Rahiplerden, “Siyahların ruhu yoktur” fetvası alınarak milyonlarca Latin Amerikalı yerli öldürüldü. Yaklaşık 500 yıl süren bu zaman diliminde, yerli halkın payına düşen kahve-kakao bahçelerinde köle gibi çalıştırılmak, sürgün edilmek ve ölümdü...
 </p>
 <p>
  Latin Amerika’nın kahvesi, kakaosu ve tropikal meyveleri, Avrupa ülkeleri için bir zenginleşme vesilesiydi. Ancak Avrupalının çok sevdiği kahve, zamanı geldiğinde başlarına bela olacaktı! Yıl 1926… Nikaragualı bir kahve üreticisinin iyi eğitim görmüş oğlu Agusto Cesar Sandino, ABD’nin ve Avrupa ülkelerinin askerî birliklerine karşı ilk savaşı başlattı. Bu, ilk kıvılcımdı. Arka arkaya hemen her Latin Amerika ülkesinde en az bir gerilla örgütü kuruldu. Amerika da yakın tarihimizde buraya özel bir önem verdi. Kıtaya, 85 NATO üssü kuruldu! FARC’ın hikâyesi de işte böyle başladı.
 </p>
 <p>
  1964’te Marquetalia bölgesinde köylüler tarafından kurulan örgüt, tahmin edilenin aksine Maoist ideolojiyi değil de Marksist-Leninist bir fikriyatı benimsedi. Çiftçilerin özerk yönetim talebiyle ortaya çıkan örgüt, kısa sürede şehirlerde de hâkimiyet gösterdi. Sendika ve sivil toplum kuruluşları sayesinde militan kazandı. FARC, dünyadaki bütün örgütler gibi finansal kaynak bulmak için 1990’dan sonra uyuşturucu işine girdi. Öyle ki örgüt, ülkedeki koka üretiminin yüzde 60’ını kontrol altına aldı! Kolombiya Devleti, bir yandan örgütle silahlı mücadeleyi sürdürürken bir yandan da 1982’de görüşmelere başladı. O dönemde, sandıktan galip çıkan Belisario Betancur Cuartas, FARC’ın siyasallaşması için büyük çaba gösterdi ve Yurtseverler Birliği isimli bir partinin kurulmasına izin verildi.
 </p>
 <p>
  90’larda FARC ile hükümet arasında ipler kopma noktasına geldi. Ülkedeki önemli petrol kuyuları ile boru hatlarını sabote eden eylemler düzenleyen örgüt, 2000’lerin hemen başında büyük bir darbe yedi. 8 bin askerle, örgütün kamplarına büyük bir operasyon düzenlendi. Yüzlerce gerilla öldürüldü. Ancak sosyoloji ıskalanıp sadece askerî yöntemler devreye sokulduğu için yine sonuç alınamadı ve bugünlere gelindi. Örgüt, bugün, Kolombiya için hâlâ çok ciddi bir sorun. 4-5 bin gerillası olan örgüt, çoğu uyuşturucudan olmak üzere, yılda 1 milyar dolara hükmediyor. Pek çok yönden PKK ile önemli benzerlikleri var. Görünen o ki Kolombiya hükümeti, hem şeffaflığıyla hem de uluslararası kamuoyunu barış görüşmelerine dâhil etmesiyle Türkiye’den önce sonuç alacak gibi.
 </p>
</div>


Kaynak: [www.aksiyon.com.tr](http://www.aksiyon.com.tr/teror/latin-amerikada-bir-donem-kapaniyor-mu_551649), [web.archive.org (arşiv bağlantısı)](http://web.archive.org/web/20150803064904/http://www.aksiyon.com.tr/teror/latin-amerikada-bir-donem-kapaniyor-mu_551649)
