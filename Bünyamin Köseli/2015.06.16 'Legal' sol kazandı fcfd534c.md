# 'Legal' sol kazandı

*Bünyamin Köseli 2015.06.16*

<div class="pNewsDetailMainContent" itemprop="articleBody">
 <p>
  HDP’nin başarısı, sosyalist solun da zaferi olma niteliği taşıyor. Kendisini ‘sosyalist’ olarak tanımlayan 20’den fazla vekil, önümüzdeki dönem meclis’te olacak.
 </p>
 <p>
  HDP’nin 7 Haziran’da barajı geçmesi, toplumun geniş kitlelerine derin bir nefes aldırdı. Aksi vuku bulsaydı, ‘maçın ikinci yarısında’ başkanlık sisteminin inşa sürecine tanıklık edecektik. Bu minvalde HDP, Türkiye demokrasisi açısında bir emniyet supabı görevi teşkil etti denilebilir. HDP seçmeninin azımsanmayacak bir kısmı da zaten oylarını bu paradigma üzerinden HDP’ye verdi. Bazıları için HDP’ye oy atmak, bir bakıma, sadece ama sadece başkanlık sistemine tümüyle karşı olmak anlamına geliyordu! HDP Eş Genel Başkanı Selahattin Demirtaş, seçim çalışmaları boyunca, başkanlık sistemi üzerinden oluşan karşıtlığın propagandasını yaptı. “Seni başkan yaptırmayacağız!” parolası, bu manada net bir mesajdı. Mesaj, toplumun hemen her kesiminde makes buldu. HDP, başta AKP olmak üzere CHP ve hatta MHP’den bile oy aldı, parti olarak Meclis’e girdi.
 </p>
 <p>
  HDP’nin başarısı, sosyalist solun da zaferi olma niteliği taşıyor. Kendisini ‘sosyalist’ kimliği ile tanımlayan ve aralarında Ertuğrul Kürkçü, Figen Yüksekdağ, Erdal Ataş, Rıdvan Turan ve Saruhan Oluç’un da bulunduğu 20’den fazla milletvekili, önümüzdeki dönemde Meclis’te olacak. Bu rakam, Türkiye’nin sosyalist sol tarihi açısından büyük bir önem taşıyor. Hatta bu yönüyle ikinci bir TİP (Türkiye İşçi Partisi) deneyimi yaşanacak denebilir. Türkiye’de hâlâ kendini ‘sosyalist solun’ içerisinde tanımlayan ve silahı kutsayan birtakım yeraltı örgütlerinin legalize olması ve şiddet ile aralarına mesafe koyması açısından HDP, bir rol model olma özelliği taşıyor. Yukarıda ismini saydığımız bazı vekillerin geldiği örgütsel gelenek, bugün hâlâ ‘silahlara veda’ diyebilmenin sancısını çekiyor. Örnek verecek olursak, HDP’nin çiçeği burnunda milletvekili Erdal Ataş, DHF’nin adayıydı. Demokratik Haklar Federasyonu (DHF) Dersim kırsalında silahlı mücadeleye devam eden ve İbrahim Kaypakkaya tarafından kurulan TKP/ML TİKKO geleneğine yakınlığı ile biliniyor. 1970’lerin hemen başında kurulan ve bugüne kadar çok sayıda fraksiyona bölünen TİKKO, şu an Dersim kırsalında iki farklı örgüt olarak ‘kır mücadelesi’ne devam ediyor. DHF, Maoist Komünist Partisi’nin (MKP) legal alanda faaliyet yürüten birimi. DHF üzerinden kazanılan militanlar, kırsaldaki silahlı kadroya dâhil ediliyor. Bütün örgütsel mantalitesini Mao’nun silahlı mücadelesi üzerine kuran ve fiilî olarak hâlâ devrimci şiddeti benimseyen bir geleneğin siyasi zemine yeşil ışık yakması, vekil çıkarması, kendi içinde büyük bir paradoks gibi gözükse de ilerisi için umut verici.
 </p>
 <p>
  Yine Dersim kırsalında silahlı faaliyet gösteren ve Partizancılar olarak bilinen diğer bir ‘Kaypakkayacı’ örgütün de HDP’yi desteklemesi, kayda değer. İki örgütün de daha düne kadar dağ kadrosunda gerilla olarak faaliyet gösteren ve köylerde isimleri bir ‘efsane’ olarak dolaşan militanlarının şehre inip HDP için çalışması, oy toplaması, siyasal zeminden medet umması, bir manada silahların artık hükmünü yitirdiğini de gösteriyor.
 </p>
 <p>
  Bu anlamda en ‘sekter’ duruşu sergileyen örgüt hiç şüphesiz DHKP-C. Örgüt için ‘silah bırakmak, legalize olmak ya da siyasete girmek’ asla tartışılamaz bir olgu. Tıpkı Anayasa’nın değiştirilemez ilk üç maddesi gibi! DHKP-C, bütün siyasi partileri, ideolojik olarak ‘düzene hizmet eden şer yuvaları’ olarak görüyor ve militanlarına oy kullandırmıyor. Cumhurbaşkanlığı seçimleri sırasında DHKP-C, İstanbul’un varoşlarında Selahattin Demirtaş’ın standına saldırmış ve iki grup arasında kavga çıkmıştı. 7 Haziran öncesinde buna benzer bir hadise yaşanmadı. DHKP-C, HDP’nin varoşlardaki yükselişini sessiz sedasız izlemekle yetindi. Abdullah Öcalan’ın HDP kurulurken söylediği “Mahir Çayan’ın emanetini HDP’ye teslim ediyorum.” şeklindeki açıklaması, parti-cephe geleneğinden gelen DHKP-C’lilerin gönlünü kazanmaya yetmemişti! Çünkü Mahir demek ‘silah’ demekti DHKP-C’lilere göre!
 </p>
 <p>
  Eli silah tutan örgütlerin siyasi zeminde temsil edilmesi ilk bakışta kendi içinde bir handikap olarak görünebilir. Ancak unutulmamalıdır ki dünyanın her yerinde legalize olma süreci bir aşamadır ve bu aşama rehabilitasyon sürecine tabi tutulmalıdır. Bu manada akla ilk gelen örneklerden biri Tupamarolardır. Tupamarolar, 1970’lerde, Uruguay’da, gücünün doruklarına ulaşan bir silahlı şehir örgütlenmesiydi. Örgüt, daha sonra büyük bir darbe yedi. Militanlardan bazıları siyasete atıldı. O gün siyasete atılan militanlardan birini bugün “Dünyanın en fakir cumhurbaşkanı!” olarak biliyoruz: Jose Mujica...
 </p>
 <p>
  HDP’nin başajı aşması, en çok da büyük şehirlerin varoşlarını rahatlattı desek yeridir. Daha çok sosyalist sol ve Alevi kimliği ile ön plana çıkan bu mahallerde, her gece ateşler yakılıyor, HDP’nin barajı yıkması kutlanıyor. Daha düne kadar sadece muhtarlıkla temsil edilen sosyalistler bugün milletvekili olmanın mutluluğunu yaşıyor. HDP için asıl sınav yeni başlıyor diyebiliriz.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/legal-sol-kazandi_551289), [web.archive.org (arşiv bağlantısı)](http://web.archive.org/web/20150721124919/http://www.aksiyon.com.tr/dosyalar/legal-sol-kazandi_551289)
