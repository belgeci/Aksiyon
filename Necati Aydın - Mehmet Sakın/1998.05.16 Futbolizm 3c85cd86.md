# Futbolizm

*Necati Aydın - Mehmet Sakın 1998.05.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Belli bir işi yoktu genç Tuncay'ın. Ne iş olursa yapıyordu, tabii bulabilirse. Bugün, onun iş bulabildiği nadir günlerden biriydi.
  </font>
 </div>
 <div id="newsText">
  <font class="detail-text">
   . Para kazanmış olmanın mutluluğu ve bir kamyon tuğlayı tek başına indirmiş olmanın yorgunluğuyla kenar mahallelerin birindeki derme çatma yapılmış evine geldi. Ertesi gün onun için çok önemli bir gündü. Erken yatmalı ve erken kalkmalıydı. Saati altıya kurdu yatmadan önce. Tuttuğu takımın golcü oyuncusunun bir galibiyet sonrasında çıkartıp tribüne attığı o çamurlu ve terli formayı dolabından özenle çıkarttı, bir müddet hayran hayran baktıktan sonra sırtına geçirdi. Tılsımı bozulmaması için hiç yıkamamıştı bu formayı. Başını yastığa koyar koymaz uyuyakaldı, yarınla ilgili hayal bile kuramadan.
   <br/>
   <br/>
   Altıya kurduğu saat epey çaldıktan sonra zorla gözlerini açtı. Kulağını tırmalayan saatin zilini kapatmaya dermanı yoktu. Saat kısa bir süre daha çaldıktan sonra sustu, ardından sabah ezanı okunmaya başladı. Tuncay kalkayım mı, yatayım mı diye düşünürken, gözleri bir anda üzerindeki ter kokulu ve çamur renkli formasına ilişti, bir çırpıda yataktan fırladı, lavaboya koştu. Bu arada ezan bitmişti. Elini, yüzünü yıkadı ve alelacele evden çıkarak sokağın başındaki camiye doğru koşmaya başladı. Caminin önündeki dolmuş, kalkmak için son yolcusunu bekliyordu. Tuncay biner binmez dolmuş hareket etti. İtiş kakış yirmi altı kişinin bindiği dolmuş, stadyum durağına gelindiğinde on sekiz kişi birden inince boşalıvermişti. Derbi maçında tribünde yer kapabilmek için ilk gelenler Tuncay ve diğerleri değildi. Bir sürü taraftar o soğuğa rağmen geceyi stadyumun etrafında geçirmişti. Sıraya geçtiler ve üç saat sonra açılacak gişelerin açılması için beklemeye başladılar. Hepsi de gururluydu, takımları aşkına (!) o soğuğa rağmen erken gelebilme cesaretinde bulundukları için.
   <br/>
   <br/>
   *   *   *
   <br/>
   <br/>
   Futbol, Ronaldo, Pirelli ve din
   <br/>
   <br/>
   İçinde bulunduğumuz 20. yüzyılın özellikle ikinci yarısına damgasını vuran ve insanların büyük çoğunluğunu meşgul eden futbol; önce bir oyun olarak ortaya çıktı, sonra spor olarak yapılmaya başlandı, günümüzde de insanların yoğun ilgisine paralel olarak bir endüstri haline geldi. Futbol kulüplerinin bütçeleri trilyonlarla ifade ediliyor, futbolcular milyarlar karşılığında takım değiştiriyor, televizyon kanalları önemli maçları yayınlayabilmek için astronomik rakamlar ödüyor ve bu konuda kıyasıya kavgalar yapıyor. Basın yayın organları futbola geniş yer ayırıyor... Kısacası, dünyada birçok insan futboldan para kazanıyor. Bu parayı sağlayanlar ise alakaları ölçüsünde bu sektöre para aktaran futbol tutkunları.
   <br/>
   <br/>
   Geçtiğimiz yıl futbol sektöründen en fazla para kazanan isim, yaklaşık 5 trilyon Türk Lirası karşılığında Barcelona'dan İnter'e transfer olan Brezilyalı futbolcu Ronaldo oldu. Medya, birden 'ilah'(!) ilan edivermişti bu yetenekli ve trilyoner futbolcuyu. Artık hayranları Ronaldo'ya bir kerecik dokunabilmek, ondan bir imza alabilmek ve yan yana bir fotoğraf çektirebilmek için birbirlerini yiyorlardı. İtalyan lastik firması Pirelli, bu alakayı hemen ranta çevirebilmek için harekete geçti ve Ronaldo'yu reklamlarında kullanmaya karar verdi. Peki, Ronaldo için nasıl bir imaj oluşturulabilirdi?
   <br/>
   <br/>
   Ronaldo'nun yetiştiği Brezilya, bir futbol ülkesi olarak tanımlanıyor. İnsanlarının büyük çoğunluğu fakir olan ülkede 7'den 70'e herkes futbolla yatıp futbolla kalkıyor. Hükümetler de ülkeyi idare edebilmek için futbola büyük önem veriyorlar. Bu yüzden ülkenin yönetim şeklini, resmi olarak Cumhuriyet dense de, 'Futbolizm' olarak tanımlamak yanlış olmaz. Ayrıca, futbolda dünya şampiyonluklarını kolay kolay kimseye kaptırmayan Brezilya'nın başkenti Rio'yu da 'Futbolun başkenti' diye nitelemek mümkün.
   <br/>
   <br/>
   Yüksek dağlar ile deniz arasına sıkışıp kalan Rio'nun sırtını dayadığı dağın tepesinde çarmıha gerilmiş bir Hz. İsa heykeli vardı daha düne kadar. İnanışa göre Hz. İsa, Rio'yu gözetiyor, şehri felaketlerden koruyor, fakir halkın karnını doyuruyordu. Pirelli'nin reklamcılarının aklına, bu espriyi Ronaldo'ya uyarlamak geldi. Nasıl olsa Ronaldo parası, şanı, şöhreti olan bir ilahtı(!). O da şehri koruyup gözetebilir(!), fakir halkın karnını doyurabilirdi(!). Çarmıha gerilmiş Hz. İsa heykelinin yerinde, aynı şekilde poz veren Ronaldo vardı artık. Rio, onun koruması altında olacaktı bundan sonra. Hıristiyanlar arasında tartışma başlatan ve basın yayın organlarında yayınlanmaya başlayan Pirelli'nin bu reklamı, gündeme şu soruyu getirdi: Futbol bir din haline mi geldi?
   <br/>
   <br/>
   Futbol bir din haline mi geldi?
   <br/>
   <br/>
   Kulüp formalarının ve renklerinin 'kutsal' sayıldığı, yıldız futbolcuların 'ilah' ilan edildiği, stadyumların 'mabed'e benzetildiği, bir dönemde yaşıyoruz. Bu yüzden Napoli Kardinali Giordano, geçen yıl İtalyan Spor Merkezi'nde, sporculara hitaben yaptığı bir konuşmada, Marx'ın, 'Din, halkların afyonudur' sözünü tersine çevirerek, 'Futbol halkların dinidir' dedi ve futbolu kilise için tehlikeli bir rakip ilan etti. Fransa 98 Dünya Kupası için hazırlanan 44 sayfalık bir bültende de Tanrı, bir futbol taraftarı olarak nitelendirildi ve Allah'ı daha iyi anlamak için şampiyonada neler yapılması gerektiği sıralandı.
   <br/>
   <br/>
   Otuza yakın ülkeyi gezerek 'Futbol Asla Sadece Futbol Değildir' adlı kitabı yazarak objektif değerlendirmelerinden dolayı beğeni kazanan Futbol Araştırmacısı Simon Kuper, futbol din ilişkisi konusunda şunları söylüyor: 'Brezilya'daki köylerin hepsinde kilise yok ama en küçük köyde bile mutlaka futbol sahası mevcut. Dünyada ibadete giden insanların sayısı futbol maçına gidenlerden fazla ama maçların seyredilmesi için kimsenin üzerinde toplumsal bir baskı olmadığını da göz önünde bulundurmak lazım'.
   <br/>
   <br/>
   Ülkemizde de en çok satan kitaplar arasında yer alan 'Gölgede ve Güneşte Futbol' adlı denemenin Uruguaylı yazarı Eduardo Galeano'nun da bu konuda ilginç görüşleri var. Galeano'nun hayallerini hep ünlü bir futbolcu olmak süslemiş ama futbolcu olmaya muvaffak olamamış. Kendini basit bir futbol dilencisi olarak görüyor şimdi: 'Elimde şapkam, dünyanın dört bir yanını geziyor ve stadyumlarda yalvarıyorum: 'Tanrı rızası için güzel bir maç lütfen!' Güzel bir oyun gördüğüm zaman da bunu sağlayanın hangi takım olduğuna bakmaksızın bu mucize için şükranlarımı sunuyorum'. Eduardo Galeano günümüzde futbolun bir din olduğunu da iddia ediyor: 'Futbol hayatın bir parçası. Doğurduğu tutkular gözönündeyken bir yazar buna kayıtsız kalamaz. Tutkunlarının ibadeti ve entellektüellerin duyduğu şüphe dikkate alındığında futbol bir dine benziyor'.
   <br/>
   <br/>
   Dinin yerini spor alıyor
   <br/>
   <br/>
   Goethe Enstitüsü ve Milliyet Gazetesi işbirliğiyle 17 Aralık 1997 tarihinde Alman Kültür Merkezi'nde Spor ve Din konulu bir panel düzenlendi. Panele konuşmacı olarak katılan Tübingen Üniversitesi'nden Dietmar Mieth, dinin boşluğunu sporun doldurduğu görüşünü savunuyordu: 'Spor dinin yerini tutuyor, bazen de dinin rakibi olabiliyor. Batı Avrupa'da cumartesi ve pazar günleri spor müsabakaları yapılıyor, aynı günlerde ayinlere de gidiliyor. Ayinlere gidenlerin sayısı spor müsabakaları olduğu için azalıyor. Maçlara giden artıyor. Dinin mirasçısı spor oluyor. Almanya'da bu durumu kısıtlamaya çalışıyorlar. Örneğin pazar günleri belli saatlerde müsabaka yapılmıyor'.
   <br/>
   <br/>
   Mieth, konuşmasında, dinin kurumsal açıdan etkinliğini azaltmakta, hissi olarak artırmakta olduğunu da belirtiyordu. Mieth'e göre insanlar, bu yüzden, dini ihtiyaçlarını tatmin etmek için kiliselere değil futbol sahalarına yöneliyorlardı. Dietmar Mieth, paneldeki konuşmasını şu cümleyle bitirdi. 'İnsan, hayatında en yüksek değer olarak sporu görürse o zaman spor onun dini olur'.
   <br/>
   <br/>
   Futbol tanrılarının(!) kendilerine
   <br/>
   <br/>
   bile faydası yok
   <br/>
   <br/>
   Günümüzde medya tarafından ilah olarak takdim edilen yıldız futbolcular, çoğu futbol tutkunu tarafından da ilah kabul edilmiyor değil. Tanju Çolak da bir zamanlar öyleydi. Futboldaki son dönemlerinde başarısız olup araba kaçakcılığı suçundan da hapse girince ilahlığı milahlığı kalmadı, kendini bile kurtaramadı. Şu anda Tanju'yu arayıp soran yok.
   <br/>
   <br/>
   Bir zamanların bir başka futbol ilahı(!) Maradona, eroin bağımlısı şu günlerde. Bu illetten kurtulmak istiyor ama bir türlü muvaffak olamıyor. Kısacası, kendine bile faydası yok. Maradona o ilgiye hasret şimdi. İnsanlardan ilgi görebilmek için 'futbola tekrar başlıyorum' demeçleri veriyor ama o günler geçti artık. Maradona da bunun farkında ki şunu söylüyor: 'Bana ihtiyaç duyulmasına ihtiyacım var'.
   <br/>
   <br/>
   Sonuç olarak şunları söylemek mümkün: Günümüzde dini esaslarla idare edilen ülkelerin sayısı bir elin parmaklarını geçmiyor fakat futbolla idare edilen ülkelerin sayısı bir hayli fazla. Nihayetinde üç ihtimalli bir oyun olan futbola fazla anlam yükleniyor, buna paralel olarak da insanların futboldan beklentileri artıyor. Bunun sonucunda birçok insan, hayatında en yüksek değer olarak futbolu görüyor ve Dietmar Mieth'in de dediği gibi dinin alanını futbol dolduruyor. Fakat insanların alakasına paralel olarak bir sektör haline gelen futbol, insanlardan maddi olarak çokşey alıyor, manevi olarak ise hiçbirşey vermiyor.
   <br/>
   <br/>
   *   *   *
   <br/>
   <br/>
   Tuncay, yıldız futbolcu ve Televole
   <br/>
   <br/>
   Tuncay stadyuma girdiğinde maçın başlamasına daha sekiz saat vardı. Tribünler 'Uğruna ölürüm' yazılı pankartlarla donatılmıştı. Taraftarlar da 'Seninle ağlarım, seninle gülerim, söyle senden başka kimim var benim' şarkısını söylüyorlardı. Tuncay da katıldı kalabalığa. Hep beraber takımlarına bağlılık yemini ettiler şarkılar söyleyerek. Nihayet, iple çektikleri derbi maç başladı. Bir o takım saldırıyordu, bir bu takım. Taraftarlar hop oturup, hop kalkıyordu fakat gol bir türlü gelmiyordu. Maçın golsüz berabere biteceği sanılıyordu ki genç Tuncay'ın terli ve çamurlu formasını sırtına geçirdiği yıldız futbolcu, serbest vuruştan mükemmel bir gol attı ve bir dakika sanra da maç sona erdi. Tuncay'ın bulunduğu tribündeki taraftarlar sevinçten birbirlerine sarılırken, karşı takımın taraftarları 'Dışarda dayak var' diye tezahürat yapıyorlardı. Mutluluktan uçuyordu Tuncay. Eve gidecek ve güzel bir uyku çekecekti artık. Stadyumdan çıktı, galip gelmenin gururuyla otobüs durağına doğru yürümeye başladı. Rakip takımın bir gurup taraftarı, golü atan yıldız futbolcunun formasını sırtına geçiren bu genç adamı gözlerine kestirmiş ve takip etmeye başlamışlardı. Tenha bir yere gelindiğinde saldırdılar, tekme tokat giriştiler, Tuncay yere yığılınca da kaçmaya başladılar. İçlerinden biri hıncını alamamış olmalıydı ki geri döndü, bıçağını çıkardı ve Tuncay'ın karnına iki üç defa sapladıktan sonra arkadaşlarına yetişmek için hızla oradan uzaklaştı. Katil fanatikler ara sokaklara dalarak gözden kaybolmuşlardı. Kanlar içinde kalan Tuncay'ın kapanmak üzere olan gözleri yardım etmek için kendisine doğru koşan birilerini arıyordu. Yirmi dakika kadar sonra polisler geldiğinde Tuncay, canından çok sevdiği takımının uğruna gözlerini hayata çoktan yummuştu bile.
   <br/>
   <br/>
   Ertesi gün, tuttuğu takımın bayrağına sarılan tabut, önce kulübe, sonra da mezarlığa götürüldü ve cenaze, kulübün marşı eşliğinde toprağa verildi. Terli, çamurlu ve kanlı forma da merhumun mezarının başına bırakıldı. Akşam ise Tuncay'ın gözünde büyüttüğü o yıldız futbolcu, bir mankenle Televoleler'de keyif çatıyordu.
   <br/>
   <br/>
   Aradan iki hafta geçti ve tribün arkadaşları ona bir iyilik(!) yapmaya karar verdiler. Kulübün renkleriyle süslenmiş mezar taşına 'Ölümsüz fanatik' yazdırdılar.
   <br/>
   <br/>
   a
   <br/>
   <br/>
   Futbol ikinci bir din mi?
   <br/>
   <br/>
   S. Lazaroni (F.Bahçe eski Tek. Dir.): Türkiye'de dinin İslam olduğunu biliyordum ama din futbolmuş. (Temmuz 96, gazeteler)
   <br/>
   <br/>
   Olimpiyatların kurucusu Baron Coubertin, ömrü boyunca, sporu yeni dünyevi bir din haline getirmek için çalıştı. (Spor ve din paneli, Aralık 97)
   <br/>
   <br/>
   Ali Şen: 'İnsanlar dinini değiştirir ama takımını asla'. (Mayıs 96, gazeteler)
   <br/>
   <br/>
   Ali Şen: 'Ben bir tarikat şeyhi gibiyim'. (Mart 98, Aktüel)
   <br/>
   <br/>
   Vefa Küçük: 'Çalışmalarımla F.Bahçe'ye ibadet ediyorum'. (Mart 98, gazeteler)
   <br/>
   <br/>
   Fenerbahçeli bir amigo: 'Futbol bir din, takımlar mezhep. Doğan her çocuk Fenerbahçeli olarak doğar, sonra ya Beşiktaşlı, ya Galatasaraylı, ya da Trabzonsporlu olur'. (Ocak 96, Aksiyon)
   <br/>
   <br/>
   Fransa 98'de Hıristiyan futbolseverler için hazırlanan 44 sayfalık bültende Allah, bir futbol taraftarı olarak nitelendirildi. Dünya Kupası sırasında dağıtılacak olan bültende Allah'ı daha iyi anlamak için yapılması gereken 4 unsur şöyle sıralandı: 1 Teknik direktör ile görüşün, 2 Kılavuzu okuyun, 3 Taraftarlar Kulübü'ne katılın, 4 Kadroyu genişletin.
   <br/>
   <br/>
   Arjantin Buenos Aires'teki San Lorenzo Stadyum'u yıkılırken birçok taraftar, kendileri için kutsal olan stadyumun yıkıntılarını, ağlayarak, ceplerine doldurup götürdüler. (Eduardo Galeano)
   <br/>
   <br/>
   Dünyanın birçok yerinde stadyumlar, 20. yüzyılın tapınakları durumunda. Brezilya'nın birçok köyünde kilise yok ama futbol sahası mutlaka var. (Simon Kuper)
   <br/>
   <br/>
   1967 yılında KayserisporSivasspor maçında ölen 45 Sivaslı'nın defnedildiği yerin adı Sivasspor Şehitliği.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=3735), [web.archive.org (arşiv bağlantısı)](http://web.archive.org/web/20140617142439/http://www.aksiyon.com.tr:80/aksiyon/newsDetail_getNewsById.action?newsId=3735)
