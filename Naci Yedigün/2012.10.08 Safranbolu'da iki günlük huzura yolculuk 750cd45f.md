# Safranbolu'da iki günlük huzura yolculuk

*Naci Yedigün 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Büyük şehrin hengâmesinden kurtulmak için iki günlüğüne de olsa huzur bulabileceği bir yere kaçmak istiyor insan. İyi de Safranbolu’dan başka kaç yer var ki öyle gider gitmez yabancılık çekmeyeceğiniz, kendinizi evinizde gibi hissedeceğiniz…
  </font>
 </div>
 <div id="newsText">
  <font class="detail-text">
   <p>
    Büyük şehrin akmayan trafiğinden, bitmeyen stresinden, nefes aldırmayan hengâmesinden kurtulmak için birkaç günlüğüne de olsa huzur bulabileceği bir yere kaçmak istiyor insan. İyi de kaç yer var ki öyle gider gitmez yabancılık çekmeyeceğiniz… Kendinizi evinizde gibi hissedeceğiniz… Sizi en az bir asır öncesine götüren sokaklarında kırk yıldır orada yaşıyormuşsunuz gibi rahat rahat dolaşıp cami önlerinde, dükkân kapılarında oturan yaşlılarla kendi dedenizmiş gibi sohbet edeceğiniz… Akşamleyin kalacağınız konağın kapısını çaldığınızda sahibi tarafından aileden biriymiş gibi karşılanacağınız, yatıncaya kadar çay-kahve eşliğinde muhabbet edeceğiniz…
   </p>
   <p>
    <img alt="" src="http://web.archive.org/web/20121014160341im_/http://medya.aksiyon.com.tr/aksiyon/2012/10/08/gezi-02.jpg"/>
   </p>
   <p>
    Daha önce belgesellerde, gezi programlarında sık sık gördüğünüz; ama ancak yaşarsanız anlayacağınız Safranbolu tam da böyle bir yer işte. İstanbul’a dört, Ankara’ya iki saat mesafedeki Safranbolu’ya ulaşmak için Bolu Gerede’de otobandan çıkıp çok az aracın seyrettiği Samsun-Karabük yoluna girdiğinizde başlıyor huzur. Yaklaşık bir saat sonra, Türkiye’nin en büyük demir-çelik fabrikalarından Kardemir’in yanından geçip Karabük’e giriyorsunuz. Devasa fabrikadan çıkan duman ve tozlardan dolayı gökyüzünün griye döndüğü Karabük’te, yaşadığınız hengâmeli şehre kısa bir flashback (geçmişe dönüş) yapsanız da mavi trafik levhalarındaki bordo renkli Safranbolu yazısı bile sizi rahatlatmaya yetiyor. Hem fazla bir mesafe de kalmıyor bu güzel şehre ulaşmak için. Dumanlı kentten çıkar çıkmaz Osmanlı kentine giriyorsunuz. Safranbolu, Karabük’e iki kere bağlı anlayacağınız. Bir, siyasi olarak; iki, fiziki olarak… Ama aralarında Cebelitarık Boğazı’nda birbirine karışmayan tatlı suyla tuzlu su gibi fark olduğunu belirtmek gerekiyor.
    <p>
     UNESCO tarafından 1994’te Dünya Mirası Listesi’ne alınan Safranbolu, neredeyse baştan sona tarihî evleriyle, konaklarıyla, camileriyle, çarşılarıyla, hanlarıyla, hamamlarıyla, medreseleriyle karşılıyor sizi. Bir de elektrik telleri yer altına alınsa ve sokak aralarında arabalar olmasa, kendinizi Osmanlı döneminde hissetmeniz işten bile değil. Düşünün, anaokulları, ilkokullar, ortaokullar, liseler bile tarihî binalarda eğitim, öğretim veriyor hâlâ. Bankalar ve polis merkezleri yine öyle…
    </p>
    <p>
     <img alt="" src="http://web.archive.org/web/20121014160341im_/http://medya.aksiyon.com.tr/aksiyon/2012/10/08/gezi-01.jpg"/>
    </p>
    <p>
     Son yıllarda Japonlar ve Tayvanlılar başta olmak üzere Uzakdoğuluların büyük rağbet gösterdiği ‘Korumanın Başkenti’ne özellikle hafta sonlarında çok sayıda yerli turist de geliyor. 2007’den beri her mayısta Japon Günü’nün düzenlendiği Safranbolu’da kaymakamlığın resmî sitesi, Türkçe ve İngilizcenin yanı sıra Japonca da yayın yapıyor. 2011’e kadar Safranbolu’ya gelen yabancı turistler arasında Japonlar ilk sırayı alıyormuş. Mart 2011’de yaşanan 9.0 şiddetindeki deprem ve tsunamiden sonra Japonların tahtına Tayvanlılar oturmuş. Meydandaki 1779 tarihli Kazdağlıoğlu Camii önündeki banklara oturup hayran hayran tarihî kenti seyreden Tayvanlı Lin Bow onlardan biri işte. Bow ile tanışıp biraz sohbet ediyoruz. Küçük bir dünya turuna çıktığını, Türkiye’den sonra Balkanlar üzerinden Hollanda’ya kadar gidip aralıkta ülkesine döneceğini söyleyen Bow, yeryüzünde Safranbolu gibi yerlerin sayısının az olduğunu ifade ediyor: “Türkiye’de mutlaka gitmek istediğim birkaç yerden biriydi Safranbolu. İyi ki gelmişim. Burası bambaşka bir yer. Sanki kendimi farklı bir asırda yaşıyormuşum gibi hissediyorum. Otantik, huzur dolu.”
    </p>
    <p>
     <img alt="" src="http://web.archive.org/web/20121014160341im_/http://medya.aksiyon.com.tr/aksiyon/2012/10/08/gezi-03.jpg"/>
    </p>
    <p>
     Safranbolulular, evlerini ve şehirlerini korumanın mükâfatını turizmle alıyorlar. Son yıllarda yerli ve yabancı çok sayıda turist tarihî kente gelip en az birkaç gününü burada geçiriyor. Konaklanacak tüm mekânların neredeyse tamamı tarihî. Sürekli gelişen turizm, artık kullanılamayacak duruma gelen ev ve konakların da restore edilerek tarihî doku içinde varlıklarını sürdürmelerine yardımcı oluyor. Bunlardan biri de Bağlar semtinde bulunan Nermin Hanım Konağı. Bağlar’daki birçok tarihî ev gibi Nermin Hanım Konağı da geniş bahçeli. 1800’lü yıllarda Safranbolu sakinlerinden Mehmet Efendi tarafından yaptırılmış. 1999’da şu anki sahibi Hüseyin Ekremoğlu tarafından satın alındığında harabe hâlindeymiş.
    </p>
    <p>
     <img alt="" src="http://web.archive.org/web/20121014160341im_/http://medya.aksiyon.com.tr/aksiyon/2012/10/08/gezi-04.jpg"/>
    </p>
    <p>
     Restorasyonu üç yıl sürmüş. Ekremoğlu, “Konağı tamamen kendi imkânlarımızla, diğer malımızı mülkümüzü satarak aslına uygun olarak restore ettirdik. Şimdi ise 50-60 bin lira hibe ve düşük faizli kredi imkânı var. Yaklaşık 10 yıldır turizme hizmet ediyoruz. 10 odamız var. Mekânımız içkisiz. Yılın her ayı gruplara ve ailelere hizmet veriyoruz.” diyor.
     <p>
      Safranbolu, sadece tarihî şehirden ibaret değil. Huzur için kendine koşanlara başka güzellikler de vadediyor. Şehir merkezine çok yakın mesafelerdeki Bulak Mağarası, Bulak Kanyonu, İncekaya Su Kemeri ve İncekaya Kanyonu bunlardan birkaçı. Özellikle İncekaya Kanyonu ve 1700’lü yılların sonunda Sadrazam İzzet Mehmet Paşa tarafından yaptırılan İncekaya Su Kemeri görülmeye değer. Su kemeri, derinliği 80 metreye kadar çıkan kanyonun kollarından biri üzerinde bulunuyor. Karabük Valiliği, geçen günlerde ziyaretçilerin kanyonu daha iyi seyredebilmesi için 11 metre uzunluğunda camdan teras yaptırdı. 11 metrenin 8 metresinin boşlukta olduğu teras, 75 ton ağırlığı taşıyabiliyor. Terası bir seferde sadece 30 kişi gezebiliyor.
      <p>
       İki günlük kaçamaktan sonra büyük şehre dönerken içinizi bir hüzün kaplasa da Safranbolu ve civarında yaşadıklarınız, gördükleriniz size bir süre daha huzur vermeye devam ediyor.
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E54A2588FFC3DE6BD3F60CCE15DB8345?newsId=33784), [web.archive.org (arşiv bağlantısı)](http://web.archive.org/web/20121014160341/http://www.aksiyon.com.tr:80/aksiyon/newsDetail_getNewsById.action;jsessionid=E54A2588FFC3DE6BD3F60CCE15DB8345?newsId=33784)
