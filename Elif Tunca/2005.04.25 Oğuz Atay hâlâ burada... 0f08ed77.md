# Oğuz Atay hâlâ burada...

*Elif Tunca 2005.04.25*

<div>
 <p>
  <font>
   Hiçbir yere gitmiş değildi zaten. En başından beri, yeri yurdu belli, ‘sevgili okuyucu’sunu bekliyordu. Geciktikçe geciken bu buluşma pek çok ‘tutunamayan’ gibi Yıldız Ecevit’i de rahatsız etmiş olacak ki yıllardır büyük bir titizlikle sürdürdüğü çalışmaya nihayet son noktayı koydu.
   <br/>
   <br/>
   Kitap, Modern Türk edebiyatının nev’i şahsına münhasır yazarı Oğuz Atay’ın eserlerinin incelemesi, anılarının toplamı ve ahbaplarının anlatımından oluşuyor.
   <br>
    <br>
     Oğuz Atay’ın beklediği ‘sevgili okuyucu’lardan kimileri, zamanında toplumculuk zarını yırtıp ‘birey’in feryatlarını duyamadı, kimileri ise hidayet öyküleri saplantısından kurtulup yeni keşiflerde bulunamadı. Birbirine ‘öteki’ diye bakanlar arasında, ârafta kalan, tutunamayan Oğuz Atay, herkes için öteki oldu. Kitapları hakkında, değil nitelikli eleştirilerin, iki satırın dahi kaleme alınmadığı dönemlerde, bunun aksi ufacık bir esinti bile kısa süreliğine de olsa ferahlık veriyordu. Tıpkı günlüğünde yazdığı gibi: “Avşin’in yazıhanesinde çalışan sağcı genç, Tutunamayanlar’dan bahsetti. Evet, bunlar kendini solcu zanneden burjuva aydınlar gibi uzak durmadılar bana.”
     <br>
      <br>
       Ancak 1980’lerden, özellikle 1990’lardan sonra ne olduysa oldu; iki kesim de Atay’a zeytin dalı uzattı. Sadece Hayati Asılyazıcı’nın, kimsenin tavsiyesi olmadan keşfettiği, iki gecede bitirdiği ve daha sonra bastığı “Tutunamayanlar” İletişim Yayınları’nı kurtaran kitaplardan oldu. 1970’te TRT Roman Ödülü’nü kazanan kitap hakkında daha sonra çeşitli gazetelerde, dergilerde yazılar yayımlandı. 1987’de Zaman gazetesi, dokuz günlük bir yazı dizisiyle Atay’ı okurlarına tanıttı. Aralarında bu satırların yazarının da bulunduğu, Oğuz Atay jargonuyla konuşan ve gözleri parlayarak her tanıştıkları insanda ‘tutunamayan’lık izi sürenlerse, ‘Tutunamayanlar’ı korsan tezgahlarında görünce şaşkınlıklarını gizleyemediler.
       <br>
        <br>
         Yazık ki Oğuz Atay, 1977’de beynindeki ur nedeniyle bu dünyadan ayrıldığı ve bütün tutunamayanları yetim bıraktığı için, ne kendine uzanan zeytin dallarını tutabildi ne de bu gecikmiş ilgiyi görebildi. Görse ne tepki vereceği de belli değildi aslında; muhtemelen ‘anlaşılmama’ üzüntüsünün yerini, ‘yanlış anlaşılma’ tedirginliği alacaktı. Ve dostlarının dediğine göre, bu abartılı ilgi de onu mutlu etmeyecekti.
         <br/>
         <br/>
         Yıldız Ecevit’in, ‘korkuyu beklerken tehlikeli oyunlarla yaşayan bütün tutunamayanlar’ın şükran borcunu ödemeye namzet çalışmasının alt başlığı; Oğuz Atay’ın Biyografik ve Kurmaca Dünyası. Daha önce de “Oğuz Atay’da Aydın Olgusu” (1989) isimli kitabı yazan Ecevit, alışıldık bir biyografi çalışmasının ustaya yetmeyeceğini, isabetli bir tespit olarak zihninin bir köşesine yerleştirmiş yola çıkarken. İsabetli bir tercih; zira ‘Tutunamayanlar’ın başkahramanı Selim’i bulmadan ‘Tehlikeli Oyunlar’ın Hikmet’ini anlamak, ‘Oyunlarla Yaşayanlar’ın Coşkun’unu tanımadan Oğuz Atay hakkında sağlıklı bir hükme varmak pek mümkün değil.
         <br/>
         <br/>
         Atay’ın, gerçek olduğu iddia edilen dünyadan kurmaca dünyasına aktardığı bilgi ve izlenim parçaları, meraklı ve titiz okuru iki dünya arasında mekik dokumaya çağırıyor. Yıldız Ecevit, işte bu mekiği hiç aralıksız dokumuş; Atay’ın ilk eşi Fikriye Gürbüz, ikinci eşi Pakize Kutlu (Barışta), kızı Özge Atay Canbek, kızkardeşi Okşan Ögel, kuzeni Füruzan Düzkan, dostları Cevat Çapan, Rekin Teksoy, Halit Refiğ, Uğur Ünel, Rasim Demirsoy, Hilmi Yavuz, Enis Batur, Ömer Madra ve daha pek çok isim, büyük Oğuz Atay portresine ellerindeki boyayı çalmaktan geri durmamış. Atay’ın iki kitabını ithaf ettiği ve hemen bütün tanıdıkların ittifakıyla, ‘hayatının en büyük aşkı’ Sevin Seydi’nin desteğini esirgemesi ise neresinden bakılırsa bakılsın üzücü.
         <br/>
         <br/>
         Yine de pek çok tutunamayanı ‘boğazına kadar mutluluğa boğacak’ hatta ‘mutluluktan iki gözünü de kör edecek’ bir çalışma var karşımızda. Fetiş meraklıları için Atay’ın ailesine, yaşadığı evlere ait fotoğraflar, yaptığı karikatürler, az bilinen yanlarını merak edenler için şimdiye kadar hemen hiç ortaya çıkmayan fakülte arkadaşlarından hatıralar, önceki yayınlara ulaşamayanlar için ciddi bir arşiv taramasının ürünü olan kaynaklar ve her halükârda yazarın kaleminden vazgeçemeyen, eserle müessiri paralel okumak isteyenler için, Atay’ın kitaplarından alıntılarla dolu bir çalışma. Artık “Ben buradayım sevgili okuyucu, sen neredesin?” sorusuna verilecek sağlam bir cevabımız var.
         <br/>
         <br/>
         Ben Buradayım, Yıldız Ecevit, İletişim, 0 212 516 22 60, 580 sayfa
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1826 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20997), [web.archive.org (arşiv bağlantısı)](http://web.archive.org/web/20060225083512/http://www.aksiyon.com.tr:80/yazdir.php?id=20997)
