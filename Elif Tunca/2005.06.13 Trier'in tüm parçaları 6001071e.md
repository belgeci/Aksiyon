# Trier'in tüm parçaları

*Elif Tunca 2005.06.13*

<font class="agenda2NewsSpot">
 Önümüzdeki yıl ellisini devirecek olan yönetmen Lars von Trier, şimdiye kadar çok farklı şekillerde tanımlandı; Danimarka sinemasının haşarı çocuğu, Danimarka sinemasının başbelası, deli veya dâhi yönetmen, provokatör, çılgın, zavallı, megaloman, çığır açıcı. Doğrusu o da bu nitelemelerden yalnızca birini sahiplenmek için hiçbir çaba sarf etmedi.
</font>
<font class="newsDetail">
 Geçen ay düzenlenen Cannes Film Festivali'nde "Manderlay" ile yer alan ve yine eleştirmenleri ikiye bölen yönetmen için söylenebilecek en doğru şey; belki de 'yenilikçi' olacaktır. Ancak bütün bu tanım çorbalarını aşıp bu sade sıfata gelmeniz için "Lars von Trier" kitabını okumanız gerek.
 <br/>
 <br/>
 Stevenson gerçekten zor bir işe soyunarak önce İngilizce kaynakları taramış, ki bunların çoğu yazarın ifadesiyle 'filtrelendiği' için yetersiz, ardından sinema dergilerini karıştırıp bunların da genelde kuramsal yaklaşımla sınırlı kaldığını görmüş. 1993'ten bu yana yaşadığı Danimarka'daki gazetelerin, yönetmenin yalnızca sansasyonel yanına ilgi gösterdiğini, Trier'in kendi stüdyosu Zentropa'nınsa -tahmin edilebileceği gibi- yönetmeni pazarlamakla ilgilendiğini fark edince de bütün parçaları toplayıp Lars von Trier'in, o hiç görülemeyen portresini açığa çıkarmaya koyulmuş.
 <br/>
 <br/>
 Portreyi oluşturan en belirgin fırça darbesi, belki de çoğu kişinin bilmediği bir aile içi kırılma. Kophenag'da 1956'da, Komünist Parti üyesi, titiz ve entelektüel bir anne olan Inger Horst ile Yahudi asıllı Ulf Trier'in ikinci çocukları olarak doğduğunu sanan Trier, 33 yaşında, üçüncü uzun metrajlı filmi 'Avrupa'yı çekerken ölüm döşeğindeki annesinden bir gerçeği öğrendi. Annesi, sanatçı genleri taşıyan bir çocuğu olmasını istediği için, sanatkâr bir aileden gelen ve Toplum Bakanlığı'nda çalışan Fritz Michael Hartmann'la ilişki yaşamıştı; yani Lars'ın babası Ulf değil, Fritz'di. Trier, "Tüyler ürperticiydi." dediği bu sahneden sonra bir daha filmlerinde Yahudi karakter kullanmadı. Oysa o zamana kadar "Yahudi kimliğim beni çok etkiliyor. Yahudilik, modern sanatta yokluğunu hissettiğim ve özlemini çektiğim acı ve tarihsel bilinçle yakından ilgili bir şey. İnsanlar köklerini ve dinlerini arkalarında bıraktılar." diyordu.
 <br/>
 <br/>
 Tabii her şey yolunda gitmedi. Trier'in hayatı her zaman iniş çıkışlarla dolu oldu. Göklere çıkarılan filmlerinin ardından berbat denilen filmlere imza attı. Mutlu bir evliliği ve iki kızı varken karısını doğum sonrasında bırakıp çocuklarının bakıcısıyla evlendi. Sinemada çığır açan Dogma95 manifestosuna imza attı, ardından manifestoyu deldi. Cannes Film Festivali'nin gedikli konuğu oldu ama ödül kazandığında da kazanamadığında da çelişkili açıklamalarıyla ortalığı karıştırmaktan geri durmadı. Filmine ödül veren jürilerle, ödül vermeyen jürilerle, filmini destekleyen kurullarla, desteklemeyen kurullarla tartışmak, Trier'in sıradan işleri arasına girdi. (Neyse ki yıllar, yönetmenin yanına Aalbaek Jensen adlı, geveze ve insanlarla daha kolay iletişim kuran bir yandaş verdi.)
 <br/>
 <br/>
 Tek cümleyle özetlemek gerekirse en iyisi yine Trier'in kendi cümlesi olacaktır; "Film, ayakkabıya kaçmış taş gibidir." Lars von Trier'in, çoğu Danimarka basının satır aralarına sıkıştığı için belki de hiç duyamayacağımız bunun gibi pekçok cümlesini ve hayatının farklı parçalarını günyüzüne çıkardığı için bütün sinemaseverlerin Jack Stevenson'a bir teşekkür borcu var.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-13984-13-trierin-tum-parcalari.html), [web.archive.org (arşiv bağlantısı)](http://web.archive.org/web/20110820170335/http://www.aksiyon.com.tr:80/aksiyon/haber-13984-13-trierin-tum-parcalari.html)
