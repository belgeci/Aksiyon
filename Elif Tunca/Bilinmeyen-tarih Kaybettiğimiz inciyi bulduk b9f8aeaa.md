# Kaybettiğimiz inciyi bulduk

*Elif Tunca Bilinmeyen-tarih*

<div>
 <p>
  <font>
   Filmlerini inanç yörüngesinde çeken yönetmen Mesut Uçakan, “Anka Kuşu” ile seyirci karşısına çıkmaya hazırlanıyor. Bu kez metafiziğin izlerini sürecek olan yönetmen, fizik ötesi âlemin yeniden ilgi görmeye başlamasını “Kaybettiğimiz inciyi bulduk” diye yorumluyor.
   <br/>
   <br/>
   Mesut Uçakan’ın son filmi ‘Ölümsüz Karanfiller’i çekmesinin üzerinden neredeyse on yıl geçmiş. “Uzun zaman olmuş” diyor gülümseyerek. Türk sinemasının en azimli ve idealist yönetmenlerinden biri için geçirilmesi zor bir zaman şüphesiz. Ama şimdi üzerinde bu zor zamanların yükünü hafifleten bir heyecan var; yeni filmi ‘Anka Kuşu’nun heyecanı.
   <br>
    <br>
     “Anka Kuşu”, ismiyle masal diyârlarını çağrıştırsa da bugünden bahsediyor. Otuzlu yaşlarını süren yönetmen Selman, bir gün sette başrol oyuncusunun üstüne tabancadaki bütün kurşunları boşaltır. Polis her yerde onu ararken, o arkadaşının evine sığınır. Derken akıl almaz, daha doğrusu aklın açıklamakta aciz kaldığı hadiseler peş peşe gelir. İşte filmin önemi burada ortaya çıkıyor. Çünkü maddeyle, fizik kurallarıyla ulaşılan son noktada fizik aciz kalıyor, madde yok oluyor; tıpkı günümüzdeki gibi.
     <br>
      <br>
       Uçakan, gerek Türkiye’de gerekse dünyada fizik ötesi âleme duyulan ilgiyi buna bağlıyor; “İnsanlık işleyebileceği konuları tüketti. Seküler konularda tıkandı ancak içindeki sesi de bastıramıyor. Bugüne kadar maddeyi ilahlaştıran bilim, artık maddenin olmadığını gördü. Evrenin hologramik bir yapılanma içinde olduğunu gördü ve artık ‘parmağınızın ucunda bile galaksileri görebilirsiniz’ demeye başladı, bu sanat için de böyle.”
       <br>
        <br>
         Anka Kuşu’nun Matrix’ten farkı
         <br/>
         <br/>
         Bu anlayışın sanattaki yansımalarını “Matrix” ve “Contact” gibi örneklerden hatırlamak mümkün. Ancak Mesut Uçakan bu noktada bir farka dikkat çekiyor. Hem bilim, hem sanat alanında; özellikle de sinemada, Doğu ile Batı’nın algılama ve tutum farkına. Bunu da bir örnekle açıklıyor: “Doğu’nun elinde bir inci vardı, fizik ötesine kapı aralayan bir inci. Doğu bunu kaybetti ve hem bundan mahrum olduğu için, hem de kendisine verilen bu emanete sahip çıkamadığı için iç içe karmaşalar yaşadı. Bu arada Batı kültürü bu inciyi buldu; fakat bilye diye baktı, oyuncak gibi düşündü. O haliyle bile bundan faydalandı, çünkü neticede elindeki inci. Şimdi şimdi onun değerini keşfetmeye başladı. Biz, ellerinde inci olduğu için onlara öykünüyoruz. Halbuki o zaten bizimdi. Şimdi, kaybettiğimiz inciyi yeniden keşfediyoruz.”
         <br/>
         <br/>
         Mesut Uçakan bu anlamda filmin önemli bir yere tekabül ettiğini söylüyor. Çünkü şimdiye kadar Batı kültürü ve algısıyla yapılan işler, ancak durumu tarif edebildi; o da körün fili tarifi gibi. Çünkü bu gerçekleri açıklamak için yine seküler mantığa göre hareket ettiler. Bu da belli noktalarda tıkanmayı getirdi. Necip Fazıl’ın benzetişiyle; kavanoz içindeki balın tadını, kavanozu dıştan yalayarak almaya çalıştılar. Matrix, Sokrat’ı, Platon’u, Budist felsefeyi kullanarak bize bir ‘gölgeler dünyası’nda yaşadığımızı söyledi evet, ama sonrası?
         <br/>
         <br/>
         Metafiziğe asıl kaynağından bakmaya çalışmak
         <br/>
         <br/>
         Uçakan bu konudaki çabaları için, “Anka Kuşu bütün bu metafiziğe asıl kaynağından bakma, konuyu asıl mihverine oturtma çabası içerisinde” diye açıklıyor. Ve asıl mihverin çok da kolay tarif edilemeyeceğinin bilincinde olduğu için filmde isim ya da adres vermekten kaçındıklarını da ekliyor. Bir aşk cinayetinin arkasında gelişen bir anaforu resmetmeye çalıştıklarını söylüyor yalnızca.
         <br/>
         <br/>
         Resmetmekten bahis açılınca filmin görselliği devreye giriyor. Metafizik bir konuyu görüntüye aktarmak elbette zor. (Her ne kadar Mustafa Ziya Ülkenciler gibi bir ustayla çalışılacak olsa da.) Dolayısıyla iş daha çok diyaloglara kalıyor. Ancak bunu vaaz vermeyle karıştırmamak gerektiğine özellikle dikkat çekiyor yönetmen. Sinema üzerine yıllardır kafa yoran biri olarak, filmde belli bir estetik düzeyin altına düşmeye hiç niyeti yok. “Görsel efektler mi söz konusu?” diyoruz; Uçakan efekt bombardımanına karşı. “Anlatım için ne, ne kadar gerekiyorsa o kadar olacak” diyor.
         <br/>
         <br/>
         Filmin başrolünde bir yönetmen var. Tahmin edebileceğiniz gibi, bu yönetmen Uçakan’ın kendisi değil. Ancak onunla aynı hafakanları yaşadığını itiraf ediyor. Selman karakterinin yaşadıklarının aynı zamanda her insanın başına gelebileceğini söyleyen yönetmen, “Bu yüzden seyircinin Selman karakterine uzak kalacağını sanmıyorum. Bu bir insan hikâyesi ve hatta milliyet unsuruyla da sınırlı değil. Evrensel bir şey anlatıyoruz. Bu Fransız’a da, Arap’a da, Türk’e de hitap ediyor” diye konuşuyor.
         <br/>
         <br/>
         Çekimler ağustosta başlıyor
         <br/>
         <br/>
         Bu açıdan rahat olan yönetmenin üzerine titizlendiği en büyük husus, kendi ifadesiyle ‘kaş yapayım derken göz çıkarmamak’. Geniş bir alan olan ve belli meseleleri halletmeden kavranması mümkün olmayan tasavvufî anlayıştan söz ederken kimilerinin bunu yanlış ya da eksik anlamasından, daha doğrusu buna sebep olmanın vebalinden çekiniyor.
         <br/>
         <br/>
         Çekimlerine ağustos sonunda başlanacak olan filmde rol alması kesinleşen oyuncular arasında Toprak Sergen, Rutkay Aziz ve Okan Yalabık var. Uçakan, Selman karakterini oynayacak Toprak Sergen için “Bu rolün hakkını verebilecek bir isim, çünkü bu rol gerçekten güçlü oyunculuk istiyor. Bir yandan da böyle bir rolü üstlenmek cesaret işidir. Kimileri beğendi ama üstlenemedi. Toprak Sergen’e güveniyorum” diye konuşuyor. “Anka Kuşu” gelecek sezon salonlarda uçmayı planlıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1102 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13084), [web.archive.org (arşiv bağlantısı)](http://web.archive.org/web/20050321230653/http://www.aksiyon.com.tr:80/yazdir.php?id=13084)
