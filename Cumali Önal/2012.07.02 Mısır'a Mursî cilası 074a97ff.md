# Mısır’a Mursî cilası

*Cumali Önal 2012.07.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Müslüman Kardeşler’den Muhammed Mursi, gergin ve tartışmalı seçimi burun farkıyla kazandı. Ordu tarafından yetkileri kısıtlanan Mursi’nin önünde sorunlar yığını duruyor.
  </font>
 </div>
 <div id="newsText">
  <font class="detail-text">
   <p>
    Tahrir Meydanı’nda kavurucu bir gün… Günlerdir meydanı mesken tutan on binler, ordunun tayin edeceği ismin açıklanmasını bekliyor. Sinirler gergin, kollar bitkin, dudaklar kurumuş, sesler kısılmış… Kulaklar Yüksek Seçim Kurulu (YSK) Başkanı Faruk Sultan’da.
   </p>
   <p>
    Ve o an geliyor… Başkan Sultan, Muhammed Mursi İsa el Ayyat ismini açıklıyor. Kurulduğu 1928 yılından itibaren önce İngilizlerle, sonra diktatörlerle mücadele eden Müslüman Kardeşler hareketinin adayı Mursi, artık Mısır’ın kaptan köşkünde.
   </p>
   <p>
    Dünya tarihinde belki de bir rekor kırarak 16 ayda demir parmaklıkların arkasından tahta çıkan Mursi, geçen yılbaşında Mübarek karşıtı gösteriler başladığında 30’dan fazla arkadaşıyla tutuklanarak hapse atıldı.
   </p>
   <p>
    Rejim taraftarlarının halkı korku salmak suretiyle sindirmek için gangster, hırsız ve suçluların bulunduğu hapishanelere baskınlar düzenleyerek onları serbest bıraktığı bir sırada Mursi ve arkadaşlarının bulunduğu hapishanenin de kapıları kırıldı.
   </p>
   <p>
    Fakat Mursi ve arkadaşları, medya kuruluşlarını çağırarak, savcılar gelinceye kadar hapishaneyi terk etmeyeceklerini açıkladı. Fakat saatlerce beklemelerine rağmen kimse gelmeyince Mursi ve arkadaşları da artık yerinde yeller esen hapishaneye dönmedi.
   </p>
   <p>
    Müslüman Kardeşler’in itici güç olduğu Mübarek sonrası demokrasi mücadelesinde Mursi sürekli ön saflarda yer aldı. Önce hareketin kurduğu Hürriyet ve Adalet Partisi’nin başkanı olarak parlamento seçimine girdi. Partisi yüzde 47 oy aldı.
   </p>
   <p>
    Fakat cumhurbaşkanlığı seçimleri öncesi harekete yönelik eleştiriler de yükselmeye başlamıştı. Bir yandan parlamentonun çizdiği görüntü, diğer yandan hareketin diğer liberal gruplara sırt çevirmesi Müslüman Kardeşler’i bir ölçüde yalnızlığa itti.
   </p>
   <p>
    Geçen yıl hareketten ayrılan Abdul Munim Ebul Futuh’un cumhurbaşkanlığı için adaylığını açıklaması Müslüman Kardeşler’de alarm zillerinin çalmasına sebep oldu. Bunun üzerine hareket daha önce verilen sözün aksine Hayrat Şatır’ı cumhurbaşkanlığına aday gösterdi. Hatta Şatır’ın diskalifiye ihtimalini de göz önünde bulundurarak, Muhammed Mursi’yi ihtiyaten aday listesine yazdırdı.
   </p>
   <p>
    Beklenen oldu ve Şatır YSK tarafından seçim yarışından çıkarıldı. Müslüman Kardeşler’in adayı olarak yarışta kalan Mursi’ye Mısır basını sert eleştiriler yöneltti. Bir yandan ‘sokaktaki herhangi birinden farksız, karizmatik değil’ şeklinde eleştirilen Mursi, diğer yandan yedek olarak seçimlere yazıldığı için ‘stepne’ diye yaftalandı.
   </p>
   <p>
    Cumhurbaşkanlığı seçiminin birinci turu gerçekten tüm dengeleri altüst etti. Herkes Abdul Munim Ebul Futuh-Amr Musa çekişmesi beklerken, Mursi büyük bir sürprize imza atarak Mübarek rejiminin son başbakanı Ahmet Şefik ile ikinci tura kaldı.
   </p>
   <p>
    En kötü senaryo olarak adlandırılan iki ismin kalması beklendiği gibi tansiyonu fazlasıyla yükseltti. Şefik, Müslüman Kardeşler’in ülkeyi çağlar öncesine götüreceğini ve İran’a benzeteceğini öne sürerken, Mursi, Şefik’in kazanmasıyla Mübarek rejiminin fiilen geri döneceğini iddia etti. Seçim sonuçlarının resmî olarak bir hafta sonra açıklanması, yaşanan sürecin zorluğunu ortaya koydu. Ancak korkulan olmadı, ordu seçimleri kazanan Mursi’yi tescilledi.
   </p>
   <p>
    Mütevazı bir ailenin en büyük çocuğu olarak dünyaya gelen Mursi, ABD’de mühendislik doktorası yaptı ve bir süre Kaliforniya eyaletinde öğretim görevlisi olarak çalıştı. 5 çocuğundan ikisi ABD’de doğdu ve ABD pasaportuna sahip. Yöneltilen bazı suçlamalar Mısır’ın çiçeği burnunda liderini çok zor bir görevin beklediğinin de habercisi… İddialara göre kendisi Sünni mezhebinin en koyu savunucularından olan Müslüman Kardeşler hareketinin üyesi iken oğullarından biri Şii mezhebini tercih etti. Ayrıca Mursi’nin bu mezhebe ilgi duyduğu, hatta İran’la ilişkilerin geliştirilmesi için çaba göstereceği iddia ediliyor. Müslüman Kardeşler hareketi ise bu tür iddiaları tümden reddediyor ve ‘İran’ın kasıtlı faaliyetlerinden biri’ olarak değerlendiriyor.
   </p>
   <p>
    Cumhurbaşkanlığı seçiminin resmî sonuçlarının açıklandığı gün İran haber ajanslarından Fars, Mursi ile yaptığını öne sürdüğü bir röportaj yayımladı. Röportajda Mursi, İran ile kesik olan diplomatik ilişkilerin derhal başlatılması gerektiğini öne sürüyordu. Ancak röportajın yayımlanmasından hemen sonra hareketin önde gelen isimleri Mursi’nin İran’dan herhangi bir basın kurumuna röportaj vermediğini açıkladı.
   </p>
   <p>
    1970’li yıllardan itibaren fiilî olarak hareketin içinde yer almaya başlayan Mursi, 2000-2005 arasında Mısır Parlamentosu’nda görev yaptı. Ancak, 24 Haziran’da cumhurbaşkanlığının resmen ilan edilmesinden hemen sonra Müslüman Kardeşler’in İrşad Heyeti’nden istifa ettiğini duyurdu.
   </p>
   <p>
    <strong>
     Mursi’ye sert eleştiriler
    </strong>
   </p>
   <p>
    Seçim döneminde çoğu liberal görüşlü ve devletin kontrolünde olan Mısır medyası hareket ve Mursi’ye çok sert eleştiriler yönelterek farklı iddiaları gündeme getirdi.
   </p>
   <p>
    İddiaların başında ülkeyi Mursi’nin değil Müslüman Kardeşler’in yöneteceği geliyor. Hareket içindeki katı amir-memur ilişkisinin Mursi’nin durumunu etkilemeyeceğini öne süren muhalifler, Mursi’nin ülkeyi yönetirken Mürşit Muhammed Bedii ve hareketin teorisyenlerinden talimatlar alacağını ileri sürüyor.
   </p>
   <p>
    İkinci iddia hareketin eski rejimle hesaplaşacağı yönünde. 84 yıllık tarihinde pek çok kez rejim tarafından ezilen, üyeleri işkence gören Müslüman Kardeşler, Mübarek rejimi tarafından da sürekli kontrol altında tutuldu.
   </p>
   <p>
    Üçüncü iddia, mensupları arasında önemli iş adamları bulunan hareketin, ülke ekonomisini kontrol altına alacağı yönünde. Çoğu Mübarek’in oğulları Ala ve Cemal ile yakın ilişkiler kurarak büyüyen iş adamları, Müslüman Kardeşler iktidarında mal varlıklarının ellerinden alınacağı endişesi taşıyor.
   </p>
   <p>
    Dördüncü iddia basına yönelik baskıların geleceği, hükümetin finanse ettiği gazetelerin ise hareketin basın yayın organları şeklinde kullanılacağı. Mısır’da devrimden sonra her ne kadar pek çok yeni gazete, televizyon ve dergi kurulduysa da hâlâ basının ağırlıklı kısmı devletin kontrolünde. Bu basın kurumları arasında Ortadoğu Haber Ajansı (MENA), Mısır ve Nil adı altında faaliyet gösteren televizyon kanalları ile Ahram, Ahbar, Cumhuriyet ve Roz el Yusuf gazeteleri ön sıralarda yer alıyor.
   </p>
   <p>
    Beşincisi, Hıristiyanların şartlarının daha da zorlaşacağı. Mübarek döneminde kiliselerini onarmak için dahi zorlu bir onay sürecinden geçmek zorunda kalan Hıristiyanlar, tüm bunlara rağmen Müslüman Kardeşler’e karşı eski rejime açık destek verdi. Mursi ise ısrarla tüm dinlere eşit muamelede bulunacaklarını, hatta 5 yardımcısından birini Hıristiyanlar arasından seçeceğini belirtiyor.
   </p>
   <p>
    Bunların dışında, turistik sahillerin kapatılacağı, alkolün bu bölgelerde de yasaklanacağı, kadınların zorla tesettüre sokulacağı, çalışma alanlarında kadın ve erkeklerin ayrılacağı, bankaların yasaklanacağı gibi iddialar ortaya atılıyor.
   </p>
   <p>
    <strong>
     Altın kapta sunulan kor
    </strong>
   </p>
   <p>
    Mısır, Mursi döneminde uluslararası ilişkilerden iç siyasete, ekonomiden sosyal konulara büyük zorluklarla mücadele etmek zorunda kalacak.
   </p>
   <p>
    <span>
     <strong>
      İç siyaset:
     </strong>
    </span>
    Siyasi geleneğin tam olarak yerleşmediği ülkede şimdilik güç mücadelesi Müslüman Kardeşler’le ordu arasında geçiyor. Parlamentoyu fesheden ve anayasa çalışmalarını askıya alan ordu, seçim sonuçlarının resmen açıklanmasından önce yayımladığı bir Anayasa Deklarasyonu ile cumhurbaşkanı yetkilerinin önemli kısmını üzerine aldı.
   </p>
   <p>
    Bu durum adayları seçimi kazanmasına rağmen Müslüman Kardeşler mensuplarının Tahrir Meydanı’nda oturma eylemine devam etmesine sebebiyet veriyor. Hareket mensupları, ordunun üzerine aldığı bütçeyi belirleme, yeni anayasa hazırlık çalışmaları üzerinde söz sahibi olma, askerî konulara karışma gibi yetkilerini bir an önce yeniden cumhurbaşkanına devretmesini istiyor.
   </p>
   <p>
    ABD’den alınan yardımlar, ekonomik faaliyetler, tayinler gibi konular da ordunun dokunulmazları arasında yer alıyor.
   </p>
   <p>
    <span>
     <strong>
      Ekonomi:
     </strong>
    </span>
    Kişi başına millî geliri 3 bin doların altında kalan Mısır’da ihracat durma noktasına gelirken turizm gelirleri önemli ölçüde düştü. İstikrarsızlıktan dolayı ülkeye yabancı yatırım gelmiyor. Maaşlar, 100 dolar civarında seyrediyor. Halkın önemli bölümü devlet sübvansiyonları ile geçimini sağlıyor. Devlet benzin, gaz, elektrik, su ve temel gıda maddelerine yıllık 20 milyar dolardan fazla destekte bulunuyor ki bu miktar bütçenin üçte birinden fazla.
   </p>
   <p>
    <span>
     <strong>
      Dış siyaset:
     </strong>
    </span>
    Cemal Abdulnasır’ın Arap milliyetçiliği ile bölgede estirdiği liderlik havası Mübarek döneminde dibe vurdu. Arap dünyası dışından Türkiye, İran ve İsrail gibi güçler ortaya çıkarken, Arap dünyasında da Suudi Arabistan ve Katar’ın başını çektiği farklı güç odakları oluşmaya başladı.
   </p>
   <p>
    Mursi’yi dış politikada zorlayacak konuların başında şüphesiz İsrail ve Filistin konusu geliyor. İsrail’in varlığını tanımayan Müslüman Kardeşler mensubu Mursi’nin ABD’den askerî yardım almayı sürdürmesi büyük bir çelişki oluşturacak.
   </p>
   <p>
    Görev yaptığı dönemde ciddi bir sorunla karşılaşmamaya özen göstermesi beklenen Mursi’nin Müslüman Kardeşler’in uzantısı kabul edilen Hamas’ın kontrolündeki Gazze’ye yönelik nasıl bir politika izleyeceği merak konusu.
   </p>
   <p>
    Mursi’nin Hamas’a verdiği destekle Arap dünyasındaki sorunların savunuculuğunu üstlenmeye çalışan İran politikasının nasıl olacağı bir başka merak konusu. İran ile diplomatik ilişkileri yeniden tesis edip etmeyeceği de sık sık basının gündemine gelecek meseleler arasında.
   </p>
   <p>
    Nil sularıyla ilgili Mübarek rejiminin izlediği ‘yaptırmayız, izin vermeyiz’ politikası Mursi tarafından sürdürülecek mi, yoksa soruna köklü çözüm mü bulunacak? Mısırlı uzmanlara göre Nil suları, en az Filistin kadar hayati önemde. Etiyopya’nın başını çektiği 7 Afrika ülkesi, Nil sularının adil paylaşılmadığını öne sürerek yeni bir anlaşma yapılmasını istiyor, ancak Mısır buna karşı çıkıyor.
   </p>
   <p>
    Mursi’nin Müslüman Kardeşler’in Arap dünyasındaki en büyük rakibi Suudi Arabistan ile nasıl bir ilişki tesis edeceği de henüz bilinmiyor. Daha önce Mısır’a milyarlarca dolar yardım sözünde bulunan Suudi Arabistan’ın, Mursi iktidarında bu sözünü yerine getirip getirmeyeceği meçhul. 1 milyondan fazla Mısırlının yaşadığı Suudi Arabistan, Suriye’den Lübnan’a, Irak’tan Sudan ve Fas’a pek çok Arap ülkesi ile kurduğu yakın ilişkilerle bu ülkelerin dış politikası üzerinde önemli bir etki meydana getirebiliyor.
   </p>
   <p>
    Bütün bunların yanı sıra Müslüman Kardeşler’in, yakın ilişki içinde olduğu Türkiye ve AK Parti hükümeti ile nasıl bir diplomasi içine gireceği de yakından takip edilecek. Türkiye, Arap dünyasındaki liderlik boşluğundan faydalanarak başta Filistin, Arap dünyasını ilgilendiren pek çok sorun ile doğrudan ilgilenmişti. Ancak demokratik bir Mısır’ın söz konusu olduğu yerde Türkiye’nin bu rolünü sürdürüp sürdüremeyeceği net değil.
   </p>
   <p>
    İddia edildiği gibi görüş olarak birbirine yakın AK Parti hükümeti ve Mursi çok daha derin ilişkiler tesis ederek bölge sorunlarını çözmek için işbirliği mi yapacak, yoksa bölgede bir liderlik yarışına mı girecek, bunu zamanla göreceğiz. Mısır’ın bölgesel güç mücadelelerinde İran’la mı Türkiye ile mi yakın duracağı merak konusu.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32972), [web.archive.org (arşiv bağlantısı)](http://web.archive.org/web/20120709194830/http://www.aksiyon.com.tr:80/aksiyon/newsDetail_getNewsById.action?newsId=32972)
