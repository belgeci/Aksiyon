# İlk değil son değiliz

*Cumali Önal 2003.03.03*

<font class="agenda2NewsSpot">
 Türkiye, Irak harekatında ABD'ye vereceği destek konusunda sıkı bir pazarlık yaptı. Zihinlerde ise Körfez Savaşı'nda verilen ancak yerine getirilmeyen vaatlerin kötü hatırası var. ABD, Afganistan savaşı öncesinde Pakistan'a da bir dizi vaatte bulunmuş ve sonra bunları unutuvermişti. Ankara ve Washington arasında yaklaşık üç ay süren ve zaman zaman sertleşen sıkı müzakerelerden sonra Türkiye, ABD ile bir anlaşma zeminini yakaladı.
</font>
<font class="newsDetail">
 Her ne kadar istediklerini tam olarak alamamış olsa da Türkiye'nin istekleri konusunda belli kazanımlar elde ettiği aşikâr. Ancak, zihinlere takılı kalan istifhamlar da yok değil: Ya Amerika sözünde durmaz ise? Ne de olsa müttefikimiz 1991'deki Körfez Savaşı sırasında Türkiye'ye verdiği sözleri daha sonra unutuvermişti. ABD'nin Ankara eski büyükelçilerinden Morton Abramowitz, ülkesinin verdiği bazı sözleri yerine getirmediğini söylemişti, geçtiğimiz ay Türkiye'deki bir televizyon kanalına yaptığı açıklamada...
 <br/>
 <br/>
 Türkiye ve ABD arasındaki müzakerelere benzer bir ortam, Afganistan operasyonu öncesi ABD ile Pakistan arasında da yaşanmıştı. 11 Eylül terör saldırılarından hemen sonra Başkan Bush, teröre karşı savaşlarında kendilerine destek olmayanların terörist ülkeler kampında yer alacağını belirterek tüm dünyaya büyük bir korku salmıştı. Bu korkuyu en fazla hisseden ülkelerin başında şüphesiz Pakistan geliyordu.
 <br/>
 <br/>
 İslamabad'ın hesabı ise, vereceği destek karşılığında ABD'den bazı taviz ve imtiyazlar koparmaktı. Keşmir konusunda Hindistan'a karşı daha güçlü bir konuma gelmek için ABD'nin yardımı, kendileri açısından hayati idi. Zor durumdaki ekonomisini düzeltmek için de ABD'den gelecek mali yardımlara; özellikle de tekstil kotalarının kaldırılmasına göz dikti Pakistan...
 <br/>
 <br/>
 Amerika vaatlerini yerine getirmedi
 <br/>
 <br/>
 Ülkesinin içinde bulunduğu kritik duruma 19 Eylül 2001'deki konuşması ile işaret eden Cumhurbaşkanı Pervez Müşerref, Pakistan'ın dört hayati isteğini; ülkenin güvenliği, ekonomik canlanma, nükleer ve füze varlığının güvenliği ile Keşmir sorunu olduğunu sıralamıştı. Müzakereler sonrası Washington, asker konuşlandırma, Afganistan'a operasyon sırasında üs ve hava sahasını kullanma karşılığında Pakistan'a bazı vaadlerde bulundu.
 <br/>
 <br/>
 ABD'nin Afganistan'da başlattığı 'Sonsuz Özgürlük Operasyonu' öncesi Pakistan'a verdiği en önemli vaat, bu ülkenin üç milyar dolarlık borcunun silinmesiydi. Savaşın üzerinden uzun bir zaman geçmesine rağmen bu konuda hâlâ somut bir adım atılmış değil. Pakistan ekonomisini rahatlatacak önemli vaatlerinden bir diğeri, dünya pazarında önemli bir yere sahip tekstil ürünlerine kota uygulanmayacağı sözüydü. Savaş sonrası ABD'nin bu vaadi de yerine gelmedi. Bu konuda bir gelişme kaydetmek için geçtiğimiz günlerde Washington'a giden Dışişleri Bakanı Mahmut Kasuri ve Maliye Bakanı Şevkat Aziz eli boş döndü. Bu durum Pakistanlı ihracatcılar tarafından protesto edilirken, hükümet, kendisine verilen vaatleri ABD'den alamamakla suçlandı.
 <br/>
 <br/>
 Yurtdışına kaçan sermaye 50 milyar dolar
 <br/>
 <br/>
 Savaş sonrası, IMF'nin Pakistan'ın borçlarını yeni bir takvime bağlaması, atılan tek somut adım oldu. Pakistan'ın IMF'ye olan 38 milyar dolarlık borcu için 30 yıllık bir ödeme takvimi çıkarıldı. Ancak, savaş öncesi dönemde başlayan ve IMF'nin istekleri doğrultusunda yapılan, 'Ekonominin kayıt altına alınması, vergilerin artırılması' gibi uygulamalar büyük sermaye gruplarının önemli oranda ülkeyi terk etmesiyle sonuçlandı. Ülkeden kaçan sermayenin 50 milyar dolar civarında olduğu ileri sürülüyor.
 <br/>
 <br/>
 Fakat, IMF'nin yeni ödeme takviminin ardından gelen istekleri Zaferullah Cemali hükümetini de zor durumda bırakıyor. Benzine zam yapılmayacağı sözüne rağmen, IMF'nin istekleri doğrultusunda fiyatların artırılması tepki çekiyor. Vergilerin artırılması ve memur alımlarının durdurulması da hükümeti yıpratan konular arasında.
 <br/>
 <br/>
 Keşmir'de yalnız bırakılan Pakistan
 <br/>
 <br/>
 ABD, müzakereler sırasında 'Yanında yer almayan bir Pakistan'ın, Keşmir konusunda istemediği bir çözümle karşılaşacağı'nı ima etti. 'Washington'ın Keşmir'de olumlu rol oynayacağı' şeklinde oluşturulan bir atmosfer, Pakistan'ın her yönüyle ABD'ye destek vermesini sağladı. Ancak, Amerika'nın daha yapıcı rol oynayacağı yönündeki beklenti 'fos' çıktı. ABD, tam tersi bir adım atarak hem Hindistan'la stratejik ilişkilerini daha da derinleştirdi, hem de Pakistan'ı terörist örgütlere destek verdiği iddiasıyla sert bir dille eleştirmeye başladı. Pakistan'da soğuk duş etkisi yapan 'vurucu darbe' ise 23 Ocakta 2003 tarihinde geldi. ABD'nin İslamabad Büyükelçisi Nancy Powel'a göre, Pakistan, Keşmirli teröristleri desteklemeyi sürdürüyordu.
 <br/>
 <br/>
 ABD ile yürütülen müzakerelerde Pakistan'a verilen sözlerden bir diğeri de 'Afganistan'da İslambad'ı rahatsız edecek bir oluşuma izin verilmeyeceği' idi. Bugün ortaya çıkan tablo hiç de Pakistan'ın istediği gibi değil. Kabil'deki hükümette yer alan önemli bakanların bir çoğu Hindistan'la çok iyi ilişkiler içerisinde. Afganistan Savunma Bakanı General Fehim ve Dışişleri Bakanı Abdullah Abdullah, Hindistan'a olan bireysel sempatilerini her fırsatta dile getiriyor. Başbakan Karzai'nin 'Hindistan benim ikinci vatanım' sözleri ise Pakistan'da hâlâ hafızalarda.
 <br/>
 <br/>
 Hindistan istihbarat elemanlarının Afganistan'da yoğun faaliyet içerisinde olduğu duyumları da, Pakistan'da ciddi endişe konusu. 3 bin km'den fazla olan Hindistan sınırının yanı sıra 2 bin 400 km'lik Afganistan sınırı da Pakistan için hayati bir güvenlik sorunu olarak ortaya çıkmış durumda.
 <br/>
 <br/>
 Bu arada, Taliban'la aynı etnik kökeni taşıyan Peştun kökenli Pakistanlılar, ABD'ye verdiği destekten ötürü devletleri ile köprüleri atmış görünüyor. Öteden beri var olan bağımsız Büyük Peştunistan fikri, Pakistan Peştunları arasında daha yüksek bir sesle dile getiriliyor şimdilerde...
 <br/>
 <br/>
 F-16 yerine buğday verelim
 <br/>
 <br/>
 Pakistan'ın, 1980'li yıllarda parasının bir kısmını peşin olarak ödediği 28 adet F16 uçağı uzun zamandır teslim edilmediği gibi ödenen paralar da geri verilmiyor. Savaş sırasında, ABD tarafından yapılan bir açıklamada, 'F16'ların Pakistan'a verilmesi üzerinde düşünülecek.' denilmişti. Savaş sonrası ise 'F16'lar yerine buğday verebiliriz' ifadesi kullanılıyor artık.
 <br/>
 <br/>
 Pakistan, ABD ile daha sıkı bir savunma işbirliği gerçekleştireceğini umuyordu. Savaş sonrası, bazı silahların alımını içeren bir liste ulaştırıldı Beyaz Saray'a. Cevap 'Red' oldu. Buna karşılık, İsrail'in Hindistan'a Phalcon radar sistemlerini satmasına göz yumuldu.
 <br/>
 <br/>
 Uluslararası ilişkiler uzmanı Prof. Ziyaullah Han, son yaşananların Pakistan'ın ABD tarafından uğratılan ilk hayal kırıklığı olmadığını söylüyor. "Amerika ne zaman Pakistan'ın yardımına ihtiyaç duyduysa, istediklerini almış, fakat kendisinden beklenenlenleri yerine getirmemiştir" diyen Ziyaullah Han, 1950'li yıllarda yaşanan bir olayı örnek gösteriyor:
 <br/>
 <br/>
 "Rusya, Pakistan Başbakanı Liyakat Ali Han'ı Moskova'ya davet etti. Başbakan bu daveti reddetti ve Pakistan'ın ABD'nin yanında olduğunu gösterircesine Washington'a gitti. Ardından Peşaver yakınında Budaberg'de ABD'ye dev bir üs verildi. Rusya'ya karşı istihbarat faaliyetleri için bu üs kullanıldı. Pakistan, ABD'nin safına geçerek Rusya'yı karşısına aldı. 1965'te Hindistan ile savaşta Pakistan, Amerikan 7. Filosu'nun yardıma geleceğinden emindi. Bekleyişimizin boşuna olduğunu anladık. Amerikalılar gelmedi. Ayrıca, Pakistan ve ABD'nin üyesi olduğu SEATO kurallarınca, ABD'nin bize yardımcı olması gerekiyordu. ABD'ye istediği herşeyi verdik. Lakin onlar hiç bir zaman vaatlerini yerine getirmedi."
 <br/>
 <br/>
 Yaşanan derin hayal kırıklığı
 <br/>
 <br/>
 Pakistan'ın Stratejik Araştırmalar Enstitüsü Başkanı Prof. Şirin Mezari de Pakistan'ın Afganistan savaşı sırasında ABD'nin yanında yer alarak hiçbir somut kazanım elde edemediğini vurguluyor. Aksine, ABD'nin ülkesine zarar verdiğini savunan Mezari, "Pakistan'da FBI, ABD'de olamadığı kadar rahat çalışıyor. Ne isterse onu yapıyor, kimi isterse onu gözaltına alıyor ve sorguluyor" şeklinde konuşuyor. Pakistan'da 4 üssü kullanan ve 800 kişilik bir askeri güç bulunduran ABD'nin şu ana kadar Pakistan topraklarında 443 kişiyi El Kaide ve Taliban bağlantılarından dolayı tutukladığı ve sorguladığı belirtiliyor.
 <br/>
 <br/>
 Pakistanlı bir gazetecinin şu sözleri yaşanan hayal kırıklığını özetliyor aslında: "Bu, ABD'nin Pakistan'ı ilk kullanışı değil. Rus işgali sırasında bizimle çok iyi ilişkileri vardı. Ne zaman Ruslar Afganistan'ı terk etti, ABD de Pakistan'ın nükleer projesini hatırlayıverdi." Bugün, ABD'ye giriş yapacak tüm Pakistanlıların parmak izleri alınıyor, sekiz açıdan fotoğrafları çekiliyor. Pakistan hükümeti ABD'ye destek vermişti, lakin halkı ABD tarafından potansiyel tehlike olarak görülüyordu.
 <br/>
 <br/>
 Pakistan, muhtemel El Kaide ve Taliban militanlarının sızmalarını engellemek için yaklaşık 70 bin kişilik bir gücü Afganistan sınırında bulunduruyor.  Bugün gelinen noktada Pakistan huzursuz, halk rahatsız. Muhalefet, ABD'ye verilen üslerin bir an önce geri alınmasını istiyor. Yapılan kamuoyu yoklamaları, halkın yüzde 97'sinin ABD'nin üsleri boşaltarak ülkeyi terk etmesini istediğini gösteriyor. Cumhurbaşkanı Pervez Müşerref'in de endişeleri olduğu anlaşılıyor. Müşerref, ocak ayında Lahor'da işadamları ve sanayicilerin katıldığı bir toplantıda, Irak konusu çözüldükten sonra ülkesinin Batılı güçler tarafından saldırıya uğrayacağını söylemesi dikkat çekti. Bu ihtimalin gerçekleşip gerçekleşmeyeceğini zaman gösterecek.
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-10885-32-ilk-degil-son-degiliz.html), [web.archive.org (arşiv bağlantısı)](http://web.archive.org/web/20100904044033/http://www.aksiyon.com.tr:80/aksiyon/haber-10885-32-ilk-degil-son-degiliz.html)
