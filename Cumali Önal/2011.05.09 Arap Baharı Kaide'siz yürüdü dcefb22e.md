# Arap Baharı, Kaide’siz yürüdü

*Cumali Önal 2011.05.09*

<font class="agenda2NewsSpot">
 Ortadoğu’da yönetimleri sallayan eylemlerde Bin Ladin ve El Kaide’nin adı bile geçmedi. Oysa Bin ladin, o diktatörleri yıkmak için yola çıkmıştı.
</font>
<font class="newsDetail">
 <p>
  <p class="MsoNormal">
   Emperyalizm ve işgallerle mücadele gerekçesiyle kurulan El Kaide hiçbir zaman Ortadoğu’nun kalbinde ve aklında yer edinemedi. Üsame bin Ladin’in posterleri de yaygın biçimde duvarları süslemedi. Arap dünyasında en çok takip edilen Onislam adlı internet haber sitesi editörlerinden Dr. Magdy Said’e göre, Arap Baharı’nda El Kaide’nin metotlarına tevessül edilmemesinde, Müslüman Kardeşler gibi hareketler, Ezher gibi kurumlar kadar, toplumların dindar ama radikalizmden uzak yapısının da etkisi var.
  </p>
  <p class="MsoNormal">
   Bölgede demokrasi arayışlarının hüküm sürdüğü döneme denk gelen Bin Ladin’in öldürülmesini protesto için de insanlar sokaklara dökülmedi, camilerde hutbeler okunmadı. En küçük bahanede dahi Tahrir Meydanı’nı dolduran insanlar, önlerinde hiçbir engel olmadığı hâlde, hemşehrileri Eymen el Zevahiri’nin El Kaide’si için kılını kıpırdatmadı. Üsame bölgede örnek alınan,
   <span>
   </span>
   gözünün içine bakılan bir lider değildi, fakat nefret edilen bir kişilik de olmadı. Teröre başvurmuş, İslam’ın imajını zedelemişti; ancak “İslam dünyasının geri kalmasına, diktatörlere, kutsal toprakların işgaline ve bunların sebebi olarak gösterilen Batı’ya karşı savaşıyordu.” algısı etkiliydi. Ortadoğu demokratikleştikçe El Kaide ve benzeri örgütlerin tutunması ve taraftar bulması zorlaşacak. El Kaide’nin, Tunus ve Mısır’daki halk hareketleriyle tarihe karıştığı rahatlıkla söylenebilir. Örgütün muhtemel tutunma alanları ise Irak, Pakistan, Afganistan, Yemen ve Cezayir gibi ülkeler. Pakistan ve Afganistan’da El Kaide’nin temelini mücahitler oluştururken, eğitim sistemi de zemin hazırlıyor. Yemen’deki istikrarsız yapı ile ülkenin kabileler arasındaki bölünmüşlüğü El Kaide’nin etkin olmasının başta gelen sebeplerinden biri. Irak’ta Sünni-Şii çatışmalarından güç toplayan El Kaide’nin ana unsurları arasında Saddam’ın Cumhuriyet Muhafızları’nın yer alması dikkat çekiyor. Cezayir’de de GIA (Silahlı İslam Grubu) gibi dış bağlantılı bazı örgütlerin çekirdeğini oluşturduğu El Kaide ses getiren eylemler gerçekleştiriyor. Dinî hareketler uzmanı olan Ahram Politik ve Stratejik Araştırmalar Merkezi’nden Dia Raşvan, devrimle meşgul sokaklarının, Bin Ladin’in öldürülmesiyle provoke olmadığının altını çiziyor. Raşvan, Arap sokaklarının gözünün demokrasiden başka bir şey görmediğini vurguluyor.
  </p>
  <p class="MsoNormal">
   Ortadoğu’da bahar havası esse de sürecin başarısızlıkla sonuçlanması El Kaide için bulunmaz bir fırsat oluşturabilir. Tıpkı Irak ve Yemen’deki gibi mezhep ve kabile bazındaki çatışmalara sürüklenecek ya da ekonomik sıkıntıyla boğuşacak ülkeler, El Kaide’nin hedefinde olacak. Bunun az da olsa küçük bazı örneklerini Mısır’da görmek mümkün. Müslüman Kardeşler hareketi ‘Bin Ladin İslam’ı temsil etmiyordu’ sözüyle El Kaide ve öğretilerine karşı çıktığını açıkça ortaya koyarken, son yıllarda sayıları gittikçe artmaya başlayan Selefi gruplar ise bir yandan kiliselere saldırırken, diğer yandan da Sufi tarikatları hedef alıyor. Uzmanlar, Selefi grupların El Kaide’nin ülkeye yerleşmesinin yolunu açmasından endişe ediyor.
  </p>
  <p class="MsoNormal">
   Şüphesiz bölgedeki istikrarsızlığın en temel sebeplerinden Filistin konusunda atılan olumlu adımlar da El Kaide için diğer yıkıcı bir gelişme. Düşman kardeşler El Fetih ve Hamas arasında geçen hafta imzalanan anlaşma başarılı olur ve Filistin birlik hükümeti sürdürülebilirse örgütün en önemli hayatiyet sebebi ortadan kalkmış olacak.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29356-26-arap-bahari-kaidesiz-yurudu.html), [web.archive.org (arşiv bağlantısı)](http://web.archive.org/web/20110811104915/http://www.aksiyon.com.tr:80/aksiyon/haber-29356-26-arap-bahari-kaidesiz-yurudu.html)
