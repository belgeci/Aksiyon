# Aydınlığa çıkış arayan şehir: Mogadişu

*Cumali Önal 2007.02.05*

<div class="pNewsDetailMainContent" itemprop="articleBody">
 Doğu Afrika'nın çilekeş ülkesi Somali'nin başkenti Mogadişu, bölgede yaşanan travmanın derin izlerini taşıyor. 'Makûs' talihine rağmen önemli fırsatlar da sunuyor.Gündelik hayatın 12 saatten ibaret olduğu Somali'de başkent Mogadişu, geceleri tam bir korku şehri. Gün batımından kısa bir süre önce son çekimlerimizi de yaparak otele dönmek üzereyken hükümete bağlı silahlı güçler tarafından tutuklanarak yaklaşık iki saat alıkonuluyoruz. Tahkikatlarımız tamamlandıktan sonra ağır silahlar eskortunda otelimize götürülüyoruz. Somali'de kaldığımız onca gün içinde ilk kez ancak bu şekilde 'gece hayatına' tanıklık edebiliyoruz.
 <br/>
 <br/>
 Gündüz bile insanda garip bir ürperti uyandıran mekânlar, geceleri daha da esrarengizleşiyor. Dağ yolunu andıran sokak ve caddelerin gece lambaları yanmıyor. Savaş ağalarının hesaplaşırken yakıp yıktığı binalarda inatla yaşamaya çalışan insanların kimi mum ışığında, kimi yaktığı ateşin önünde oturuyor. Önümüz ve arkamızda silahlı güçler olmasına rağmen, arabanın içinde bile garip bir huzursuzluk kaplıyor içimizi.
 <br/>
 <br/>
 Kaldığımız otelin çatısına çıkarak ay ışığıyla aydınlanan şehre bakıyoruz. Çöl ortasındaki vahalar gibi tek tük yanan lambalar, gölge gibi görünen yıkık binalar, sıcak esen rüzgârın sağa sola savurduğu ağaçlarla Mogadişu tam bir hayalet kent. Üç milyon insan adeta bir anda sessizliğe bürünmüş. Tek hayat belirtisi, rüzgârın çıkardığı uğultu.
 <br/>
 <br/>
 HALK, İKİ ARADA SIKIŞTI
 <br/>
 <br/>
 Yorgun bir günü noktalarken, uzaklardan gelen etkileyici bir ezan sesiyle aniden uyanıyoruz. Türkiye'deki tarzda okunuyor ezanlar. Ezanların esen yelle birlikte çıkardığı senfoni, korku şehrinde insana güven veriyor.
 <br/>
 <br/>
 Sabahın erken saatlerinde sokaklardayız. Her köşe ve adım bizim için haber ve fotoğraf. Fakat çalışabilmek için rehberimizin 'bu bölge güvenli' onayını almamız gerekiyor. Pek çok yerden geçerken, arabamızın buzlu camlarını bile kapatmamız gerekiyor.
 <br/>
 <br/>
 Kimi zaman ürkek, kimi zaman korku uyandıran bakışlar... 50 yıllık plakasız arabalardan son model Dubai plakalı jiplere, özel standlarda satılan "khat" adlı uyuşturucudan sakalını ya da saçını kırmızı kınaya boyayan erkeklere kadar farklı kuralları olan bir dünyada buluyoruz kendimizi. Öyle bir dünya ki kural koyucular, güçlüler. Hak, hukuk, adalet sadece ve sadece silahların namlusunda.
 <br/>
 <br/>
 Yılbaşından hemen önce, ülkede yaklaşık 6 ay kontrolü sağlayan İslamî Mahkemeler Birliği'ni (İMB) çok kısa sürede devirerek duruma el koyan Etiyopya askerleri ve Devlet Başkanı Abdullahi Yusuf'un geçici hükümeti, çok az sokağı kontrol edebiliyor. Halk Etiyopya ve Etiyopya tarafından kurulan hükümet ile bunlarla işbirliği yapanları cezalandıracağını duyuran İMB arasında sıkışmış. Fakat İslamî Mahkemeler Birliği halen sürdürülen pazarlıkların sona ermesini ve gelişmelerin seyrini bekliyor. Tabir caizse ortada bir savaş ya da çatışma yok; ama kokusunu herkes hissediyor.
 <br/>
 <br/>
 16 yıldır süren anlamsız iç savaşın sebeplerini anlamak çok zor gelmiyor bize. Ülkenin en büyük kabilesi Haviye'nin en güçlü ve savaşçı kolu Habargidir'in reisi Kral (Bu kabile reislerini Kral olarak adlandırıyor) Abdullah'a göre işin temelinde öncelikle cehalet var. Cehalet, çıkar ve güç mücadelesini körüklüyor. Çıkar ve güç mücadelesini de daha önce İngilizler ve İtalyanlar, şimdi de Etiyopya kullanıyor. Güç paylaşımını beğenmeyen ya da biraz daha nüfuz elde etmek isteyen her zaman Etiyopya'nın desteğini sağlayabiliyor.
 <br/>
 <br/>
 Şu anda bile ister hükümet yanlısı ister karşıtı olsun herkes Etiyopya'nın güçsüz, etkisiz ve kimi zaman da birbiriyle çatışan bir hükümet oluşturabilmek için elinden geleni yaptığını öne sürüyor. Çünkü güçlü ve etkili bir Somali hükümeti Etiyopya'nın çıkarlarına tamamen ters
 <br/>
 <br/>
 Öncelikli olarak Etiyopya, denize açılma şansını kaybedecek. İkincisi, sömürgeci güçler tarafından Etiyopya'ya verilen; fakat tamamı Somalili olan Ogaden, Somali ile birleşmek için daha güçlü bir pozisyona gelecek.
 <br/>
 <br/>
 DOĞU AFRİKA'NIN KADERİ SOMALİ'DE
 <br/>
 <br/>
 Yüzyıllardır Hıristiyanların egemenliği altında olan Oromo Müslümanları da Adis Ababa'da Amhara ve Tigrey kabilesine mensup Hıristiyanlar kadar devlet ve hükümet başkanı çıkarma şansına sahip olacak. Şu anda Afrika'nın ikinci kalabalık ülkesi olan Etiyopya, Nil sularını kontrol etme hayallerini de belki tamamen yitirecek. Ve Etiyopya'nın nefesini sürekli ensesinde hisseden Eritre de yanında daha güçlü bir müttefik bulmuş olacak.
 <br/>
 <br/>
 "Doğu Afrika'nın kaderine Somali'de yön veriliyor. Mogadişu'da oturacak isim aynı zamanda tüm bölgenin de kilit ismi olacak." diyor İslami Mahkemeler Birliği lideri Şeyh Şerif'in müsteşarı Mustafa Ahmet.
 <br/>
 <br/>
 Afrika'nın en uzun ve el değmemiş sahillerine sahip Somali konumu itibariyle sadece Doğu Afrika'nın değil, aynı zamanda Kızıldeniz ve petrol bölgesi Arap Yarımadası'nın da kontrolü için hayatî bir nokta. Hatta Ortadoğu Barış Süreci için bile kilit. Kısacası Somali adeta bir tsunami merkezi olacak. İstenen yere büyük dalgalar buradan gönderilebilecek.
 <br/>
 <br/>
 SOMALİ FAY HATTI
 <br/>
 <br/>
 Somali'nin nasıl bir fay hattı üzerinde durduğunu anlamak için şehrin içinde birkaç dakika gezmek yetiyor. Ahmet'e göre tüm yıkımlar, gözyaşları, kanlar hep aslında gizliden gizliye yürütülen büyük oyunların sonucu.
 <br/>
 <br/>
 Aynı dinden, mezhepten, dilden, kültürden olan insanlar nasıl oluyor da birbirine karşı bu kadar büyük bir kin ve nefretle saldırır anlamak mümkün değil. Taş taş üstüne bırakmayacak şekilde yok edilmiş hükümet binaları, karakollar, binalar, bankalar, evler... Havan topları, roketatarlarla delik deşik edilmiş yollar, caddeler... Kurtarılmış bölgeler, kasaba devletçikleri... Yeşil hatlar, bermuda üçgenleri... Bu çılgınca savaş adeta yüzyıllardır birbiriyle et ve kemik olmuş aynı kabile mensupları arasında bile cereyan etmiş.
 <br/>
 <br/>
 Tüm mutsuzluk ve handikaplara rağmen güzel şeylere de şahit oluyoruz Mogadişu'da. Evliliklerini hicri yılbaşına denk getiren Muhammed ve Zemzem çifti, Somali'nin geleceğinin de o an yaşadıkları mutluluk gibi olmasını temenni ediyor. Türkler olarak bizi mutlu eden tablo ise Osmanlı'ya karşı duyulan sonsuz minnetti. Türkiye'den çok Osmanlı tanınıyor Somali'de. Halen Süleyman Çelebi'nin mevlitleri okunuyor ve Türkler arasında yaygın olan sufi tarikatları da halk arasında çok seviliyor. Yediden yetmişe herkes, Somali'yi işgal etmek için gelen Vasco de Gama öncülüğündeki İspanyol güçlerine karşı Osmanlı'nın nasıl Somalili Müslümanlara yardım ettiğini ve zafer elde ettiklerini konuşuyor.
 <br/>
 <br/>
 Geceleri tamamen karanlığa ve sessizliğe bürünen Mogadişu, aslında gündüzleri de çok farklı değil. Sivil savaştan önce planlı ve düzenli olarak kurulan ve yolları da ona göre dizayn edilen başkent Mogadişu'da yolların asfaltı artık neredeyse tamamen yok olmuş ve yerini de toz, toprak, çukur ve kayalar kaplamış. Zaten insanda apayrı bir ürperti uyandıran garip şekilli kamyonlarla yolcu taşıyan otobüsler ve eski model araçlar adeta bu tozun rengine bulanmış.
 <br/>
 <br/>
 Türkiye kar altındayken, tek mevsimin yaşandığı Somali'de biz klimayla durabiliyoruz. Fakat Türkiye'den daha şanslıyız; çünkü bu mevsimde karpuz yiyebiliyoruz. Muz ise nerdeyse parasız.
 <br/>
 <br/>
 Ülkede herkes aynı seviyede yaşıyor gibi bir görüntü var. Zenginler kendini kamufle ediyor. Ancak çok iyi korumaları olan güçlü insanlar lüks arabalarla gezebiliyor, diğerleri fakir görünebilmek için gerekirse döküntü bir arabayla dolaşabiliyor. Hatta evinin dışını yıkıntı göstererek içini zevkine göre döşeyebiliyor.
 <br/>
 <br/>
 Zaten fırsatını bulabilenler anında ülkeyi terk ediyor. Somali'ye gelirken uçak nerdeyse boş iken, dönüşte yer bulabilmek ise neredeyse imkânsız. Üstelik uçağı kullananlar yasal yoldan kaçanlar ya da daha önce başka ülkelerden oturum alabilenler. Böyle şansları olmayanlar ise başta Suriye-Türkiye-Yunanistan güzergâhı olmak üzere çoğu kez sonu ölüm olan gizli ve gayrimeşru yolları tercih etmek zorunda kalıyor. Şu anda başta ABD, Avrupa ve Avustralya olmak üzere pek çok ülkede çok güçlü Somali diasporasının oluştuğu belirtiliyor. Somali'yi terk edemeyenlerin de en büyük geçim kaynağı yurtdışında yaşayanların gönderdiği paralar.
 <br/>
 <br/>
 SOMALİ, ARAPLAR VE TÜRKİYE
 <br/>
 <br/>
 Arap Birliği üyesi olmasına rağmen Somali hem Arap değil hem de ülkede Arapça konuşulmuyor. Fakat Arapça özellikle okumuş kesim arasında fazlasıyla biliniyor. Tıpkı İngilizce, İtalyanca ve hatta Fransızca gibi. Pek çok Somalili, yeni hükümetin Etiyopya'nın etkisinde olmasından dolayı, ilk icraat olarak ülkeyi Arap Birliği'nden çıkarmak istemesinden korkuyor.
 <br/>
 <br/>
 Ülkeye yapılan insanî yardımlarda Arap ülkeleri başı çekiyor. Nakdî ve aynî yardımların yanı sıra eğitim ve sağlık alanında Arap ülkeleri Somalililerin en büyük dayanaklarından biri olmuş. Ticaret konusunda ise daha çok ucuz olan Hindistan, Pakistan ve Endonezya gibi ülkeler tercih ediliyor. Bu arada, Filiz makarnanın uzun yıllardır Somalililer arasında en sevilen yiyecek olduğunu öğreniyoruz. Her yerde fazlasıyla bulunuyormuş. Ancak başka Türk markasına çok fazla rastlayamıyoruz.
 <br/>
 <br/>
 Yeni hükümetin Araplara mesafeli durması, Türkiye'nin burada devreye girebileceği izlenimi uyandırıyor bizde. Her ne kadar halk arasında bilinmese de, okumuş kitlelerin Osmanlı hayranlığı, Müslüman kimliğine duydukları büyük saygı Türkiye için bölgede aktör olma şansı verebilir. Bunun ilk adımları da Etiyopya'daki Afrika Birliği zirvesine Türkiye'nin davet edilmesiyle atıldı.
 <br/>
 <br/>
 Somali'ye adım atan bir Türkiye direkt  kara Afrika'nın kalbine de girmiş olacak. ABD, Çin, Fransa, İtalya ve İngiltere'nin son yıllardaki en büyük hedefi olan Afrika'ya Türkiye, tarihî, dinî ve kültürel bağlarını kullanarak hem de rahatlıkla girebilir.
 <br/>
 <br/>
 İstikrarın gelmesi durumunda Türkiye için büyük fırsatlar oluşturabilecek bir ülke aynı zamanda Somali. Alt yapı ve üst yapısı tamamen harap olan ülke, Türk müteahhitleri için önemli bir fırsat oluşturacak. El değmemiş sahilleri turizm alanında, dünyanın en verimli arazileri ise tarım alanında büyük iş fırsatları doğurabilir Türk işadamlarına.
 <br/>
 <br/>
 Nağmelerinde hep ayrı bir hüznün döküldüğü Somali, artık gözleri umut dolu çocuklar görmek istiyor. Silah yerine kucaklaşma, kin yerine dostluk eline hasret bu ülke. Cehalet, kabile farkı, savaş ağası, para basan insanlar istemiyor artık. Karanlıktan çıkmak ve Doğu Afrika'dan aydınlıklara açılmak istiyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dunya/aydinliga-cikis-arayan-sehir-mogadisu_518980), [web.archive.org (arşiv bağlantısı)](http://web.archive.org/web/20150125073030/http://www.aksiyon.com.tr:80/dunya/aydinliga-cikis-arayan-sehir-mogadisu_518980)
