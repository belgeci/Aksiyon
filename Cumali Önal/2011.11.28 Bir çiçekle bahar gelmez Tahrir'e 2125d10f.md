# Bir çiçekle bahar gelmez Tahrir’e

*Cumali Önal 2011.11.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hüsnü Mübarek’i deviren Tahrir, dün alkışladığı askere karşı bugün gerçek demokrasi talebiyle ayakta. Ordunun ve siyasi grupların güç hesapları, demokrasi çiçeklerini hazan rüzgârlarına kırdıracak mı?
  </font>
 </div>
 <div id="newsText">
  <font class="detail-text">
   <p>
   </p>
   <p>
   </p>
   <p class="MsoNormal">
    Onlarca kişinin hayatını kaybettiği, yüzlercesinin de yaralandığı Mısır’daki ordu/polis-halk çatışmasından sonra Arap Baharı, tamam mı devam mı diyeceği kritik bir evreye girdi. Bütün dünyanın bahardan çok hazan kelimesini kullanmaya başladığı bir sırada, Mısır seçimleri belki de bahara verilen son şans. Hafta başında yapılacak parlamento seçimleriyle demokrasiyi gerçek anlamda ilk kez tadacak olan Mısırlılar, hem ülkelerinin hem de bölgenin geleceğini tayin edecek.
   </p>
   <p>
   </p>
   <p class="MsoNormal">
    Ancak ülke seçimlere gergin ve parçalanmış bir şekilde giriyor. Son olarak liberal grupların çağrısı üzerine on binlerce kişi geçen cuma günü Tahrir Meydanı’nı yeniden doldurarak Yüksek Askerî Konsey’i protesto etti. Mübarek rejiminin devrilmesinde perde arkasında kalarak ve Tahrir’in güvenliğini sağlayarak önemli bir rol oynayan Müslüman Kardeşler ise ordu ile anlaştığı için Meydan’a gelmedi.
    <span>
    </span>
    Aslında Müslüman Kardeşler (MK) hareketinin başını çektiği İslami gruplar uzun süredir meydanı kullanmaktan ısrarla kaçınıyordu. Zaferle çıkacaklarını umdukları parlamento seçimlerine odaklanan İslami gruplar ülkenin bir an önce normalleşebilmesi için seçimlerin yapılmasını istiyor. Buna karşılık liberal ve sol örgütler/partiler ise bir yandan askerler diğer yandan İslami gruplar arasında kalmış olmanın sıkıntısını yaşıyor. Mevcut sistemin devam etmesi durumunda Mübarek rejiminin dipdiri ayakta kalacağını belirten bu gruplar, seçimlerin yapılması durumunda da Müslüman Kardeşler liderliğindeki İslami partilerin iktidara gelmesinden endişe duyuyor.
   </p>
   <p>
   </p>
   <p class="MsoNormal">
    Kasım ayı başında ordu destekli açıklanan anayasa taslağı, aylar sonra ilk kez liberal ve İslami eksenli partileri ortak bir noktada buluşturmuştu. Bu taslakta ordu apaçık bir şekilde güçlü imtiyazlar istiyordu. Buna tepki gösteren İslami gruplar önceki cuma günü Tahrir Meydanı’nı doldurarak taslağı protesto etti. Ancak bir sonraki gün Tahrir el değiştirerek bu kez liberal ve sol grupların kontrolüne geçti. Bunun sebebi, MK ve İslami grupların ordunun diyalog çağrısına icabet etmesi ve liberal grupları yalnız bırakmasıydı. Yapılan pazarlıklar sonrası cumhurbaşkanlığı seçimi için daha önce sürekli ucu açık bir tarih veren Konsey, ilk kez seçim tarihi için önümüzdeki haziran ayını işaret etti. Ülkenin en organize gücü İslami hareketlerin desteğini yanına alan ordu tansiyonu düşürmek için ölenler konusunda özür dilerken, liberal grupların isteği olan görevi bırakmalarının ise söz konusu olmadığını deklare etti. Aslında ordunun son açıklamasında liberallere karşı üstü kapalı bir tehdit de vardı. Meydanı dolduranlara boyun eğmeyeceklerini ve görevi bırakmayacaklarını duyuran askerler, ısrarla seçimlerin daha önce açıklandığı şekliyle 28 Kasım’da yapılacağını ilan etti.
   </p>
   <p>
   </p>
   <p class="MsoNormal">
    Bundan sonraki süreçte Mısır’ı iki tehlike bekliyor. Birincisi liberal ve sol örgütlerin zaten şüpheyle baktıkları seçimlerin iptal edilmesini sağlamak için başlattıkları eylemleri sürdürmeleri. Seçimlerin güvenliğini sağlamakla yükümlü olan asker ve polislerin bu durumla başa çıkıp çıkamayacakları belli değil. İkincisi ise toplumsal gerginliğin devam etmesi, liberal ve sol örgütlerin ‘seçimler MK hareketine yarayacak’ itirazlarına bir zemin oluşturacak. Dolayısıyla muhtemel bir Müslüman Kardeşler zaferinin bu gruplar tarafından kabul edilmemesi için bahane oluşacak.
   </p>
   <p>
   </p>
   <p class="MsoNormal">
    Ordu ile işbirliği yaptığı suçlamalarına maruz kalan MK hareketine Cemal Abdulnasır örneği de sık sık hatırlatılıyor. Abdulnasır liderliğindeki Hür Subaylar Hareketi’nin 1952 yılında MK’nin de desteğini arkasına alarak Kral Faruk’a karşı gerçekleştirdiği darbe sonrası yaşananlar örgüt için büyük derslerle dolu. Darbe planladıkları gerekçesiyle örgüt liderlerini tutuklayan Abdulnasır, daha sonra pek çoğunu da idam ettirmişti. Bundan sonraki süreçte de örgüt yeraltına inmiş, daha sonra da kısıtlı bir şekilde faaliyet göstermelerine izin verilmişti. On yıllarca baskı altında olmasından dolayı halk arasında büyük bir rağbet gören hareketin, bugün ülkede gelinen nokta itibariyle atacağı adımlarda aynı şekilde desteklenmeyeceği aşikâr.
   </p>
   <p>
   </p>
   <p class="MsoNormal">
    Zaten sürekli olarak var olduğu söylenen örgüt içindeki yaşlı-genç mücadelesinin, ordu ile muhtemel bir dirsek teması durumunda örgüte büyük bir zarar vereceği de kesin. Zaman zaman alevlenen bu yöndeki gerginlik ve güç mücadelelerinin örgüt içinde daha büyük parçalanmalar yaşanmasına sebep olması kaçınılmaz görülüyor. ‘Rejimden sonra örgüt de bir devrim geçirmeli’ yönündeki eleştirilere maruz kalan hareketin, yapılacak büyük hatalar veya atılacak yanlış adımlar sonrası parçalanabileceği ya da hızlı bir değişimden geçebileceği tahmin ediliyor. Ayrıca demokratik sürecin işlemesi de örgüt içindeki yanlış politika ve adımları gün yüzüne çıkarabilir.
   </p>
   <p>
   </p>
   <p class="MsoNormal">
    Mısır tarihî bir dönemeçten geçerken, bölgeyle ilgili güçler tüm gelişmeleri çok yakından izliyor. Bu güçlerin başında ABD, Avrupa ve İsrail geliyor. Türkiye ve İran gibi bölgesel güçler de Mısır’ın dönüşümünü dışarıdan izlemekle yetinmiyor şüphesiz. Mısır’da devrimin halk tarafından değil de ABD’nin düğmeye basmasıyla dışarıdan yapıldığını öne sürenler, tezlerinin doğru çıktığını ve Washington’un askeri güç paylaşımının içinde tutarak devrimi boşa çıkarmaya çalıştığını öne sürüyor. Bu teze karşı çıkanlar ise askerlerin ellerinde muazzam imtiyazlar bulunduğunu, dolayısıyla bir anda bunu bırakmalarının kolay olmadığını belirtiyor.
   </p>
   <p>
   </p>
   <p class="MsoNormal">
    Mısır’la en yakından ilgilenen ülke ise hiç tartışmasız İsrail. Mısır’daki gelişmeleri, varlığını sürdürmesi için hayati olarak değerlendiren İsrail, seçimler sonrası nasıl bir Mısır’ın ortaya çıkacağını büyük bir merakla takip ediyor. Arap Birliği’ne üye Körfez ülkeleri de en az İsrail ve Batılı ülkeler kadar Mısır’ı yakından izliyor hatta bu ülkedeki gruplarla ilgileniyor. Basında sık sık İran, Katar ve Suudi Arabistan gibi ülkelerin bazı tarikat ve gruplara milyonlarca dolar para yardımında bulunduğuna dair iddialar yazılıyor.
   </p>
   <p>
   </p>
   <p class="MsoNormal">
    Türkiye ise şimdilik geri planda kalmış gibi görünüyor. Başbakan Recep Tayyip Erdoğan’ın eylül ayındaki ziyaretiyle bir anda Ortadoğu gündemine oturan Türkiye şu sıralarda çok fazla dillendirilmiyor. Bunda Türkiye’nin Ortadoğu’daki politikasının ne olduğu konusunda tam bir yol haritasının bulunmaması da büyük bir rol oynuyor. Gazze konusundaki çıkışlarıyla ağırlıklı olarak bölgede adından söz ettiren Erdoğan’ın bu yöndeki çıkışları da artık Araplar tarafından çok ilgi görmüyor. Ülkedeki en etkin hareket Müslüman Kardeşler’in de Türkiye’ye karşı temkinli duruşu Ankara’nın Mısır üzerindeki etkisinin sınırlı kalmasında önemli rol oynuyor.
   </p>
   <p>
   </p>
   <p class="MsoNormal">
    Sonuç olarak önümüzdeki 7 ay boyunca Mısır seçimleri Ortadoğu gündemini belirleyecek. Mısır’da yaşanan en küçük bir gerilim bölgedeki diğer gelişmeleri de gölgede bırakıyor. Örneğin Tahrir’de yaşanan olaylar Suriye’nin arayıp da bulamadığı bir fırsat oldu âdeta.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31124-210-bir-cicekle-bahar-gelmez-tahrire.html), [web.archive.org (arşiv bağlantısı)](http://web.archive.org/web/20121225212815/http://www.aksiyon.com.tr:80/aksiyon/haber-31124-210-bir-cicekle-bahar-gelmez-tahrire.html)
