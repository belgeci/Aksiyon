# Mısır:Umut ve endişe

*Cumali Önal 2011.02.07*

<font class="agenda2NewsSpot">
 Ülkenin hızlı ve kansız bir şekilde demokrasiye geçeceği yönündeki umutlar uzun sürmedi. Bir hafta sonra taş, sopa ve baltalarla meydana inen gruplar ortalığı savaş alanına çevirdi. Şimdi Mısır’daki tablonun tek adı var: Kaos...
</font>
<font class="newsDetail">
 <p>
 </p>
 <p class="MsoNormal">
  Ortadoğu’yu izleyen her uzmanın aklında mutlaka şu soru vardı: Ya Mısır’da kaos olursa? Yani Mısır’da halk ayaklanırsa veya bir karışıklık çıkarsa, başta Mısır olmak üzere Ortadoğu nasıl etkilenir? Bu aslında Ortadoğu’da mevcut düzenin sürmesini isteyenler için bir felaket senaryosuydu. Yaklaşık iki haftadır Arap dünyası ve Ortadoğu’nun en büyük ülkesi Mısır bu süreçten geçiyor. Dindarı, solcusu, milliyetçisi, liberaliyle toplumun büyük kesimi, kısacası halk, hak aramak için meydanlarda.
 </p>
 <p class="MsoNormal">
  25 Ocak’ta başlayan gösterilerin ilk 8 gününde oluşan tablo ülkenin hızlı ve kansız bir şekilde demokrasiye geçeceği yönünde büyük umutlar meydana getirmişti. Ancak demokrasi yanlılarının sokaklara çıkmasından bir hafta sonra bu kez, aniden ortaya çıkan, ellerinde taşlar, sopalar, kesici aletler hatta baltalar bulunan gruplar ülkede kaos endişesi doğurdu. Mısır Devlet Başkanı Hüsnü Mübarek lehine slogan attıkları için Mübarek taraftarları olarak adlandırılan grupların organize bir şekilde ünlü Tahrir (Özgürlük) Meydanı’nın etrafını kuşatması; bunların polis, istihbarat ya da devlet görevlisi olduğu yönündeki iddiaların da ortaya atılmasına sebep oldu. Günlerdir sokaklarda milyonlar yürüyor, rejimin devrilmesi için mücadele ediyor ancak seçim zamanı otobüslerle sandıklara götürülen hükümet görevlisi yüz binler, polis ya da istihbarat birimleri ortalıkta görünmüyordu? Gerçekten onlar da halkın yanında mı yer almışlardı, yoksa fırsat mı bekliyorlardı? Geçen çarşamba ve perşembe Tahrir’i savaş alanına çeviren Mübarek yanlılarının ortaya çıkması kaos korkusunun artmasına neden oldu.
  <span>
  </span>
  Tahrir’i dolduran göstericileri meydandan söküp atmak için atlarla, develerle saldıracak kadar gözleri dönmüştü. Meydanın etrafını kuşatarak göstericileri yok etmeyi bile denediler. Meydana tonlarca taş attılar. Bu taşlarla yüzlerce insan yaralandı, onlarca kişi de hayatını kaybetti.
 </p>
 <p class="MsoNormal">
  Ancak, bu gruplar Mübarek için “ayrılık günü” ilan edilen cuma günü yine ortadan kayboldu. Şiddetle geçen iki günün ardından daha da kanlı olmasından korkulan cuma günü, meydanlar yine Mübarek’in istifasını isteyen halk tarafından dolduruldu. Mübarek yanlısı gruplar yeniden sahneye çıkar mı? Mübarek, başta Birleşmiş Milletler ve ABD olmak üzere uluslararası camianın “Geçiş sürecini hemen başlat.” çağrısını kabul edecek mi? Cevabı ne olursa olsun bazılarına göre rejim düşse bile bu o kadar kolay olmayacak. Bu çerçevede, Mübarek’in Mısır devlet televizyonunda yaptığı konuşmada “Ülkem için 30 yıldan fazla mücadele ettim. Hiçbir yere ayrılmıyorum ve bu topraklarda ölmek istiyorum.” dediğini de hatırlamakta fayda var. Mübarek yanlılarının uyguladığı şiddet karşısında ürkede muhalefetin yeniden güçlenerek sokakları kontrol etmesi, devrimin ya da rejim değişikliğinin artık temel unsuru hâline geldi. Muhalefetin sokakları terk etmesi ya da bu konuda zafiyet göstermesi, rejimin arayıp da bulamayacağı bir durum. 60 yıldır ilk kez ellerine geçen bu fırsatı kaçırmaları, iktidar karşısında güçlerini tamamen kaybedecekleri manasına geliyor.
 </p>
 <p class="MsoNormal">
  İlk günlerde gençler ve öğrencilerin liderlik yaptığı sokaklar ve meydanlarda kontrolün giderek Müslüman Kardeşler (MK) grubuna geçmesi büyük bir endişe meydana getirdi. Acaba rejim bilinçli bir şekilde o grubu sokaklara çekerek bir imha furyası mı başlatmak istiyordu? Çünkü ilk günlerde çok ateşli olan solcu ve liberaller artık sokaklarda görünmemeye başlamıştı. Ve Mübarek taraftarları ile MK karşı karşıya kalmıştı. Bu gerçekten sokaklar için en korkunç senaryo. Ordu hiçbir şekilde olaylara müdahale etmezken, ağırlığını Müslüman Kardeşler’in oluşturduğu muhalifler ile Mübarek taraftarları sanki karşı karşıya kalmıştı.
 </p>
 <p class="MsoNormal">
  Akıllara gelen soru da ister istemez şu oluyor: Yoksa taraflar çarpıştırılarak ordunun darbe yapmasına ya da kan dökmesine zemin mi hazırlanıyor? Ya da rejim, sadece MK grubunu meydanlarda tutarak, “Biz olmazsak güç Müslüman Kardeşler’e geçer.” tezini güçlendirerek onları ezmeye mi çalışıyor? Amerikan ABC kanalına verdiği özel mülakatta “62 yıllık kamu hizmetinden sonra artık usandım. Yeteri kadar hizmet ettim. Artık gitmek istiyorum. Ama görevi hemen bırakırsam ülke kaosa sürüklenir.” diyen Mübarek, daha önce yıllarca yaptığı gibi kendisinden sonrası için Batı’yı uyarıyor: Ben gidersem kontrol MK’nin eline geçer.
 </p>
 <p class="MsoNormal">
  Mübarek’in gitmesini isteyenler, sokakların başarısı için çoğunluğunu MK’nin oluşturduğu homojen değil, halkın birçok kesiminden grupların oluşturduğu heterojen sokakların gerekli olduğuna dikkat çekiyor. Başta Yusuf el Kardavi olmak üzere pek çok din adamı da bizzat olayların içine girerek insanları sokaklarda tutmaya çalışıyor. Kardavi’nin cuma günü için sarf ettiği, “Herkesin sokaklara dökülmesi vaciptir.” sözü de aslında bu endişeyi dile getiriyor.
 </p>
 <p class="MsoNormal">
  Ve Mısır halkı da tıpkı bir hafta önceki gibi meydanları, sokakları doldurarak artık değişimin kaçınılmaz olduğunu gösterdi. Gösterilerin merkezi durumuna gelen Tahrir Meydanı’na askerlerin yanı sıra Arap Birliği Genel Sekreteri Amr Musa’nın da gelmesi göstericilerin yavaş yavaş hedefine ulaştığının en önemli göstergelerinden biri olarak kabul ediliyor.
 </p>
 <p class="MsoNormal">
  Ancak yine de akıllara şu soru geliyor: İki günde ülkeyi kaosa sürükleyen, insanları evlerine hapseden, yakaladıklarına her türlü işkenceyi yapan ve adam öldürmekten bile çekinmeyen Mübarek yanlısı gruplar nereye kayboldu? Bunlar yine fırsat mı kolluyor, yoksa onları sokaklara salan güçler bundan vaz mı geçti? Bu belki de gösterilerin başarısıyla doğru orantılı olacak.
 </p>
 <p class="MsoNormal">
  Demokrasi yanlılarının en korktuğu senaryo ise otoriter rejimlerin sürekli başvurduğu ‘hem ez hem gülümse’ taktiği.
 </p>
 <p class="MsoNormal">
  Demokrasi yanlısı gösterilerin zirve yaptığı sırada, başta
  <span>
  </span>
  Mübarek olmak üzere rejimi korumaya çalışan isimlerin halka verdiği ‘diyalog, hoşgörü, bazı eski bakanlara hesap sorma, muhalefetle masaya oturma’ mesajları, muhalifler arasında büyük bir endişe meydana getiriyor. Meydanları dolduran muhalifler, rejimin göz boyama amacı taşıyan bu tip psikolojik taktiklerle kendi saflarını dağıtmak istediğini öne sürüyor.
 </p>
 <p class="MsoNormal">
  Gerçekten de bir yandan bu sözler verilirken, diğer yandan sokaklara eli kanlı ve bıçaklı insanların salınması, yabancı gazeteci, uluslararası insan hakları örgütleri mensuplarının caydırılmaya çalışılması, basını susturma çabaları ve en önemlisi de bir kaos ortamının oluşturulması, gerçek durumun verilen mesajlardan daha farklı olduğunu gösteriyor.
 </p>
 <p class="MsoNormal">
  Göstericilerin hedefindeki isim Mübarek her ne kadar ismen hâlen görevini sürdürse de kontrol artık çiçeği burnunda cumhurbaşkanı yardımcısı eski istihbarat şefi Ömer Süleyman’ın elinde. Hem muhalif isimlerle görüşme girişimi, hem sokakları kontrol etmeye çalışması onun artık ülkenin fiilî lideri olduğu şeklinde yorumlanıyor. Muhaliflere göre aslında asıl tehlike de bu noktadan sonra başlıyor. Eğer Mübarek fiilen istifa eder ve yardımcısı Süleyman onun koltuğuna oturursa karşılarına daha güçlü bir sistemin çıkmasından endişe ediyorlar.
 </p>
 <p class="MsoNormal">
  Hem eski bir asker olması hem de istihbaratı kontrol etmesi Süleyman’ı Mübarek’e göre daha güçlü bir konuma getiriyor. Süleyman’ın Nasıristleri, komünistleri (Tagammu Partisi) ve ülkenin en eski partisi Wafd’ı kolayca yanına çekebileceği söylenirken, bu durum meydanları dolduran muhalefet için en kötü senaryo anlamına geliyor.
 </p>
 <p class="MsoNormal">
  Olayların başlaması ile birlikte sürekli zikzak yapan ve demokrasi yanlılarının safında yer almamaya özen gösteren ABD’nin başını çektiği Batılı ülkeler, Mısır’da tam olarak demokrasi isteyip istemedikleri konusunda net bir tavır takınamıyor. Hızlı bir geçiş dönemi ya da güç devrinden bahseden Batılı ülkeler, mevcut sisteme kesinlikle karşı olduklarını ortaya koymuyor. Batı kampında yer alan İsrail ise Mübarek için şimdiden ağıtlar yakıyor. Ülkenin pek çok önde gelen lideri, Mübarek gibi bir lideri bir daha bulamayacakları için çok üzüntülü olduklarını belirtti. İsrail’e göre Mübarek, Ortadoğu barışında çok önemli bir rol oynuyordu. Ortadoğu’yu kontrol eden otokratik sistemlerin başında her ne kadar kral ya da devlet başkanları bulunsa bile, ayakta durması için sisteme güçlü öğe ve isimlerin de dâhil olması gerekiyor. Bu öğeler de ekonomiyi elinde tutan iş adamları, kamuoyunu kontrol eden basın, güçlü simaların sıyrılmasını engelleyen siyaset ve mekanizmanın çimentosu durumundaki ordu-iç güvenlik.
 </p>
 <p class="MsoNormal">
  Kimilerine göre, sistem içinde yer alan bu kişiler aslında kral ya da devlet başkanını bayrak olarak kullanıyor ve sistemi bu şekilde kontrol ediyor. Tıpkı Tunus’taki gibi Mısır’da da sistemin çatırdamasıyla birlikte bu gücü elinde bulunduran ya da bu güçten en fazla istifade eden isimler hemen ülkeyi terk etmeye başladı. Yıllarca MK örgütünü tehdit göstererek ayakta durmaya çalışan rejimin bundan sonra bu örgütle nasıl çalışacağı ya da bu örgütün sisteme nasıl entegre olacağı merak edilen soruların başında geliyor. Yıllardır kendi içinde de büyük sorunlar yaşayan ve modern dünyayı takip edemediği iddiasıyla sert bir şekilde tenkit edilen örgütün üst tabakası, devlet başkanlığını ellerinde bulundurmak gibi bir niyetleri olmadığını belirtiyor. Ancak siyasi süreçte yer almamaları durumunda ülkenin istikrara kavuşmasının da imkânsız olduğuna vurgu yapıyorlar. Halk tabanı yüzde 20 civarında olan MK, ülkenin en organize muhalif hareketi olarak adlandırılıyor.
 </p>
 <p class="MsoNormal">
  Halk tabanı olmayan eski Uluslararası Atom Enerjisi Kurumu Başkanı Muhammed el Baradey ise şu anda başta MK olmak üzere hemen tüm muhalif isimlerin desteğini sağlamış durumda. Fakat grupların temel isteği Baradey’in sadece geçiş dönemi için hükümetin başında olması yönünde.
 </p>
 <p class="MsoNormal">
  Muhalif saflarda bir anda büyük bir sempati toplayan 6 Nisan Gençlik Hareketi ise özellikle gençler ve üniversite öğrencileri arasında büyük bir popülariteye sahip. 6 Nisan 2008’de Tanta’ya bağlı Mahalle kentinde tekstil işçilerinin başlattığı eylemin bastırılmasının karşısında duran gençlerin oluşturduğu hareketin belirgin bir lideri yok. Ancak bu hareket özellikle gençler arasında çok büyük bir popülariteye sahip.
 </p>
 <p class="MsoNormal">
  Mısır ve Arap dünyasının en popüler isimlerinden Amr Musa’nın sahalara inmesi ise özellikle Baradey’e bir darbe olarak adlandırılıyor. Musa’nın etrafında daha kolay kenetlenebilecek olan muhalefet, bu şekilde hem halkın hem de Batı’nın desteğini yanında hissedecek. Ortadoğu ve bunun sonucu olarak da dünya siyaset dengelerinin yeniden belirlendiği şu günlerde bölge Suriye’den Tunus’a, Yemen’den Sudan’a hemen her yerde değişim sancıları yaşıyor.
 </p>
 <p class="MsoNormal">
  Bölgenin belki de en kapalı ülkesi olan Tunus’ta kıvılcım alan değişim rüzgârının artık 22 Arap ülkesini de etkileyeceğine kesin gözüyle bakılıyor. Bu rüzgârdan öncelikli olarak zayıf halkayı oluşturan ekonomisi ve yer altı kaynakları zayıf olan ülkelerin etkileneceğine dikkat çekiliyor. Petrol ve doğal kaynak bakımından zayıf olan Mısır ve Tunus’tan sonra özellikle yine yer altı kaynakları bakımından fakir olan Suriye, Ürdün, Yemen ve geçen ay yapılan referandumla bölünme noktasına gelen Sudan’ın adının sürekli zikredilmesi ve bu ülkelerde bazı adımların atılması dikkat çekiyor. Yer altı kaynakları zengin olmasına rağmen zayıf halkanın içinde yer alan ülke ise Cezayir. 40 milyonluk bu ülke özellikle 1990’lı yılların başında yaşanan kanlı iç savaşla büyük bir yıkıma uğramış, daha sonra bir türlü toparlanamamıştı.
 </p>
 <p class="MsoNormal">
  Gelir düzeyi yüksek olarak adlandırılan Körfez ülkeleri ve Libya’nın da demokrasi rüzgârından kaçamayacağı belirtiliyor. Özellikle Suudi Arabistan’da yaşanacak bir değişim hareketinin diğer krallıkları da hızla değişime zorlayacağı ifade ediliyor.
 </p>
 <p class="MsoNormal">
  Değişim rüzgârlarının menfi yönde etkileyebileceği ülkelerin başında ise Yemen ve Sudan geliyor. Kabileler ya da mezhepler arası çatışmalar ve bölünmüşlük, fakirlik, yolsuzluk gibi sorunlarla boğuşan bu iki ülkenin hemen yanı başlarında bulunan Somali’ye dönüşme endişesi bölgenin belki de içinde bulunduğu en önemli açmazlardan birini oluşturuyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28615-misirumut-ve-endise.html), [web.archive.org (arşiv bağlantısı)](http://web.archive.org/web/20110216071614/http://www.aksiyon.com.tr:80/aksiyon/haber-28615-misirumut-ve-endise.html)
