# Ortadoğu’da bahar zemheriye mi dönüyor?

*Cumali Önal 2011.11.07*

<font class="agenda2NewsSpot">
 Arap Baharı’yla demokrasi rüzgârlarını arkasına almaya çalışan bölgede Filistin ve İran merkezli yeni senaryolar gündemde. ABD, İsrail, İngiltere, İran, Suriye: Hesapları farklı, ama çıkarları örtüşüyor!
</font>
<font class="newsDetail">
 <p class="MsoNormal">
  Ortadoğu yaklaşık bir yıldır ‘Arap Baharı’ olarak adlandırılan tarihî bir değişimden geçiyor. Tunus demokrasi için ne kadar kararlı olduğunu başarılı bir seçim gerçekleştirerek gösterirken, Libya da Kaddafi rejimi sonrası iç ittifakı sağlamak için hızlı adımlar atıyor. Mısır ise bu ay sonunda yapılacak parlamento seçimlerinin ilk ayağı için hazırlanıyor. Ancak statükonun devam etmesi ve bu baharın zemheriye dönüşmesini isteyenler arka arkaya yeni planlar sahneliyor. Bir yandan Gazze’den yine roketler fırlatılırken, diğer yandan İran’a saldırı senaryoları tekrar pişiriliyor. Tüm bu olup bitenler dünyada büyük bir şaşkınlıkla izleniyor.
 </p>
 <p class="MsoNormal">
  Son yıllarda Ortadoğu’da barışın en fazla telaffuz edildiği tarih 18 Ekim 2011 oldu. Beş yıldan fazla süre Hamas’ın elinde tutuklu bulunan er Gilad Şalit, 1027 Filistinli mahkûm karşılığında serbest bırakıldı. Her ne kadar hem İsrail hem de Hamas, ağırlıklı olarak kendi iç kamuoylarını dikkate alarak bu takası yapsa da atılan adım Ortadoğu’da bir yıldır devam eden Arap Baharı’nı tamamlayıcı nitelikteydi. Bu süreçte, İsrail’in terörist olarak adlandırdığı Hamas barış için hızlı adımlar attı. Önce rakip Filistinli grup El Fetih’le el sıkıştı ve aralarındaki husumeti sona erdirme iradesini ortaya koydu. Kontrol altında tuttuğu Gazze’den İsrail’e yönelik roket saldırılarını durdurdu. Son olarak, İsrail’in sürekli olarak Gazze’yi vurmasına gerekçe teşkil eden sebeplerin başında gelen Şalit’i serbest bıraktı.
 </p>
 <p class="MsoNormal">
  Herkes arkasından gelecek yeni bir barış adımına odaklanmışken, bir anda Gazze üzerinde savaş bulutları dolaşmaya başladı. Yüzünü gösteren güneşin yerini korkutucu şimşekler aldı. Liderleri tıpkı Hamas gibi Suriye’de yaşayan ancak ağırlıklı olarak Gazze’de faaliyet gösteren ve üçüncü güçlü Filistinli grup olarak adlandırılan İslami Cihad’ın başrolde yer aldığı İsrail’e yönelik füze yağmuru başladı. İsrail’in iddialarına göre son iki haftada Gazze’den yaklaşık 40 roket fırlatıldı ve saldırılar hâlâ sürüyor. Bu saldırıları fırsat bilen ve zaten Hamas’a ağır bir bedel ödediği iddiasıyla iç kamuoyunda sert bir dille eleştirilen Binyamin Netanyahu hükümeti Gazze’ye nokta saldırılar yaptı ve 12 İslami Cihad militanını öldürdüğünü öne sürdü. Hatta, tıpkı 2008 yılı sonundaki gibi karadan ve havadan saldırı tehdidi savurdu. Mısır, araya girerek muhtemel bir İsrail saldırısını durdurduğunu açıkladı.
 </p>
 <p class="MsoNormal">
  Bütün dünya, ‘yeşeren barış ümidi nasıl olur da bir günde savaş ihtimaline dönüşür’ şaşkınlığını yaşamaya başladı. İsrail, her zamanki gibi barış ümitlerini baltalamak için Gazze’de bulunan kollarını mı harekete geçirdi? İyice köşeye sıkışan Suriye rejimi mi bu tür bir fırtınayı kopartarak bakışları başka bir yöne çevirmeye çalışıyor? Yoksa Lübnan ve Filistin’de güçlü uzantıları bulunan İran mı bölgede bozulan hesaplarını tamir yoluna gidiyor?
 </p>
 <p class="MsoNormal">
  Barış ümitlerinden ürken, bölgede yarım yüzyıldan fazla süredir oluşan statükonun değişmesi karşısında dehşete kapılan İsrail’in, tansiyonun yükselmesinden her zaman birinci derecede faydalanan ülke olduğu kesin. İsrail’in bu doğasının farkında olan Beşer Esed rejimi de ayakta kalabilmek için yanı başındaki bu devletin reflekslerini harekete geçiriyor. Yoksa barış için ümitlerin arttığı, en azından bölgenin az da olsa nefes aldığı bir dönemde arka arkaya fırlatılan füzelerin izahı ne olabilir? Şalit’in serbest bırakılmasının akabinde İsrail, barış görüşmelerine yeniden başlama ve barışı baltalayan yerleşim politikası konularında daha da sıkışmayacak mıydı?
 </p>
 <p class="MsoNormal">
  Ancak tam tersi oldu. Arap Birliği’nin ateşkes planını sözde kabul eden Suriye rejimi, tüm dünya ile alay edercesine katliamlarını sürdürürken, İsrail’in muhtemel bir Gazze saldırısıyla bu katliamlarını daha da rahat gerçekleştirmesinin önünde engel kalmayacak. Aynı şekilde İsrail de uluslararası baskılardan çekinerek düğmeye basamadığı yeni yerleşim birimi inşaatlarına savaş bulutları altında daha rahat onay verecek. Kısacası Gazze’den fırlatılan füzeler ve roketler oldukça Suriye ve Filistin cephesinde, barışın adını anmak imkânsız. Bunun yanı sıra 23 Eylül’de Filistin Yönetimi’nin BM’ye tam üyelik başvurusunu ve 1 Kasım’da da Filistin’in BM kurumlarından UNESCO’ya tam üye olarak alınmasını engelleyemeyen İsrail’in bundan sonra ne tür çılgınlıklar peşinde koşacağını tahmin etmek zor.
 </p>
 <p class="MsoNormal">
  Tam da bölgede yeniden savaş tamtamlarının korkutucu sesi yükselirken, bu kez İran’a saldırı senaryoları bir kez daha pazarlanmaya başladı. Önümüzdeki hafta açıklanması beklenen BM Atom Enerjisi Kurumu’nun İran raporu öncesinde İsrail yanına ABD’yi de almak için yoğun çaba sarf ediyor. İsrail’e en büyük destek ise ABD’nin Avrupa’daki gölgesi İngiltere’den geldi. İngiliz basınına göre hükümet şimdiden ABD’nin muhtemel bir İran saldırısı için hazırlıklara başladı bile. Peki, bölgede İran merkezli artan tansiyon ne anlama geliyor? Bununla hedeflenen nedir? İran gerçekten vurulabilecek mi? Eğer vurulursa bunun artçı şokları neler olabilir? Bununla ilgili birkaç senaryodan söz edilebilir:
 </p>
 <p class="MsoNormal">
  1- Ortadoğu’yu derinden etkileyen devrimler bölgede ve bölge ile ilgili bazı küresel güçlerde rahatsızlığa neden oluyor. Statükonun değişmesi ve Türkiye örneğinde olduğu gibi demokratik bir yapının bölgede egemen olması en çok bazı Batılı ülkelerle İsrail ve İran’ı rahatsız ediyor. İran, Arap dikta rejimlerinin hareketsizliğini fırsat bilerek yıllarca Filistin davasının sözde hamiliğine soyundu. Filistin halkının ızdırabını dindirecek hiçbir proje geliştirmezken, sadece bazı gruplara silah desteği verdi ve bu grupları İsrail’e karşı tahrik etti. Bölgede yaşanacak demokratik bir devrim İran’ın bu kozunu elinden almış olacak. İran’ın Türkiye’nin Filistin konusundaki aktif politikasından duyduğu rahatsızlık da bunun işareti. Dolayısıyla bölgede yükselecek tansiyon her zaman dikta rejimlerinin işine yarıyor. Bundan faydalanacak ülkelerin başındaysa Suriye gibi kanlı rejimler geliyor. Ve tabii eğer saldırıya uğramazsa gerginlikten en kârlı çıkacak ülke İran olacak.
 </p>
 <p class="MsoNormal">
  2- Madalyonun öteki yüzünden bakınca da durum bir hayli benzerlik gösteriyor. Bölgedeki demokratik değişimi engelleyecek ya da bir süre durduracak etken, geniş çaplı ve tüm bölgeyi derinden etkileyecek bir savaş olabilir. Bunun için de Batı kamuoyu nezdinde sabıkalı olan İran biçilmiş kaftan. İran’a yönelik muhtemel bir saldırı ya da sürekli bir gerginlik, değişim istemeyen bazı bölge ülkeleri için bulunmaz bir fırsat oluşturacak. Bu ülkeler bir yandan hızla silahlanırken, diğer yandan da kamuoyunu baskı altında tutma gerekçesine sahip olacak.
 </p>
 <p class="MsoNormal">
  3- İran gerginliği şüphesiz en çok İsrail’in işine yarayacak. İsrail bu şekilde dikkatleri İran üzerine çekerken, İran’ın doğal düşmanları durumundaki bazı Sünni ülkelerle de istem dışı bir ittifak kurmuş olacak. Bu ise İsrail’in Filistin üzerindeki baskılarını daha da artıracak, Filistin’de istediği gibi cirit atmasına zemin hazırlayacak.
 </p>
 <p class="MsoNormal">
  4- İran, kendisine yönelik artan tehditten şu ana kadar endişe duymadığını ısrarla belirtiyor. İran’ın kendisine güvenmesinin başlıca sebebi, sahip olduğunu öne sürdüğü füzeler ve Ortadoğu’nun her noktasına ulaşabilecek derinlikteki bağlantıları. Öyleyse, Batılı ülkeler ve İsrail, İran’a saldırı düşünüyorsa bu füzelere karşı önlem aldılar mı? Bu füzeler İsrail’e yönelmeyecek mi? ABD ve bazı Avrupa ülkelerinin el üstünde tuttukları İsrail bu füzelerle yerle bir olmayacak mı? Yoksa, bazı radar üniteleri Türkiye’de konuşlu füze savunma sistemi mi devreye sokulacak?
 </p>
 <p class="MsoNormal">
  5- İsrail, İran gerginliğinden kendi hesabına yararlanırken, ABD ve Batılı ülkelerin farklı hesapları mı var? Küresel yeni politikalar İran üzerinden mi sergilenmeye çalışılıyor? Veya ABD bölgeden çekilmeye çalışırken, tıpkı Libya’da Fransa’yı ön plana çıkardığı gibi yerine tekrar İngiltere’yi mi ikame etmek istiyor?
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6F768DA6B92E1EADA13D505CE97E2C42?newsId=30941), [web.archive.org (arşiv bağlantısı)](http://web.archive.org/web/20111110134400/http://www.aksiyon.com.tr:80/aksiyon/newsDetail_getNewsById.action;jsessionid=6F768DA6B92E1EADA13D505CE97E2C42?newsId=30941)
