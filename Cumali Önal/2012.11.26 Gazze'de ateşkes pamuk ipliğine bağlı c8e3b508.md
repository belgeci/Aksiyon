# Gazze’de ateşkes pamuk ipliğine bağlı

*Cumali Önal 2012.11.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir kâbustan daha kurtulan Filistin halkı, yeni kâbuslar yaşamamayı temenni ediyor. Ancak işgal devam ettikçe, insan haklarına aykırı abluka sürdükçe, nice savaşların yaşanacağını da akıllarından çıkarmıyorlar.
  </font>
 </div>
 <div id="newsText">
  <font class="detail-text">
   <p>
    İsrail’in sekiz günlük ağır bombardımanı, sağlanan ateşkesle şimdilik durduruldu. Ancak ateşkesin uzun ömürlü olmayacağı neredeyse tüm Gazzelilerin ortak kanaati. “Gazze, boğazına ip geçirilen bir insan durumunda. Hareket edersek sandalye ayağımızın altından kayacak. İsrail bizden ip boğazımızda hareketsiz beklememizi istiyor. Bir insan buna ne kadar süre dayanabilir ki?” diye soruyor Şifa Hastanesi doktorlarından Nasır Sadi.
   </p>
   <p>
    İsrail’in saldırılarından çok, uyguladığı abluka Filistinlilerin canını yakıyor. Nüfusunun yarıdan çoğu gençlerden oluşan Gazze’de halkın yüzde 60’ından fazlası işsiz. 360 kilometrekarelik daracık bölge, neredeyse tünel ekonomisiyle ayakta duruyor. Ekonomik canlılık yok denecek kadar az. Hiçbir fabrika yok. Tarım ve hayvancılık, İsrail’in bölgeye yönelik abluka uygulamaya başladığı 2007’nin yüzde 3’ü düzeyinde. Yollar bakımsız, binalar dökülüyor, gençlerin neredeyse hiçbir geleceği yok. İsrail’in, psikolojisi bozuk, kişisel problemleri olan bir nesil oluşması için elinden geleni yaptığını ifade eden benzin istasyonu işletmecisi Me’mun Haznedar, kentin özellikle geceleri bombalanmasını manidar buluyor. Gece uykusundan bomba sesiyle sıçrayarak uyanan bir çocuğun normal yetişmesinin mümkün olmadığını ifade eden Haznedar, İsrail’in, yaptıklarının ve bir asra varan işgalinin hesabını bir gün vereceğini belirtiyor.
   </p>
   <p>
    <img alt="" height="333" src="http://web.archive.org/web/20121203063334im_/http://medya.aksiyon.com.tr/aksiyon/2012/11/26/gazze-2.jpg"/>
   </p>
   <p>
    İsrail’in sekiz gün boyunca, 2008’e göre farklı bir strateji izleyerek Gazze’nin altyapısını bombalamaya ve halka karşı psikolojik savaş yürütmeye çalışması dikkat çekti. Her ne kadar Hamas’ın elindeki mühimmatı vurduğunu ve militanları hedef aldığını öne sürse de İsrail’in Hamas ve diğer silahlı gruplara  herhangi bir zayiat verdirdiği kesinlikle söylenemez. Saldırılar boyunca hayatını kaybeden 150’den fazla Filistinliden yaklaşık 40’ının çocuk olması, diğerlerinin de ağırlıklı olarak sivillerden oluşması İsrail’in iddialarını çürütüyor. Ayakta kalan ya da yeniden inşa edilen hükümet ve kamu binalarının önemli bir kısmını imha eden İsrail, 1500’den fazla hedefi bombalayarak sivillere gözdağı verdi. Saldırılar boyunca evden dışarı çıkamayan Gazzeliler, ateşkes haberini duyunca sabaha kadar eğlendi. Fakat bu eğlence silahlı gruplar tarafından bir zafer havasına dönüştürüldü.
   </p>
   <p>
    İsrail’in tıpkı 2008’deki gibi yeniden dize getirildiğini öne süren Hamas, El Fetih ve İslami Cihad’ın başını çektiği bu gruplar, ‘Maskeli Balo’ya dönüştürdükleri gösterilerle şehir turları atmayı ihmal etmediler. Nasıl bir zafer kazanıldığının ise karşılığı yok. Tel Aviv’e düzenlenen bombalı saldırı ya da bu kentin açıklarına düşen bombanın kendileri için büyük bir zafer olduğunu belirten gruplar, Yahudilere büyük bir korku verdiklerini öne sürüyor. Gözleri yaşlı anneler, yetim kalan çocuklar, sakat kalan gençler veya yakılıp yıkılan evler ve işyerleri, onlara göre zaferin birer süsü. Sonuçta Filistinlilerden ölenler şehitti, üzülecek bir durum yoktu.
   </p>
   <p>
    Ancak daracık sokaklardan geçerek ziyaret ettiğimiz aileler hiç de onlar gibi düşünmüyor. Özellikle şehidi, yaralısı olanlar ya da yakınını kaybedenler bu savaşın artık bitmesi gerektiğini söylüyor. Güç dengesinin olmadığı bir savaşa ‘Nasılsa şehit oluruz’ diyerek girilemeyeceğini belirten bir şehit yakını, Hz. Muhammed’in hayatının buna en güzel örneği teşkil ettiğini belirtiyor.
   </p>
   <p>
    İsrail’in devam ettirdiği psikolojik savaşın halkın dengesini bozması Gazzeliler arasında endişeyle karşılanıyor. İsrail’in saldırılarını sürdürdüğü günlerde, gençlerin casus olarak adlandırdıkları bir kişiyi çırılçıplak bir şekilde motosikletlerinin arkasına bağlayarak Gazze sokaklarında sürüklemesi bunun önemli bir delili olarak gösteriliyor. Gençlerin gittikçe radikalleşmesinin Filistinli grupların kendi aralarında bir uzlaşmaya varmasını da zorlaştıracağını belirten taksi şoförü Ebu Zehra, İsrail’e karşı bir zafer elde edilecekse, bunun öncelikle kendi aralarında bir uzlaşmaya varılmasıyla mümkün olacağını ifade ediyor.
   </p>
   <p>
    Batı Şeria, El Fetih grubunun kontrolünde iken, Gazze’de ise Hamas hüküm sürüyor. Başta İslami Cihad olmak üzere diğer Filistinli gruplar ise bu iki grubun gölgesinde sesini duyurmaya çalışıyor. 2006’da Gazze’nin kontrolü için savaşan Hamas ve El Fetih arasındaki çatışmalarda 700’den fazla Filistinli hayatını kaybetmiş, bu da Filistinli grupların kendi aralarındaki güç mücadelesinin ne kadar şiddetli olduğunu göstermişti. Hamas, El Fetih ve İslami Cihad’a bağlı askerî kollar da İsrail’e fırlatılan roketler konusunda sürekli rakam belirterek kamuoyundan destek sağlamaya çalışıyor.
   </p>
   <p>
    Filistinliler bir kâbustan daha kurtulurken, yeni kâbuslar yaşamamayı da temenni ediyor. Ancak işgal devam ettikçe ve insan haklarına aykırı abluka sürdükçe, daha nice savaşların yaşanacağını da akıllarından çıkarmıyorlar.
   </p>
   <p>
    <img alt="" height="333" src="http://web.archive.org/web/20121203063334im_/http://medya.aksiyon.com.tr/aksiyon/2012/11/26/1693802.jpg"/>
   </p>
   <p>
    BM tarafından işgalci olduğu resmen açıklanan İsrail, nüfusun yoğun olduğu Gazze’den çekilirken, daha az nüfuslu ve geniş bir alana sahip Batı Şeria’da ise yayılmaya devam ediyor. Bu durumun sona erdirilmesi için ise olmazsa olmaz, Filistinli grupların birleşmesi, Arap ve İslam ülkelerinin hamaset yapmaktan vazgeçerek Filistin sorununun çözümü için gerçek adımlar atmaları…
   </p>
   <p>
    Önümüzdeki yıllarda Mısır’ın iç istikrarı yakalaması durumunda ABD ve İsrail’e karşı en büyük baskıyı oluşturması bekleniyor. Güçlü bir Mısır, İsrail için en büyük tehlike. Mısır’ın başında Müslüman Kardeşler’in bulunması ise kâbus senaryosu. Bunun farkında olan İsrail’in, Mısır’ın belini doğrultmaması için elinden geleni yapabileceği ifade ediliyor. Mısır’da siyasi kaos, Sina Yarımadası’nda çıkacak kargaşa ve ekonomik başarısızlıkların tümü, İsrail’in başarı hanesine yazılacak gelişmeler. Ancak ülkenin ilk demokratik lideri Muhammed Mursi’nin beklentilerin aksine başarılı bir diplomasi yürüterek uluslararası arenada sesini daha güçlü bir şekilde duyurması şüphesiz en fazla İsrail’i rahatsız ediyor. Türkiye’yi de yanına alarak bölgede daha aktif bir politika izlemesi durumunda Mısır’ın önümüzdeki yıllarda İsrail’in yayılmacı politikalarına engel olması, hatta İsrail’in işgal ettiği topraklardan çekilmesi de mümkün olacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8789BBCC64BE37968CE2E87D340679A9?newsId=34156), [web.archive.org (arşiv bağlantısı)](http://web.archive.org/web/20121203063334/http://www.aksiyon.com.tr:80/aksiyon/newsDetail_getNewsById.action;jsessionid=8789BBCC64BE37968CE2E87D340679A9?newsId=34156)
