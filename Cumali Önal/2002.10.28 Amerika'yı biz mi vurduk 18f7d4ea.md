# Amerika’yı biz mi vurduk?

*Cumali Önal 2002.10.28*

<div>
 <p>
  <font>
   Son yirmi yılda iki büyük savaş yaşamış Irak halkı, şimdi de Amerikan saldırısını bekliyor. Bağdat sokaklarına bir endişe ya da korku hakim değil. İnsanların yüzünde, ambargonun getirdiği sıkıntıdan dolayı bir tükenmişlik göze çarpıyor.
   <br/>
   <br/>
   Amman’dan başlayan 14 saatlik yolculuktan sonra gece yarısı Bağdat’a vardığımızda şoförün söylediklerinde ne kadar haklı olduğunu düşündüm. Karanlığın, 12 yıllık ambargonun derin izlerini örttüğü binalar, pırıl pırıl parlayan sokak lambalarının altında sanki bir dönemin ihtişamlı abideleri olduğunu haykırıyor.
   <br>
    <br>
     Gece yarısı bile geniş ve düzenli caddeleri dolduran araçlar, ailece kaldırımlarda yürüyen insanlar sanki gelmesi muhtemel büyük bir savaşa meydan okuyor. Adım başı karşılaşmayı beklediğimiz tanklar, toplar, silahlı askerlerden ise eser yok.
     <br>
      <br>
       Birleşmiş Milletler yaptırımları yüzünden dünyanın en büyük açık hapishanesi haline dönüşen Bağdat’a gelen tüm yabancılar gibi ben de savaşın derin ve korkunç izleriyle karşılaşacağımı düşünüyordum. Referandum dolayısıyla Irak hükümetinin bize tahsis ettiği Amerikan Chevrolet marka arabamızın şoförü Enver, Bağdat’a gelen hemen hemen her yabancının bu şaşkınlığı yaşadığını söylüyor. Enver, son bir yılda Bağdat’ta beklenmedik bir lüks tüketimin arttığına dikkat çekiyor.
       <br>
        <br>
         100 litre benzin 1 dolar
         <br/>
         <br/>
         Ertesi gün, Bağdat’ı gezdiğimizde gerçekten de Brezilya hükümetinin Irak’a hibe ettiği 80’li yıllardan kalma Passat marka arabaların yanı sıra lüks Alman ve Japon arabaları hemen göze çarpıyor. Londra’daki gibi iki katlı olan kırmızı renkli belediye otobüsleri şehrin her noktasına sefer düzenliyor. Ülkede 100 litre benzin yaklaşık 1 dolar olduğu için, herkes döküntü de olsa bir araba edinmenin yollarını bulmuş. Öyle ki Bağdat’ın pek çok caddesinde günün her saatinde trafik keşmekeşi yaşanabiliyor.
         <br/>
         <br/>
         Cep telefonları çalışmıyor
         <br/>
         <br/>
         Mağazalarda her türlü elektronik eşyayı bulmak mümkün, aynı şekilde son teknoloji ürünü bilgisayarları da. Irak Enformasyon Bakanlığı da haberleşmemiz için Pentium—4 bilgisayarları hizmetimize tahsis etti. Fakat telefon hatlarının yetersizliğinden dolayı, nerdeyse bunları kullanamadık bile. Zaten Irak yönetimi hotmail ve yahoo gibi uluslararası elektronik posta adreslerini bloke ettiği için elektronik haberleşme de çok zor yapılıyor.
         <br/>
         <br/>
         İnsanın ister istemez ilk görmek istediği şey, cep telefonları oluyor; ancak Bağdat’ta bunun kullanılması şu an için mümkün değil. Ürdün’ün başkenti Amman’da cep telefonlarını ellerinden düşürmeyen insanları görünce bir zamanların rüya şehri Bağdat’ın ne kadar çağ dışına itildiğini hissediyor insan.
         <br/>
         <br/>
         Alışverişte poşetle para
         <br/>
         <br/>
         Bağdat’ın İstiklal Caddesi sayılan Arasat Bulvarı’nda lüks bir restoran olan Candle’da yer bulmak neredeyse imkansız. Garson, yemeğini yedikten sonra çıkan müşterisinin eline verdiği bir poşet dolusu dinarı saymakla uğraşırken, diğer yandan da yeni gelen müşterilerine yer bulabilmenin telaşını yaşıyor.
         <br/>
         <br/>
         Irak’ta şu anda en büyük para 250 dinarlık banknot ve 1 ABD Doları da yaklaşık 2 bin dinar. Dolayısıyla alışveriş yaparken kesinlikle poşetlerle veya çantayla para taşımak gerekiyor.
         <br/>
         <br/>
         Restoranın Kürt asıllı garsonu Gadir, Türkiye’den olduğumuzu öğrenince ilk önce aramızda Kürtçe bilen olup olmadığını soruyor. Bize ayrı bir ilgi gösteren Gadir, işi arasında Irak’ın kendi vatanları olduğunu, kuzeydeki Kürt liderlerin Amerika’nın çıkarlarına hizmet ettiğini söylüyor.
         <br/>
         <br/>
         1970—80’li yıllarda Ortadoğu’nun kültürel, endüstriyel başkentlerinden ve en modern kentlerinden biri olan Bağdat’ta 1991’deki savaşın izleri büyük ölçüde silinmiş gibi. ABD ve İngiliz uçaklarının vurduğu köprüler, yollar ve hükümet binaları onarılmış. Fakat binalar bakımsızlıktan dökülmeye başlamış.
         <br/>
         <br/>
         Maaşlar 15—30 dolar
         <br/>
         <br/>
         1980’li yıllarda 3 bin 900 dolar olan Irak’ın kişi başına düşen milli gelirinin, sağlıklı bir istatistik olmadığı için bugün Afrika ülkelerinin seviyesine düştüğü tahmin ediliyor. Ülkede en yüksek maaş 300—400 dolar seviyelerinde. Fakat bu maaşı çok az bürokrat alabiliyor. İş bulup çalışabilenlerin ortalama geliri 15—30 dolar arasında. Bağdat postanesinde çalışan Zeynep, aylık 30 bin dinar maaş aldığını, fakat kendisinin iş bulabilen şanslı kişilerden biri olduğunu belirtiyor. Her ay yapılan düzenli gıda yardımı olmasa, bu maaşlarla kesinlikle geçinilemeyeceğini ve insanların açlıktan kırılacağını ifade ediyor Zeynep.
         <br/>
         <br/>
         1996 yılında BM’nin yürürlüğe koyduğu petrol karşılığı gıda programından dolayı Irak hükümeti aylık periyodlarla kişi başına günlük 2.235 kalori olmak üzere ailelere gıda veriyor.
         <br/>
         <br/>
         Bağdat sokaklarında son 23 yılda iki büyük savaş yaşamış olan insanların yüzünde endişe veya korkudan çok ambargonun getirdiği sıkıntılardan dolayı bir tükenmişlik göze çarpıyor. Gazeteci olduğumuzu öğrenenler hep bir ağızdan ABD’den korkmadıklarını ve savaşa hazır olduklarını belirtiyor; kaybedecek birşeyleri kalmadığını haykırıyor.
         <br/>
         <br/>
         Füzelerle ilk kez tanışmayacağız
         <br/>
         <br/>
         Savaşın yaklaştığını ve kimsenin stok yapıp yapmadığını sorduğumuzda eczacı olduğunu söyleyen Ekrem, “Neyi stoklayacağız ve bunu hangi parayla yapacağız?” diye cevap veriyor. Ekrem, Iraklıların normal yaşantılarına devam ettiğini ve Amerikan füzeleriyle ilk kez tanışmayacaklarını da belirtiyor.
         <br/>
         <br/>
         40’lı yaşlardaki Abbas ise artık savaşlardan bıktıklarını, 22 yıldır savaş altında yaşadıklarını belirtiyor. Buna rağmen kim saldırırsa saldırsın karşı koymaya hazırız diyor Abbas ve ekliyor: “Artık ne olacaksa olsun, bu ambargoya artık tahammül edemiyoruz.” Enformasyon Bakanlığı’nda bize yardımcı olmaya çalışan Amr, ABD ve Batı’nın, muhtemel bir operasyonda halkın Saddam Hüseyin’e isyan edeceğini düşünmekle hayati bir hata yaptığını vurguluyor.
         <br/>
         <br/>
         ‘Göğüs göğüse çarpışalım’
         <br/>
         <br/>
         Muhaberat’tan olmadığımıza karar verdikten sonra konuşmaya başlayan taksici Hasan’ın söyledikleri ise çok düşündürücü: “Ben Saddam’ı sevmiyorum, çünkü o bir diktatör ve onun yüzünden bu hallere düştük. Ama Saddam’dan daha çok Amerika’dan nefret ediyorum. Çünkü o İsrail’i destekliyor ve petrolümüze konmak istiyor. Amerika’yı biz mi vurduk ki dünyayı başımıza yeniden toplamaya çalışıyor?”
         <br/>
         <br/>
         İsmini söylemek istemeyen bir öğretmen ise dünyanın vicdanına seslendiğini belirterek, “Benim 8 yaşındaki oğlum her gün ‘Bugün mü öleceğim?’ diyerek bana soru soruyor” şeklinde konuşuyor.
         <br/>
         <br/>
         Kerkük, tam bir Türk şehri
         <br/>
         <br/>
         Son günlerde Türkiye’nin gündemine en fazla gelen Irak kenti Kerkük’te de halkın düşüncesi Bağdatlılardan farklı değil. Türkmen asıllı Ahmed, “Bush, Irak halkını kurtarmaya geleceğini söylüyor. Afgan halkını kurtardı mı? 11 Eylül’de ölen Amerikalılardan daha fazla sivili bu ülkede öldü. Aynı şeyi bize de yapacak. Bizim hayatımız onlar için önemli değil” diyor.
         <br/>
         <br/>
         Kerkük’te Türkçe kasetler revaçta
         <br/>
         <br/>
         Bağdat gibi Kerkük’te de ilk göze çarpan şüphesiz herkesin sözüne başlarken Saddam için ölmeye hazır olduğunu söylemesi. Kalabalıkta hiç kimsenin Saddam aleyhine konuştuğunu görmek mümkün değil. Gizli bir otokontrol mekanizması işliyor sanki ülkede.
         <br/>
         <br/>
         Bir gazeteci arkadaşa ‘Kasetçilerde neredeyse Arapça kaset bulamayacaktık’ dedirtecek kadar Türkiye’nin havasını teneffüs ediyor Kerkük. Adım başı Türk sanatçıların müziği çalıyor. Türkiye ismini duyunca insanların gözlerinin içi gülüyor. Fakat Kürt devleti iddialarını duyunca Türkmenler kadar, Araplar ve Kürtler’in de yüzlerinde keskin hatlar beliriyor. Barzani’nin şehirlerini nasıl alacağını soruyor Kerküklüler.
         <br/>
         <br/>
         Kerkük, Bağdat kadar şanslı bir şehir değil. Ambargonun izlerini iliklerine kadar hissediyor. Halk çok perişan ve işsiz. Sokaklar Bağdat gibi temiz ve bakımlı değil. Fakat etrafta insanların Türkçe konuştuğunu duymak biz Türk gazeteciler için ayrı bir haz.  Referandumda Araplar ve Kürtler gibi Türkmenler de açıkça oy kullanarak, Saddam’a evet dediklerini, bunun ABD’ye meydan okuma olduğunu söylediler.
         <br/>
         <br/>
         Kerkük sokaklarında dolaşırken, annesinin kucağında, iskelet haline dönüşmüş bir bebek dikkatimizi çekiyor. Annesi, istediği gibi doyuramamaktan dolayı bebeğinin bu hale geldiğini söylüyor. UNICEF (BM Dünya Çocuk Fonu) raporlarına göre, ambargo yüzünden her yıl 50 bin Iraklı çocuk hayatını kaybediyor.
         <br/>
         <br/>
         Milan Kundera’nın dediği gibi, “Kişinin güce karşı mücadelesi, hafızanın unutmaya karşı mücadelesidir.” Bağdat, Kerkük, Musul, Basra’sıyla Irak halkı, şu anda bu sınavı veriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1352 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=2042), [web.archive.org (arşiv bağlantısı)](http://web.archive.org/web/20060118234913/http://aksiyon.com.tr:80/yazdir.php?id=2042)
