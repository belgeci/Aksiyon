# Sinir harbini Mübarek kaybetti

*Cumali Önal 2011.02.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haftalardır istifa çağrılarına kulağını tıkayan Hüsnü Mübarek, ‘gidiyor’ dendiği anda koltuğunu kolay bırakmayacağını gösterdi. Verdiği tavizler halkın direncini kıramayınca çekilmek zorunda kaldı. Ordu, yönetimi devraldı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     10 Şubat 2011, Perşembe… Mısır ve tüm dünya nefeslerini tutmuş, ‘istifa’ sözünü duymak istiyordu. Ortadoğu’da tarih değişiyor, büyük bir kırılma yaşanıyordu. Bölgenin ‘Berlin Duvarı’ ortadan kalkıyordu. Ve o an gelmişti. Fakat ‘istifa’ kelimesi telaffuz edilmemişti. Ortadoğu gibi dünyadaki tüm güçlerin cirit attığı bir bölgede 30 yıl boyunca ayakta kalmayı başaran Mübarek, vuruşarak geri çekilme kararı almıştı. Ama bu tutmadı. Yetkilerini, yardımcısı Ömer Süleyman'a devrettiğini açıklayan Mübarek'in sözleri ne halkını ne de bölgeyle ilgili dış güçleri tatmin etti. Ve konuşmasının üzerinden 24 saat geçmeden istifa etmek zorunda kaldı. İşte Mübarek'in 30 yıllık dikta serüveni…
    </p>
    <p class="MsoNormal">
     83 yaşındaki kurt politikacı, Enver Sedat’ın 1981 yılında öldürülmesinden bir hafta sonra devlet başkanlığı koltuğuna oturmuş ve hiçbir zaman da selefleri Cemal Abdul Nasır ve Enver Sedat gibi karizmatik bir kişilik olarak ön plana çıkmamıştı. Onu vazgeçilmez kılan, Filistin meselesinde üstlendiği misyondu. İsrail-Filistin görüşmelerinde ABD başkanlarından sonra fikri sorulan ikinci lider oldu; ancak hiçbir zaman ağırlığını Filistin için koymadı. Filistinli gruplar arasındaki görüşmelerde de başta Türkiye olmak üzere başka bir gücün devreye girmesini istemedi ve açıkça El Fetih’in yanında yer almaktan çekinmedi.
    </p>
    <p class="MsoNormal">
     2008’deki Gazze Savaşı sırasında ve sonrasında izlediği politikalarla Arap ve İslam dünyasının sert tepkisini çekti. Gazze’ye abluka uygulanmasında İsrail ile işbirliği yaptı. Tıpkı İsrail gibi Mübarek rejimi de Hamas’ın cezalandırılması gerektiğini düşündü. 1950’de Mısır Hava Kuvvetleri’ne katılan Mübarek, hızla kariyer basamaklarını tırmanarak ülkenin bu en güzide kurumunun liderlik koltuğuna oturdu. 1973 Arap-İsrail Savaşı’nda gösterdiği yararlılıklardan dolayı mareşallik rütbesi aldı.
    </p>
    <p class="MsoNormal">
     1975’te Sedat’ın yardımcısı olarak atandığında çok da ön plana çıkan bir figür olmadığı için herkesi şaşırttı. 1979’da tarihi Camp David Anlaşması’nı imzalayan Sedat’ın İsrail’le başlattığı diyalog görüşmelerinde yer alarak gelecekte izleyeceği politikaların da temellerini attı.
    </p>
    <p class="MsoNormal">
     Göreve geldikten sonra, bir yandan Mısır’ın geleneksel olarak yürüttüğü Arap ülkelerinin liderliği konumunu sürdürmeye, diğer yandan da ABD ile çok yakın ilişkiler kurmaya çalıştı. Bunun karşılığını da ABD’den her yıl 2 milyar dolara yakın askeri ve ekonomik yardımla aldı.
     <span>
     </span>
    </p>
    <p class="MsoNormal">
     Irak’ın 1991’de Kuveyt’i işgali ve ABD önderliğindeki koalisyon güçlerinin 2003’te başlattığı Irak Savaşı sırasında ABD’nin bölgedeki en güçlü destekçilerinden biri oldu. Mübarek, bir yandan başta ABD olmak üzere Batılı ülkelerin bölgedeki en önemli müttefiki olurken, diğer yandan da selefleri Nasır ve Sedat gibi ülkede sert bir olağanüstü hal yasası uyguladı. On binlerce insan, siyasi faaliyetlerde bulunduğu gerekçesiyle mahkemeye bile çıkarılmadan tutuklandı, işkencelere maruz kaldı.
    </p>
    <p class="MsoNormal">
     Mübarek’in tutumunu sertleştirmesinde, maruz kaldığı öne sürülen 6 suikast girişiminin etkisi de büyük oldu. Özellikle 1995’te Etiyopya’da uğradığı suikast girişiminden sonra başta Cemaat-ı İslami olmak üzere bazı radikal akımlara karşı çok sert önlemler aldı.
    </p>
    <p class="MsoNormal">
     Mübarek karşıtı tepkilerin artmasında, izlenen politikaların yanı sıra oğlunu yerine hazırladığı yönündeki düşünceler de etkili oldu. 2000’li yılların başından itibaren siyaset sahnesinde görünmeye başlayan oğul Cemal Mübarek, bir anda iktidardaki Ulusal Demokratik Parti’nin ikinci adamı olunca, tüm şimşekleri üzerine çekti. Baba-oğul Mübarekler, veraset iddialarına net bir cevap vermedi.
    </p>
    <p class="MsoNormal">
     Cemal Mübarek siyasette basamakları tırmanırken, diğer oğul Ala ise çok fazla ön plana çıkmamaya çalıştı. Ancak Ala’nın, olduğu öne sürülen gayrimeşru ekonomik faaliyetleri Mübarek ailesinin milyarlarca dolaklık servetini de göz önüne sermeye başladı.
    </p>
    <p class="MsoNormal">
     İlerlemiş yaşına rağmen sahip olduğu genç görüntüyü sigara ve içkiden uzak durmasına ve düzenli spor yapmasına bağlayan Mübarek, halkından yükselen istifa çağrılarına ve artan uluslararası baskıya ancak 18 gün dayanabildi ve geçtiğimiz cuma akşamı istifa etti. Kendisinden sonra ülkenin kaosa sürüklenmesinden korktuğunu ve ülkesini koruyacağını söyleyen Mübarek’e artık halkı inanmıyordu ve reform sürecinin başlaması için onun kesinlikle gitmesini istiyordu. Sinir harbini kazanan halk oldu.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=92C6A01B8EF91CF5536C43FD29EF6B85?newsId=28664), [web.archive.org (arşiv bağlantısı)](http://web.archive.org/web/20120419011758/http://www.aksiyon.com.tr:80/aksiyon/newsDetail_getNewsById.action;jsessionid=92C6A01B8EF91CF5536C43FD29EF6B85?newsId=28664)
