# Nil'de su savaşları

*Cumali Önal 2004.08.23*

<div>
 <p>
  <font>
   21. yüzyılın su savaşlarına sahne olacağını ve ilk savaşında Nil üzerinde yaşanacağını öne sürenleri haklı çıkarmamak için Nil havzasında yer alan ülkeler çıkış yolları arıyorlar.
   <br/>
   <br/>
   Mısır'a hayat veren Nil üzerinde kara bulutlar dolaşıyor. 21. yüzyılın su savaşlarına sahne olacağını ve ilk savaşın da Nil üzerine yaşanacağını öne sürenleri haklı çıkarmamak için Nil havzasında yer alan ülkeler, bugünlerde toplantı üzerine toplantı düzenliyor. Nil'in ortak paylaşımı konusunda yapılan bu toplantılarda şu ana kadar önemli bir ilerleme sağlanmış değil. Toplantılar, Mısır'la Nil havzasında yer alan diğer dokuz ülke arasındaki pazarlıklara ve zaman zaman da restleşmelere sahne oluyor. Konuşulan tek konu başlığını ise 19. ve 20. yüzyıl başlarında Doğu Afrika'da sömürgeci güç olan İngiltere'nin, yine işgali altında tuttuğu Mısır'la Nil konusunda yaptığı anlaşma oluşturuyor.
   <br>
    <br>
     1929 yılında yapılan ve 1959'da yeniden gözden geçirilen anlaşmaya göre, Nil'in kullanımı hemen hemen Mısır'a veriliyor. Nil'in doğduğu ve geçtiği diğer ülkelere ise hiçbir hak tanınmıyor. Bazıları hem dünyanın en fakir hem de en kurak ülkeleri arasında yer alan Nil havzasındaki söz konusu ülkeler, Mısır'ın sömürge döneminden kalma bu anlaşmayı yenilemesi gerektiğini savunuyor.
     <br>
      <br>
       Mısır'ın su kabusu
       <br>
        <br>
         Uluslararası aktörlerin de yavaş yavaş müdahil olduğu bu diplomatik savaşta, basın yayın organları 'araç' olarak kullanılıyor. Mısır gazeteleri ve resmi ajansı MENA, hemen her gün Nil üzerinde kurulan ve dünyanın en büyük ikinci barajı olan Nasır Gölü'nün sularının sürekli azaldığını gösteren raporlar yayınlıyor. Sudan hariç diğer ülkelerde ise Mısır'ı hedef alan haberler ve eleştirel yazılar yer alıyor. Sudan, 21 yıldır süren kuzey-güneş çatışması ve son aylarda patlak veren Darfur olaylarından ötürü Mısır'ı karşısına almak istemiyor. Bu yüzden Nil konusunu gündeme getirmemeye özen gösteriyor.
         <br/>
         <br/>
         Binlerce yıldır 'Acaba birgün Nil'in suları kuruyacak mı?' kabusunu yaşayan Mısırlılar, bunun artık gerçek olabileceği korkusunu hissediyor bugün. Firavunlar döneminden itibaren Nil'i kutsal kabul eden, sularının kesilmemesi için ona kurbanlar adayan Mısırlılar, Osmanlı döneminde de bu korkuyu yaşamıştı. Bu amaçla dönemin Osmanlı—Mısır komutanları Sudan'ın tamamını işgal ederek ta Uganda sınırına kadar uzanan toprakları kontrol altına almışlardı. Nitekim, Mısır'ın Osmanlı valilerinden Hidiv İsmail Paşa'nın da Nil'in doğduğu ülkelerden özellikle Etiyopya'yı işgal etmek için planlar yaptığı tarih kitaplarında yer alıyor.
         <br/>
         <br/>
         Sömürge döneminin anlaşması
         <br/>
         <br/>
         Dünyanın en uzun nehri olarak kabul edilen Nil'in doğduğu nokta ile döküldüğü Akdeniz arasındaki mesafe tam 6 bin 700 metre. Beyaz ve Mavi Nil olmak üzere iki ana koldan oluşuyor. Bu iki kol daha sonra Sudan topraklarlarında birleşiyor. Nil'in sularının yaklaşık yüzde 85'ini Etiyopya topraklarından doğan Mavi Nil oluşturuyor. Tanzanya ve Burundi'den doğup Uganda, Kenya, Demokratik Kongo Cumhuriyeti gibi ülkelerden geçen Beyaz Nil ise ana Nil'e yüzde 15'lik bir katkıda bulunuyor. Beyaz Nil, sularının çok büyük bir kısmını dünyanın ikinci büyük tatlı su gölü olan Viktorya'ya boşaltıyor.
         <br/>
         <br/>
         Şüphesiz Nil konusunda Mısır'ı en çok endişelendiren ülke Etiyopya. Dünyada açlık ve kıtlıklıkla mücadele eden ülkelerin başında gelen Etiyopya'nın yanı sıra Tanzanya, Uganda ve Kenya da Mısır'ın bir an önce Nil sularının adil paylaşımını kabul etmesi gerektiğini belirtiyor.
         <br/>
         <br/>
         Sudan'ın bağımsız olmasından sonra 1959 yılında yeniden gözden geçirilen ve Sudan'a da Nil sularının dörtte birini veren anlaşma, Mısır'ı Nil'in tamamı üzerinde mutlak bir güç ilan ediyor. Anlaşmaya göre, hiçbir ülke Mısır'ın izni olmadan Nil üzerinde baraj yapamayacak, sulama kanalı inşa edemeyecek, tarım arazileri açamayacak veya Nil'in sularını azaltacak herhangi bir teşebbüste bulunamayacak.
         <br/>
         <br/>
         Nil Havzası'nda yer alan ülkeler, sömürge oldukları dönemde yapılan bu anlaşmayı kendilerinin yapmadığı iddiasında. Mısır ise can damarı olarak gördüğü Nil'le ilgili hiçbir girişime seyirci kalamayacağını, Nil sularını azaltacak her türlü projeyi savaş sebebi sayacağını dile getiriyor. Şu anda Mısır, Nil sularının yaklaşık yüzde 70'ini kullanıyor. Sudan yüzde 25'inden, diğer 8 ülke ise ancak yaklaşık yüzde 5'lik bir kısmından yararlanabiliyor.
         <br/>
         <br/>
         Mısır, Etiyopya'nın hediyesi!
         <br/>
         <br/>
         Nil'e, Mısır'dan daha fazla muhtaç ülkelerden biri, belki de Etiyopya. Nil sularının yüzde 85'ini karşılamasına rağmen, bu ülkenin nehir üzerinde hiçbir tasarruf hakkı yok. Bu yüzden, sömürgecilik döneminde yapılan bu anlaşmanın değiştirilmesi gerektiğini savunuyor. Ünlü Yunan tarihçi Heredot'un 'Mısır, Nil'in hediyesi' sözü son dönemlerde Etiyopya'da 'Mısır, Etiyopya'nın hediyesi' sözleriyle yankı buluyor.
         <br/>
         <br/>
         Mısır, geçmişte birkaç kez savaşla tehdit ettiği Etiyopya'yı İsrail'in kışkırttığını, bu ülkenin yardımıyla büyük barajlar inşa etmeye çalıştığını ileri sürüyor. İddialara göre, İsrail de bu şekilde Nil sularını Mısır'a karşı koz olarak kullanmayı düşünüyor. Afrika'da, İsrail'le ilişkileri en iyi durumdaki ülkelerin başında gelen Etiyopya'da "zenci Yahudiler" olarak bilinen Falaşalar yaşıyor. Gittikçe azalan nüfusunu artırmak ve Filistinlilere karşı nüfus avantajını kaybetmek istemeyen İsrail, dünyanın dört bir yanından olduğu gibi Etiyopya'daki Yahudilerin de İsrail'e göç etmesini teşvik ediyor.
         <br/>
         <br/>
         İsrail'le Nil sularının akışını etkileyecek herhangi bir anlaşma yapmadıklarını açıklayan Etiyopya yönetimi, bu anlaşmaların tamamen bilimsel ve teknik işbirliğine dayandığını öne sürüyor. Mısır gibi 70 milyondan fazla bir nüfusa sahip olan Etiyopya, 1980 yılında susuzluk çeken bölgelere su götürmek amacıyla Tana Gölü üzerinde baraj yapma projesini gündeme getirmiş, fakat dönemin Mısır Devlet Başkanı Enver Sedat, bunu savaş sebebi saymıştı. Son anda önlenen bu savaş durumu Etiyopya'nın projeyi rafa kaldırmasına sebep olmuştu.
         <br/>
         <br/>
         Etiyopya'nın arkasında İsrail var iddiası
         <br/>
         <br/>
         Açlık, susuzluk, kabileler arası çatışmalardan dolayı büyük bir sefalet içindeki Etiyopya'nın, siyasi, ekonomik ve askeri açıdan Mısır'la rekabet etmesi mümkün değil. Etiyopyalılar, bu durumun Mısır'ı daha da saldırgan yaptığı kanaatinde. İddialara göre Sedat, Filistin ve Doğu Kudüs'ün bağımsızlığı karşılığında İsrail'in Negev Çölü ile Gazze'ye yılda 400 milyon metre küp su pompalamayı teklif etmiş. Filistin Devlet Başkanı Yaser Arafat'ın bu projeyi hâlâ gündeme getirdiği konuşuluyor.
         <br/>
         <br/>
         Etiyopya, Eritre'nin ayrılmasından da Mısır'ı sorumlu tutuyor. Dönemin BM Genel Sekreteri Mısırlı Butros Gali, 1993 yılında Eritre'nin bağımsızlığına giden referandumun yapılmasına öncülük etmiş, bu da Etiyopya'nın tamamen denizlerle bağlantısının kopmasına sebep olmuştu.  Etiyopya, Mısır'ın son dönemde kendisini tehdit ettiğini, son olarak 1993 yılında Mısır Devlet Başkanı Hüsnü Mübarek'in Etiyopya'yı bombalayacağını söylediğini iddia ediyor.
         <br/>
         <br/>
         Uganda: Mısır ben merkezli düşünüyor
         <br/>
         <br/>
         Nil konusunda Mısır'ın izlediği politikalardan rahatsız olan bir diğer ülke Uganda. Nil'in dünyanın en tartışmalı nehri haline geldiğini vurgulayan Uganda'ya göre, Nil sularının paylaşımı konusunda son dönemlerde yapılan toplantıların hiçbir anlamı yok. Zira, Mısır hiçbir yeni projeyi kabul etmiyor. Ugandalı bazı parlamenterler, hiçbir Afrika ülkesinin bağımsız olmadığı bir dönemde yapılan anlaşmanın geçersiz sayılması için girişimlerde bulunuyor.
         <br/>
         <br/>
         Uganda Devlet Başkanı Yoweri Museveni, sık sık yaptığı açıklamalarda kendilerinin içinde olmadığı ve Nil'i Mısır'ın tekeline veren 1929 tarihli anlaşmanın geçersiz olduğunu öne sürüyor. Museveni, Mısır'ın "ben merkezli düşünmeyi" bırakması gerektiğini de öne sürüyor. Mısır'da birtakım temaslarda bulunan Uganda Parlamentosu Tarım Komitesi Başkanı John Odit'e göre, durum çok vahim. Odit, Nil'i hayat kaynağı olarak gören Mısır'ın bunun için savaştan kaçınmayacağını öne sürüyor.
         <br/>
         <br/>
         1991 yılında Owen Şelaleleri Barajı'nı genişletmek isteyen Uganda, Mısır'ın sert tepkisiyle karşılaşınca bu projeden vazgeçmek zorunda kalmıştı. Uganda son dönemlerde Bujjagali hidroelektrik projesi üzerinde de çalışıyor. Ancak Mısır'ın bu konuda da çok sert bir tavır takınacağına kesin gözüyle bakılıyor.
         <br/>
         <br/>
         İlk adım Tanzanya'dan
         <br/>
         <br/>
         Viktorya Gölü, Nil sularına kaynaklık eden dünyanın en büyük ikinci tatlı su gölü. Viktorya'dan Kahama bölgesine su taşımak isteyen Tanzanya ile Mısır arasında da son dönemde bazı sürtüşmeler yaşanıyor. Bu yıl başında, 85 milyon dolarlık bu projeyi iptal etmesini Tanzanya'dan isteyen Mısır, aksi taktirde bu duruma müdahale edeceğini duyurdu. Tehditlere rağmen Tanzanya'nın yaklaşık bir milyon kişiyi suya kavuşturacak bu projeyi yürürlüğe koymak için çalışmalar yaptığı ifade ediliyor.
         <br/>
         <br/>
         Kenya da tıpkı Tanzanya gibi Viktorya gölünden sulama amaçlı su çekmeyi planlıyor. 1929 tarihli anlaşmaya göre, bölge ülkelerinin Viktorya gölünden de, Nil'in sularını azaltacağı gerekçesiyle su çekmesi yasak. Kenya'da yayınlanan The Nation gazetesinin 20 Mart tarihli nüshasında yayınlanan bir haberde, bölgedeki su savaşı şöyle resmediliyor: "Mısır şu anda petrol satıyor. Su da Mısır için en değerli hazine. Bu hazineye sahip olmayan ülkeler, bedelini ödemeye hazır olmalı. Eğer Mısır halihazırda golf alanları yapmak için çölü suluyorsa bunun karşılığı da ödenmeli. Nasıl ki Mısırlı çocuklar susuzluktan kıvranırken Tanzanya, Kenya ya da Uganda'nın zenginlerinin eğlenmesi için yüzme havuzları yapamayacak olması gibi."
         <br/>
         <br/>
         İlk su savaşı Nil üzerinde mi olacak?
         <br/>
         <br/>
         Havzasında 300 milyondan fazla insanın yaşadığı Nil, tarihten beri Mısır'la özdeşleşmiş durumda. Afrika'da, 1960'lı yıllardan sonra bağımsız devletlerin ortaya çıkması, Mısır'ın bu ayrıcalığı için büyük bir tehdit oluşturuyor. Uzmanlar, tarihteki ilk büyük su savaşlarının çok büyük bir ihtimalle Ortadoğu'da ve özellikle de Nil üzerinde başlayabileceğine işaret ediyor. Nüfus ve tarihten gelen devlet yapısıyla bölge ülkelerinden sadece Etiyopya uzun vadede Mısır'la su için savaşabilecek düzeyde bulunuyor. Uzmanlara göre Etiyopya artık daha fazla kaynaklarını Mısır'a kullandırtmayacak ve Nil'den eşit pay almak için harekete geçecek.
         <br/>
         <br/>
         Aynı şekilde Sudan'ın da bir süre sonra Nil üzerinde daha fazla hak talep edebileceği öne sürülüyor. Aynı şekilde Sudan'ın parçalanması ve Güney Sudan'ın Batılı büyük güçlerin kontrolüne girmesinden Mısır büyük bir endişe duyuyor. Bu durumda Nil üzerinde hak iddia eden daha güçlü ülkeler ortaya çıkabilecek. Nil'in kaynağında yer alan ülkelerden sadece Tanzanya, nüfus yapısı itibariyle uzun vadede Mısır'la rekabet edebilecek düzeyde. Burundi ve Ruanda gibi ülkeler ise hem Nil sularına çok fazla bağımlı değil, hem de çok küçük ülkeler.
         <br/>
         <br/>
         Uganda ve Kenya ise Nil'in geçtiği ülkeler arasında yer alıyor. Bu iki ülke de başta İngiltere olmak üzere Batılı ülkelerle çok yakın ilişkiler içinde. Uzun dönemde bu iki ülkenin Batılıların da yardımıyla Nil konusunda daha da sert adımlar atabileceği öne sürülüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3237 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=14799), [web.archive.org (arşiv bağlantısı)](http://web.archive.org/web/20051220010941/http://aksiyon.com.tr:80/yazdir.php?id=14799)
