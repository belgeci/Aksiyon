# Evet, Tunus başardı!

*Cumali Önal 2011.01.24*

<font class="agenda2NewsSpot">
 Hiç kimsenin beklemediği bir zamanda Yasemin Devrimi’ni gerçekleştiren Tunus halkı özgürlüğüne kavuşurken çevresine de umut verdi.
</font>
<font class="newsDetail">
 <p>
  <p class="MsoNormal">
   İstibdad, yasak, baskı ve zulmün simgesi Habib Burgiba ismi artık bağımsızlığın, özgürlüğün, coşkunun, korkusuzca sokaklarda yürümenin adresi. Burgiba Caddesi üzerinde bulunan İçişleri Bakanlığı önünde yaptıkları ısrarlı gösterilerle kartondan dev Zeynel Abidin bin Ali’nin 23 yıllık iktidarına son veren halk, hâlen onun bir gece aniden ülkeyi terk etmesine inanabilmiş değil.
  </p>
  <p class="MsoNormal">
   Düne kadar İçişleri Bakanlığı, masum insanların haksız yere sorgulandıkları, işkence gördükleri bir yerdi. Ve bu caddede insanların kafalarını kaldırarak çevreye bakmaları bile neredeyse suçtu.
  </p>
  <p class="MsoNormal">
   Ama şimdi geçmişin kâbus dolu gecelerinden aydınlık bir güne uyanan halk özgürlük şarkıları haykırıyor. Çoğu Bin Ali’nin iktidarı sırasında hayata gözlerini açmış olan gençler, sokakta avazları çıktığı kadar bağırıyor, hak talep ediyor.
  </p>
  <p class="MsoNormal">
   Yıllarca coplarını yedikleri, hatta yolda karşılaştıklarında ne olur ne olmaz diyerek yollarını değiştirdikleri polislerle yaka paça oluyorlar.
  </p>
  <p class="MsoNormal">
   Emekli bir öğretmen olan Hammuda Klibi, Tunusluların şu an içinde bulunduğu ruh hâlini kimsenin anlayamayacağını belirtiyor. Özgürlüğün ne olduğunu ilk kez teneffüs ettiklerini, hatta şaşkın olduklarını ifade ediyor. Yanındaki eşi ise yıllarca eşinin sabah çıktığında tekrar eve gelemeyeceği korkusuyla yaşadığını vurguluyor.
  </p>
  <p class="MsoNormal">
   Üniversite mezunu bir işsiz olduğunu belirten Muhammed Haruni ise gençler olarak tüm dünyaya bir ders verdiklerini, ülkelerinin kaosa sürüklenmesine izin vermeyeceklerini anlatıyor.
  </p>
  <p class="MsoNormal">
   Her türlü muhalif hareketin sert bir şekilde bastırılmasından dolayı güçlü isimlerin siyaset sahnesinde yer alamaması şu an için Tunus’un önündeki en büyük handikap olarak değerlendiriliyor. Mevcut isimleri ise ne halk tam olarak biliyor, ne de onlar ülkelerini, halkını tanıyabiliyor.
  </p>
  <p class="MsoNormal">
   Her ne kadar en önemli önceliği siyasi istikrar olarak ön plana çıksa da ülkenin ekonomik olarak uçurumun kenarında bulunması herkesi korkutuyor. Ekonominin neredeyse kılcal damarlarına kadar hükmeden devrik lider ve çevresindeki insanlar, ülkeyi bir mafya devletine dönüştürmüş. Bu da ülke için sil baştan bir ekonomi modeli oluşturulmasını ve yeni girişimcilerin sahneye çıkmasını gerektiriyor.
  </p>
  <p class="MsoNormal">
   Tüm olumsuzluklara rağmen Tunus’un en büyük şansı ise eğitimli ve kültür düzeyi yüksek, birbiriyle barışık, ideolojik kamplara bölünmemiş halkı. Gösteriler boyunca sakallı, uzun saçlı; başörtülü, başörtüsüz; komünist, dindar herkes kol kola. Birbirlerine sarılıyor ve sevinç gözyaşları dökerek rejimin eski kalıntılarının hükümeti terk etmesini istiyorlar. Gösteriler boyunca hiçbir siyasi ya da ideolojik pankartın yer almaması dikkat çeken bir nokta. Hemen herkesin taşıdığı “Degage RCD” yazılı pankart ve dövizlerle halk, Bin Ali’nin Anayasal Demokratik Partisi’ne “defol” çağrısı yapıyor.
  </p>
  <p class="MsoNormal">
   Kartaca medeniyetine beşiklik eden ve İslam orduları Kuzey Afrika’yı baştan sona fethettiğinde en önemli merkez durumuna gelen Tunus, nispeten küçük bir ülke olsa da entelektüel düzeyde Avrupa ve Arap ülkeleriyle kurduğu çok yakın ilişkilerden dolayı bölgeyi derinden etkileyebilecek potansiyele sahip.
  </p>
  <p class="MsoNormal">
   Tunus’un mevcut sorunların üstesinden nasıl geleceğine yönelik soru işaretleri kadar, Tunus’ta yakılan meşalenin diğer bölge ülkelerini ne yönde etkileyeceği de merak ediliyor. Kimse Tunus’un bölge üzerinde domino etkisi meydana getireceğini kolay kolay söyleyemiyor. Tunus’un siyasi, sosyal ve askerî yapısının bölge ülkelerinden farklılık arz etmesi, diğer ülkelerin stratejik konumları ve yer altı kaynakları bakımından zengin olması bu senaryoyu şimdilik havada bırakıyor.
  </p>
  <p class="MsoNormal">
   Tunus, tarihî bir olaya imza atarken, geride hâlen cevabı verilemeyen birçok soru var: 2-3 bin kişilik gösteriler, nasıl olur da dünyanın en sert rejimlerinden birinin sonunu getirebilir? Ordunun rejimin devrilmesindeki rolü neydi ve acaba ordu bir darbe yapmak için şartların olgunlaşmasını mı bekliyor? Ülke ekonomisi daha da kötüye giderse ülke bir kaosa sürüklenebilir mi? Tunus, diğer bölge ülkelerinde de değişimin fitilini ateşleyebilir mi? Ülke gerçekten demokrasiye geçebilir mi? Batılı ülkeler, bu ülkeyi rahat bırakır mı?
  </p>
  <p class="MsoNormal">
   Bu ve benzeri soruların cevabını şimdilik hiç kimse bilmiyor. Bilinen tek şey, yaklaşık 150 yıl Fransız işgalinde kalan ve ardından da diktatörlüklerle yönetilen halk, bir hafta sonu gözlerini özgürlüğe açtı. Kartaca’nın ünlü komutanı Hannibal ile büyük İslam âlimi İbn Haldun’un özgürlük için büyük bedeller ödeyen halkı bu bedeli bir daha ödemek istemiyor.
  </p>
  <p class="MsoNormal">
   Hamma Hammami:
  </p>
  <p class="MsoNormal">
   DEVRİM TUNUS HALKININDIR
  </p>
  <p class="MsoNormal">
   -Bir diktatör nasıl olur da bu kadar kısa sürede devrilebilir?
  </p>
  <p class="MsoNormal">
   Bu devrimde başka sebepler aramak bu halka hakarettir. Halk siyasi, ekonomik ve sosyal sebeplerden dolayı patlama noktasına gelmişti. Yolsuzluklar ve artık dayanılmaz hâle gelen işsizlik ve pahalılık bunu tetikledi. Tunuslular bu devrimi kesinlikle kendi başlarına yaptılar ve dışarıdan ya da içeriden hiçbir şekilde yardım almadılar.
  </p>
  <p class="MsoNormal">
   -Sizin partiniz ve Nahda’nın olmadığı bir birlik hükümeti başarılı olur mu?
  </p>
  <p class="MsoNormal">
   Bu hükümet kesinlikle halkı temsil etmiyor. Eski isimlerle bazı muhalif isimlerin hükümeti. Bu iki parti olmadan ülkeye istikrar geleceğini söylemek mümkün değildir.
  </p>
  <p class="MsoNormal">
   -Nasıl bir siyasi yapı istiyorsunuz?
  </p>
  <p class="MsoNormal">
   Geçici hükümette tüm unsurların yer almasını istiyoruz. Bürokratik değil, demokratik bir sistem istiyoruz. Hatta hâkimlerin bile seçimle gelmesini istiyoruz. Hayatın her alanına demokrasinin yerleşmesini talep ediyoruz.
  </p>
  <p class="MsoNormal">
   -Devlet başkanlığı ve parlamento seçimlerine alınmazsanız tepkiniz nasıl olacak?
  </p>
  <p class="MsoNormal">
   Biz devlet başkanlığı seçimlerinin yapılmasına karşı çıkıyoruz. Çünkü bu seçim için dikta dönemi kanunları uygulanacak. Ve seçim o dönemin müesseselerinin gölgesinde yapılacak. Seçimlere alınmazsak sokaklarda hakkımızı ararız.
  </p>
  <p class="MsoNormal">
   -Gösterilerin yayılmasında ordunun tarafsız kalmasının rolü var mıydı?
  </p>
  <p class="MsoNormal">
   Ordunun şu ana kadarki tavrını olumlu buluyoruz. Şu an tabii ki bir darbe tehlikesi yok diyemeyiz. Ancak halk devrimini barışçıl yollarda sürdürürse ordunun müdahale edeceğini sanmıyorum. Provokasyon olmazsa demokratik sürecin kısa sürede tesis edileceğini söyleyebilirim.
  </p>
  <p class="MsoNormal">
   -Batılı ülkeler bu sürecin içine girer mi?
  </p>
  <p class="MsoNormal">
   Şu anda Batılı ülkelerden büyük bir baskısı olduğunu söyleyebiliriz. Ancak bu açıkça yapılmıyor. Tunus gibi Avrupa ile neredeyse bitişik bir ülkenin çok da kendi başına bırakılacağını zannetmiyorum.
  </p>
  <p class="MsoNormal">
   -Türkiye’nin demokrasi tecrübesi sizin için bir örnek teşkil edebilir mi?
  </p>
  <p class="MsoNormal">
   Türkiye’ye çok defa gittim ve ülkenizi iyi biliyorum. Türk halkının daha da iyiye giden demokrasi tecrübesinden faydalanabiliriz. Şu anda Türkiye’de Kürt sorununun açıkça tartışıldığı gibi biz de her türlü sorunumuzu açıkça konuşabilmeliyiz. Bunu yaparsak hiçbir güç bizi bölemez.
  </p>
  <p class="MsoNormal">
   -Ülkede Batılıların iddia ettiği gibi bir İslami tehlike var mı?
  </p>
  <p class="MsoNormal">
   Bu tehlike sürekli dile getiriliyor ve bu şekilde birlik ve beraberliğimiz bozulmaya çalışılıyor. Demokratik bir sistemde hiç kimseyi dışarıda bırakamazsın. İnsanları fert planında düşünüp onun düşüncesine saygı göstermek gerek. Tunus’ta pek çok İslami grup var: Hizb-i Tahrir, Nahda ve Selefiler. Türkiye’nin tecrübesi önemlidir.
  </p>
  <p class="MsoNormal">
   <span>
   </span>
  </p>
  <p class="MsoNormal">
   Semir Dilu:
  </p>
  <p class="MsoNormal">
   DÜNYADA EN FAZLA SEMPATİ BESLEDİĞİMİZ PARTİ, AK PARTİ’DİR
  </p>
  <p class="MsoNormal">
   -Gösterilerin sonu nereye varacak?
  </p>
  <p class="MsoNormal">
   Halk başlattığı devrimi sonuna kadar götürecek ve hükümette hiçbir eski kalıntı kalmayacak.
  </p>
  <p class="MsoNormal">
   -İngiltere’de sürgün hayatı yaşayan Raşid Gannuşi ne zaman dönecek?
  </p>
  <p class="MsoNormal">
   O Nahda’nın lideridir ve çok yakın zamanda ülkeye dönecek. Onun dönmesi ülke için olumlu sonuçlar doğuracaktır. O birilerinin korkutmaya çalıştığı gibi radikal değil; tamamen ılımlı, ülkesini seven birisidir. Bu hareketin hiçbir ülkedeki İslami hareketlerle bağlantısı yoktur. Hareket olarak belki de dünyada en fazla sempati beslediğimiz parti Türkiye’deki AK Parti’dir. O partiyi ılımlı, herkesi kucaklayan, radikal akımlarla bağlantısı olmayan bir hareket olarak görüyoruz.
  </p>
  <p class="MsoNormal">
   -Ülkeye diktatörlük geri gelebilir mi?
  </p>
  <p class="MsoNormal">
   Halk artık demokrasiyi gördü ve tattı. Yeni bir diktatörlüğe kesinlikle izin vermez.
  </p>
  <p class="MsoNormal">
   -Ordunun tutumunu nasıl görüyorsunuz?
  </p>
  <p class="MsoNormal">
   Dünyanın her tarafında ordunun rolü daima
   <span>
   </span>
   olumsuz görülür ve bir korku unsurudur. Ancak biz şu ana kadar hep olumlu tarafını gördük. Devrimin gerçekleşmesine destek verdi ve şimdi de siyasi gelişmeleri izliyor.
  </p>
  <p class="MsoNormal">
   -Nahda olarak siyasi bir parti kuracak mısınız?
  </p>
  <p class="MsoNormal">
   Evet, yakın bir zamanda.
  </p>
  <p class="MsoNormal">
   -20 yıldan fazla bir zamandır siyasetin dışındasınız?
  </p>
  <p class="MsoNormal">
   Hayır, biz Bin Ali döneminde de varlığımızı sürdürdük; şimdi bazı güvenlik gerekçeleriyle faaliyetlerimizden bahsedemeyiz. Şu anda parti içinde ve dışında bir diyalog ortamı oluşturmaya çalışıyoruz. Ülkenin en büyük partisi olacağız ve tecrübelerimizi ülkemizin refahı için kullanacağız.
  </p>
  <p class="MsoNormal">
   Adnan Munasır:
  </p>
  <p class="MsoNormal">
   DEVRİM ORTADOĞU’DA ÇOK ÖNEMLİ SONUÇLAR DOĞURACAK
  </p>
  <p class="MsoNormal">
   <span>
   </span>
  </p>
  <p class="MsoNormal">
   -Bu devrimi tarih kitapları nasıl yazacak?
  </p>
  <p class="MsoNormal">
   Bu gerçekte Tunus tarihinde görülmemiş bir olay. Bir partinin, liderin ya da bir dış gücün önderlik etmediği, tamamen halkın kendi kendine harekete geçmesiyle gerçekleşen bir devrimdir. Bu olay önümüzdeki dönemde özellikle Ortadoğu’da çok önemli sonuçlar doğuracaktır.
  </p>
  <p class="MsoNormal">
   -Başka ülkelerde de insanlar kendilerini yaktı ama Tunus gibi devrim olmadı. Tunus’ta ne farklı idi ki, devrim oldu?
  </p>
  <p class="MsoNormal">
   Tabii ki her ülkede benzer olaylar benzer sonuçlar doğuramaz. Bölge ülkelerinin hepsinde farklı durumlar söz konusu. Ancak ortak olan bir şey var ve Ortadoğu’da tüm sokaklar bunun farkında. Tunus’u ayağa kaldıran Bouazizi’yi o duruma ümitsizlik ve işsizlik getirdi. Her ülkede farklı kıvılcımlar gerekebilir.
  </p>
  <p class="MsoNormal">
   -Bölgede yakın zamanda demokrasi alanında bir hareketlenme olabilir mi?
  </p>
  <p class="MsoNormal">
   Şarm el Şeyh’teki Arap Birliği Zirvesi sanırım bu olaydan büyük bir ders çıkardı. Belki de ilk kez bir Arap Birliği zirvesinde ekonomik konular siyasi konuların önüne geçti. Eminim ki pek çok bölge ülkesi bu olay karşısında irkildi, korkuya kapıldı. Tunus’u devrime götüren şartların hepsi diğer ülkelerde de var. Bu devrim kesinlikle bölgede bazı kapıları zorlayacaktır. Bugün yarın demek çok zor ancak bu devrim her zaman insanların aklının bir köşesinde yer edecektir. Tunus yaptı, biz neden yapamayalım diyen insanların sayısı çoğalacaktır. Yani halk hiçbir dış gücün müdahalesi olmadan bir diktatörü devirdi. Bunu anlamak belki çok zor ancak bu gerçeğin çok iyi anlaşılması gerek.
  </p>
  <p class="MsoNormal">
   -Tunus’un başarısız olması için bazı güçler devreye girebilir mi?
  </p>
  <p class="MsoNormal">
   Tunus’taki olayın domino etkisi yapmasından korkan pek çok ülke olduğu artık bir gerçek. Bundan dolayı bazı büyük ülkeler hatta bölgesel güçler Tunus’ta demokrasinin önüne geçmek için harekete geçebilir. Bu ülkelerin kimler olduğunu az çok herkes biliyor.
  </p>
  <p class="MsoNormal">
   FRANSIZ SÖMÜRGESİNDE 75 YIL
  </p>
  <p class="MsoNormal">
   Bağımsızlık: 1881-1956 Fransız sömürgesi, 20 Mart 1956 bağımsızlık, Yönetim yapısı:
   <span>
   </span>
   Başkanlık Sistemi,
   <span>
   </span>
   Cumhuriyet, Başkent: Tunus, Yüzölçümü: 163.610 km², Nüfus: 10,5 milyon, Etnik Dağılım: Yüzde 98 Arap, yüzde 1 Avrupa kökenli, yüzde 1 Yahudi vd. Din: Yüzde 98 Müslüman, yüzde 1 Hıristiyan, yüzde 1 Musevi vd. Dil: Arapça, Eğitim: Okuma yazma oranı yüzde 74,3, Para birimi: Tunus Dinarı Gayri Safi Yurtiçi Hasıla:
   <span>
   </span>
   43,8 milyar USD (2009 - döviz kuru bazında), Ekonomi:
   <span>
   </span>
   Tarım, madencilik, turizm, üretim, Doğal kaynaklar: Petrol, fosfat, demir, kurşun, çinko, tuz, Sınırlar: Doğuda Libya’ ya 459, batıda Cezayir’e 965 km kara sınırı, kuzeyde Akdeniz'e 1.148 km kıyı boyu var.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28500-213-evet-tunus-basardi.html), [web.archive.org (arşiv bağlantısı)](http://web.archive.org/web/20110226120944/http://www.aksiyon.com.tr:80/aksiyon/haber-28500-213-evet-tunus-basardi.html)
