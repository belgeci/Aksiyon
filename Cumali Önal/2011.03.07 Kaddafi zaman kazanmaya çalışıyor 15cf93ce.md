# Kaddafi zaman kazanmaya çalışıyor

*Cumali Önal 2011.03.07*

<font class="agenda2NewsSpot">
 Kaddafi'nin koltuğunu korumasının tek yolu, kabileler arası büyük bir çatışmanın çıkması ve ülke kontrolünü yeniden ele geçirmesi.
</font>
<font class="newsDetail">
 <p>
  <p class="MsoNormal">
   Ülkenin yüzde 90’ından fazlasını ele geçiren Kaddafi karşıtları gözünü son kale başkent Trablus’a dikti. Libya Lideri Muammer Kaddafi ise zaman kazanarak muhalefet saflarında çatlaklar oluşmasını bekliyor.
  </p>
  <p class="MsoNormal">
   Ülkeyi oluşturan kabileler arasındaki dengeler sayesinde 42 yıl iktidarda kalabilen Kaddafi’nin en önemli hesabını da bu hassas yapı oluşturuyor.
  </p>
  <p class="MsoNormal">
   Ülkede söz sahibi ve etkin 30’a yakın kabile var. Kaddafi’ye karşı olduğunu şu ana kadar net olarak ortaya koyan iki büyük kabile bulunuyor. Bunlardan birincisi ülkenin en büyük kabilesi ve Kaddafi’nin geleneksel rakibi Warfalla, diğeri ise ülkenin doğusundaki petrol kaynakları üzerinde söz sahibi olan Zaviye.
  </p>
  <p class="MsoNormal">
   Ülkenin ikinci büyük kabilesi olarak adlandırılan Magariha ise bu süreçte kritik bir rol oynuyor. Daha önce Kaddafi’nin geleneksel müttefikleri arasında yer alan bu kabile rejime karşı başlayan isyana destek verdiğini açıklamıştı. Ancak Magariha’nın çıkışı Warfalla ile Zaviye’ninki kadar güçlü görülmüyor ve kabilenin Kaddafi’nin muhtemel taktikleriyle saf değiştirebileceği öne sürülüyor.
  </p>
  <p class="MsoNormal">
   Kaddafi’nin gücünün merkezinde ise kendi kabilesi Kaddafa var. Sirte merkezli bu kabile, Kaddafi’nin yanında olduğunu açıkça belirtiyor.
  </p>
  <p class="MsoNormal">
   Bu süreçte Kaddafi’nin üç türlü hesabı bulunuyor. Birincisi; sürecin uzaması ve Trablus’un düşmemesi durumunda kabileler arasındaki ittifakın bozulabileceği hesabı. Hem Kaddafi hem de oğlu Seyfülislam, ekranlara çıkarak halkı tehdit ettiklerinde kabileler arası bir çatışma olabileceği uyarısında da bulunmuşlardı.
  </p>
  <p class="MsoNormal">
   Kısa sürede ülkenin önemli bir kısmını ele geçiren muhalif güçler arasında bir birlik ve beraberlik olmaması dikkat çekiyor. Geçen hafta muhalif hareketi siyasi bir çatı altında birleştirmek için görevlendirilen eski Adalet Bakanı Mustafa Abdulcelil’in şu ana kadar bir başarı elde edememesi de bunun önemli bir göstergesi. İkincisi ise Kaddafi’nin para karşılığı bazı kabileleri yanına çekebileceği hesabı. Petrol satışından yıllık 45 milyar dolarlık gelir elde eden Kaddafi’nin bu paranın bir kısmını bazı kabilelere saf değiştirtmek için kullanabileceği belirtiliyor.
  </p>
  <p class="MsoNormal">
   Kaddafi, iktidarı boyunca hiçbir siyasi partiye izin vermediği gibi diğer pek çok Arap ülkesinde olduğu gibi göstermelik seçimleri dahi yasakladı. Modern çağın kurumları birlik, sendika ve dernek gibi organizasyonların yeşermesini engelledi. Kendine özgü bir yapı oluşturan Kaddafi gücün merkezinde yer aldı ve sivil oluşum eksiğini de kabileler yoluyla halletmeye çalıştı. Çoğu kez kabileler birer sivil toplum örgütü gibi çalıştı. Bir kabile Kaddafi’ye ne kadar yakın durduysa bu tür faaliyetlerde de büyük bir maddi destek gördü. Dolayısıyla bu sistemle Kaddafi istediği zaman kabileleri frenledi ya da onlara baskı kurmayı başardı. Ancak Kaddafi’nin bu öngörüsünü boşa çıkarabilecek bir trend de mevcut. Özellikle 20’li yaşlardaki gençler arasında kabile anlayışından çok Libyalılık kimliği ön planda. Ortadoğu’daki devrimlerle özdeşleşen ‘Facebook gençliği’, Libya’da da çok faal ve kabilecilik anlayışını şiddetle reddediyor.
  </p>
  <p class="MsoNormal">
   Üçüncüsü ise sözde görüşmeler yoluyla bir orta yol bulunması. Olayların şiddetlendiği günlerde Kaddafi’nin kaçtığı öne sürülen Venezuela, hafta ortasında ilginç bir çıkış yaparak gerekirse taraflar arasında görüşmeler yapılmasına yardımcı olabileceğini açıkladı. Muhalefet bu açıklamaya sert tepki göstererek Kaddafi ile masaya oturmalarının söz konusu olamayacağı açıklamasında bulundu. Muhalif gruplar, 17 Şubat’ta başlayan olaylardan sonra birkaç kez ekranlara çıkarak kendilerini küçümseyen ve hatta halka hakaret eden Kaddafi’nin zaman kazanmaktan başka bir amaç gütmediğini vurguluyor.
  </p>
  <p class="MsoNormal">
   BATILI ÜLKELER MÜDAHALE EDERSE...
  </p>
  <p class="MsoNormal">
   Kaddafi’nin halka karşı bir katliama girişme endişesi güncelliğini korurken, ABD’nin Libya açıklarına savaş gemileri göndermesi muhtemel bir müdahaleyi de gündeme getirdi. Ancak ABD ve Batılı ülkelerin şu ana kadar başta Ruanda, Burundi, Bosna olmak üzere dünyanın pek çok yerindeki olaylara ya hiç müdahale etmemesi ya da çok geç müdahalesi kafalarda “Batı, Irak’tan sonra Libya’nın da mı petrolüne göz dikti?” sorusunu beraberinde getirdi.
  </p>
  <p class="MsoNormal">
   İlk günlerde muhtemel müdahale söylentilerine sert tepki gösteren muhalefet, Kaddafi’nin arka arkaya Brega ve Ecdebiye kentlerine hava saldırıları düzenlemesi üzerine bu tavrını yumuşatmaya başladı. Ancak muhalefet, bir kara müdahalesinden çok, Kaddafi birliklerinin havadan imha edilmesini talep ediyor.
  </p>
  <p class="MsoNormal">
   ABD birliklerinin Kaddafi’nin zaten çok sınırlı olan hava ve kara birliklerine yönelik bir saldırı düzenlemesi durumunda Libya liderinin çok kısa sürede devre dışı kalmasına kesin gözüyle bakılıyor. Ancak ABD ve Batı’nın sadece sınırlı müdahale ile yetinmeyerek ülkeye asker konuşlandırması durumunda ülkenin yeni bir Somali, Irak ya da Yemen olması kuvvetle muhtemel. Bir kara müdahalesinde Batılı güçlerin yerine Arap ya da Afrika ülkelerinden oluşan bir birliğin Libya topraklarına konuşlandırılması daha mantıklı bir çözüm olarak değerlendiriliyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28830-213-kaddafi-zaman-kazanmaya-calisiyor.html), [web.archive.org (arşiv bağlantısı)](http://web.archive.org/web/20110402094329/http://www.aksiyon.com.tr:80/aksiyon/haber-28830-213-kaddafi-zaman-kazanmaya-calisiyor.html)
