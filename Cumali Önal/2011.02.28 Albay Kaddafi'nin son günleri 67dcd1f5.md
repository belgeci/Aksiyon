# Albay Kaddafi’nin son günleri

*Cumali Önal 2011.02.28*

<font class="agenda2NewsSpot">
 Kuzey Afrika hattında Tunus ve Mısır diktatörlerinin ardından şimdi de Libya’nın gözü dönmüş lideri Muammer Kaddafi’nin koltuğu sallanıyor.
</font>
<font class="newsDetail">
 <p>
  <p class="MsoNormal">
   Her şey o kadar hızlı gelişiyor ki sadece insanlar değil, koca koca devletler dahi olup biteni anlamakta zorlanıyor. Zeynel Abidin ve Mübarek derken şimdi sıranın Libya diktatörü Muammer Kaddafi’ye geldiğinden kimsenin şüphesi yok. En büyük endişe, her zaman yaptığı patavatsız ve bencil çıkışlarına bir de çılgınlık ekleyip kendini ve ülkesini ateşe atıp atmayacağı. 42 yıldır diktatörlükle yönettiği halkı artık ona isyan ediyor, bir an önce istifasını istiyor. O ise devlet televizyonundan canlı yayımlanan konuşmasında halkına ezilecek böcekler, pis fareler ve sarhoşlar olarak sesleniyor. Bununla da yetinmeyip hepsini idamla tehdit ediyor, kendi taraftarlarını halkın kahir ekseriyetini oluşturan muhaliflere karşı kışkırtıp idamları infaz etmeleri çağrısında bulunuyor.
  </p>
  <p class="MsoNormal">
   Olaylar Tunus ve Mısır’dan çok daha kanlı ve kaotik gelişiyor. Libya içi ve dışındaki bürokratlar, eli kanlı dengesiz liderlerini terk ediyor, çoğu ordu ve emniyet mensubu, halkına karşı silah kullanmayı reddediyor. O ise Afrika’dan getirttiği eli kanlı paralı askerlerden medet umuyor. Halk birçok şehirde ve Mısır sınırında kontrolü ele geçirmiş durumda. Ordunun çok sayıda tank ve silahı halkın elinde. Cep telefonları ve amatör kameralarla internete yansıyan dehşet görüntülerinden sonra artık yabancı basın da karayoluyla ülkeye girip Kaddafi’nin Libya’yı nasıl kaosa sürüklediğini dünyaya duyurabiliyor. Kaddafi daralan bir çemberin içinde ama hâlâ öfkeli konuşmalarına devam ediyor.
  </p>
  <p class="MsoNormal">
   Tunus, Mısır ve Libya, Kuzey Afrika’nın yan yana dizilmiş 3 Arap ülkesi. İlk ikisinin diktatörleri, koltuklarını terk ederken Kaddafi gibi gözlerini karatmamıştı. Aslında ilk etapta, Libya’nın diğerlerinden farklı olduğu ve etnik kabile yapısı nedeniyle rejim değişikliğinin pek kolay olmayacağı görüşleri öne çıktı. Olayların sadece eskiden beri Kaddafi’ye tepkili Bingazi ile sınırlı kalacağı ileri sürüldü. Ancak kısa sürede bunun yanlış olduğu açıkça ortaya çıktı. Halktan yükselen tepki bir sel gibi ülke geneline yayıldı. Kaddafi karşıtı halk, özellikle ülkenin doğusunda kontrolü ele geçirmiş durumda. Doğu sınırındaki bütün girişleri kontrol eden isyancılar, sınır kapısında ve Tobruk şehrinde Libya bayrağını kaldırıp Kral İdris zamanındaki bayrakları asıyor.
  </p>
  <p class="MsoNormal">
   Libya’nın doğusunda yer alan ve gösterilerin merkezi konumundaki Bingazi de tamamen göstericilerin eline geçmiş durumda. Muhalifler, ülkenin ikinci büyük şehri Bingazi’de yönetim boşluğunu oldurmak için geçici bir koalisyon kurdu. Şehirde yaşamı normale döndürmeye çalışan muhalifler, sokakların temizlenmesi, gıda ve yardım malzemelerinin dağıtılması ile güvenliğe kadar her işi üstlenmiş durumda. Koalisyon ayrıca yabancı petrol şirketlerine ve Kaddafi’ye bir mesaj göndererek, tek bir ulustan yana olduklarını bildirdi. 17 Şubat’ta kurulan komisyonun yargıçlarından Cemal Binnur, uluslararası petrol anlaşmalarının meşruiyetini kabul ettiklerini belirterek dünyaya ılımlı mesajlar gönderdi.
  </p>
  <p class="MsoNormal">
   Kaddafi şehirlerdeki kontrolü birer birer kaybederken, Beyda ve Derne de göstericilerin kontrolüne geçti. Bu iki şehirde 2 ayrı emirlik ilan edildi. Kaddafi ise bunları ‘Miki Fare Devleti’ olarak adlandırdı. Her ne kadar ülke genelinde kontrolü elinde tuttuğunu söylese de Kaddafi’nin çevresindeki halka daralıyor ve muhalif gruplar başkent Trablus’a ilerlemeye çalışıyor. O ise halkına hakaretlere devam edip olayların arkasında El-Kaide’nin olduğunu öne sürüyor. Son umut olarak Batı’ya ‘Ben gidersem İslamcılar gelir’ korkusu salmaya çalışıyor; aynen Zeynel Abidin bin Ali ve Hüsnü Mübarek gibi.
  </p>
  <p class="MsoNormal">
   Bir taraftan halkını tehditle sindirmeye çalışan Kaddafi, son olarak artan gıda fiyatlarına karşı her aileye 800 dolar yardım ve kamu çalışanlarına yüzde 150 zam sözü verdi. Kaddafi son çırpınışlarını yapsa da iktidarını kaybetmiş sembolik bir lider durumunda şu an. Kanının son damlasına kadar mücadele edeceğini ve ülkesinde öleceğini söyleyen Kaddafi’nin önünde bu noktadan sonra iki seçenek görünüyor: Kendisini kabul edecek bir ülkeye sığınmak ya da ölümü tercih etmek. Bu satırlar yazılırken, o koltuğunda oturmaya devam ediyordu.
  </p>
  <p class="MsoNormal">
   TÜRKİYE’NİN İTİBARI YÜKSELİYOR
  </p>
  <p class="MsoNormal">
   Libya’da kaos ve gerilim her geçen gün artarken, uluslararası camianın açıklamaları şimdilik kınamanın ve şiddetten uzak durulması çağrılarının ötesine geçemedi. İhtimal olarak gündeme gelmiş olsa da halkına karşı kıyıma girişen Kaddafi’yi durdurmak için askerî müdahalede bulunmak oldukça zor görünüyor. Her ülke öncelikle kendi vatandaşlarını güvenli bir şekilde Libya’dan tahliye etmeye çalışıyor. Ülkede en çok vatandaşı bulunan Türkiye ise 7 bini aşkın vatandaşını tahliye etmeyi başardı. Krizin başlangıcında Türk Hava Yolları’na ait uçaklarla tahliyeye başlayan Türkiye, havalimanlarına iniş izninin durdurulmasından sonra deniz yolunu tercih etti. İstanbul Deniz Otobüsleri’ne (İDO) ait Orhan Gazi-1 ve Osman Gazi-1 feribotları 3 bini aşkın vatandaşımızı çarşamba gecesi Marmaris’e getirdi. Yolcular arasında 12 ülkeden 59 kişi de bulunuyordu.
  </p>
  <p class="MsoNormal">
   Türkiye’nin deniz operasyonu dünyada da yankı uyandırdı. Feribotlarla yapılan tahliyeyi büyük başarı olarak veren İngiliz basınının haberleri karşısında İngiltere Başbakanı David Cameron, vatandaşlarının tahliyesinde yaşanan gecikme ve sorunlardan ötürü özür diledi. Aralarında ABD ve Rusya’nın da bulunduğu 21 ülke, vatandaşlarının tahliyesi için Ankara’dan yardım istedi.
  </p>
  <p class="MsoNormal">
   Tunus olaylarından bu yana Kuzey Afrika ve Ortadoğu’daki hiçbir rejim rahat değil. Libya olayları bu noktaya gelmeden önce Bahreyn’de protestocularla hükümet güçleri arasında kanlı çatışmalar olmuştu. Hatta muhalifler sembolik öneme sahip İnci Meydanı’nı ele geçirmiş ve talepleri yerine getirilene kadar buradan ayrılmayacaklarını açıklamıştı. Başkent Manama’da zirve yapan kriz o kadar büyümüştü ki Veliaht Prens Şeyh Salman bin Hamid el Halife, 13 Mart’taki Formula 1 Bahreyn Grand Prix’inin iptal edildiğini söylemişti. Ancak Libya’daki olayların büyümesi, Kaddafi yönetiminin gösterileri acımasız bir şekilde bastırmaya çalışması dikkatleri buraya çevirdi. Ama Ortadoğu’da sular hâlen durulmadı ve cuma namazlarından sonra birçok ülkede büyük gösteriler düzenlendi.
  </p>
  <p class="MsoNormal">
   Diktatörlerinden kurtulan Tunus ve Mısır’da halk, başlattığı dalganın takipçisi olmaya devam ediyor ve reformların zaman kaybetmeden hayata geçirilmesini istiyor. Bunların dışında Cezayir’den Yemen’e birçok ülkede, hatta ABD işgaliyle Saddam Hüseyin’den kurtulup demokrasiye geçmeye çalışan Irak’ta halk meydanları doldurdu. Libya’da Kaddafi dönemi bitmek üzere ve o da devrildikten sonra gözler sıradakine çevrilecek.
  </p>
  <p class="MsoNormal">
   Sonuç olarak, “Ortadoğu’da artık hiçbir şey eskisi gibi olmayacak”; ama asıl dikkat edilmesi gereken nokta, bu toz duman arasında kimin elinin kimin cebinde olduğu…
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28786-173-albay-kaddafinin-son-gunleri.html), [web.archive.org (arşiv bağlantısı)](http://web.archive.org/web/20110402094308/http://www.aksiyon.com.tr:80/aksiyon/haber-28786-173-albay-kaddafinin-son-gunleri.html)
