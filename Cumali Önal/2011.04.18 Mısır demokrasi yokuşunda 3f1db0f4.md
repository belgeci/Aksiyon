# Mısır demokrasi yokuşunda

*Cumali Önal 2011.04.18*

<font class="agenda2NewsSpot">
 Mısır, diktatörlükten demokrasiye geçişin sancılarını yaşarken, Mübarek dönemi ile hukuki hesaplaşmasını da başlattı.
</font>
<font class="newsDetail">
 <p>
  <p class="MsoNormal">
   Bu yılın başında dönemin Mısır Dışişleri Bakanı Ahmet Ebul Geyt, ülkesinin Tunus olmadığını, gösterilerin kendilerine sıçramasına ihtimal vermediğini söylediğinde, kimse Mübarek rejiminin 18 gün gibi kısa bir sürede çökeceğini hayal bile edememişti. Bu açıklamadan kısa bir süre sonra Tahrir Meydanı’nda toplanan Mısırlılar, tarihî bir direniş örneği sergileyerek 30 yıllık Hüsnü Mübarek dönemini sonlandırmıştı. Tahrir artık hem Mısır hem de bölge ülkeleri için sembol hâline gelmişti. Mübarek’in devrilmesiyle yetinmeyen Tahrir, gösterileri balans ayarı gibi kullanarak demokrasinin rayına oturması için orduyu sürekli markajda tuttu. Ve son olarak da geçen hafta Hüsnü Mübarek ve iki oğlunun gözaltına alınmasını sağladı. İşin en ilginç yanı ise Mısırlıların olayı gözaltı kararını veren başsavcının Facebook’taki sayfasından öğrenmesi oldu.
  </p>
  <p class="MsoNormal">
   Görevdeyken hasta olmadığını göstermek için sık sık gezilere çıkan ve ekranlarda boy gösteren Mübarek, sorgu sırasında rahatsızlandığı gerekçesiyle Şarm el Şeyh’teki bir hastanenin yoğun bakım ünitesine kaldırıldı. Muhalifler, bunun Mübarek’i kurtarmak için tasarlanmış bir oyun olduğuna inanıyor. İlginçtir ki kudretli zamanlarında Mübarek’in sağlığının yerinde olmadığı sık sık muhalif gazeteler tarafından dile getiriliyor, hatta bazı gazeteciler bu yönde gerçek dışı haberler yaptığı gerekçesiyle hapis cezasına çarptırılıyordu. Mübarek’in oğulları Ala ile Cemal ise işkenceleri ve korkunç hikâyeleriyle ünlü Tora Hapishanesi’ne, devrik rejimin diğer ünlü isimlerinin yanına gönderildi. Bazı gazeteler “Tora’nın intikamı” başlığıyla çıkarken, özellikle siyasi mahkûmlara uygulanan insanlık dışı işkenceleri hatırlatıyordu.
  </p>
  <p class="MsoNormal">
   Bundan sonraki hukuki süreç de şüphesiz Tahrir’in birinci gündem maddesini teşkil edecek. Başta Mübarekler olmak üzere rejimin önde gelen isimleri; Başbakan Ahmet Nazif, Mübarek’in sırdaşları Şûra Meclisi Başkanı Safvet Şerif, Halk Meclisi Başkanı Fethi Sürur ve Özel Kalem Müdürü Zekeriyya Azmi ile pek çok bakan, iş adamı, polis, bürokrat 15 gün süreyle geçici olarak demir parmaklıkların arkasına gönderildi. Mısır Anayasası’na göre idam cezası hâlen yürürlükte ve Tahrir Meydanı, rejimin birçok isminin idam cezasına çarptırılmasını istiyor. Ancak nihai kararların, eylülde yapılacak parlamento ve yıl sonundan önceki devlet başkanlığı seçimlerinden sonraki sürece bırakılmasına kesin gözüyle bakılıyor.
  </p>
  <p class="MsoNormal">
   Ortadoğu ve Mısır’da yaşananlar her ne kadar sokaklar tarafından devrim olarak adlandırılsa da uzmanlar daha çok ‘Ortadoğu Baharı’ şeklinde yorumluyor. Bu baharın ne kadar süreceği, sonunda yeniden kış mı yoksa yaz mı geleceği gibi sorular cevap bekliyor. Kahire Üniversitesi’nden Prof. İbrahim Bayyumi’ye göre bundan sonraki süreç sabır gerektiriyor. Sistem tamamen çöktü ve enkazın temizlenmesi, yeniden bir inşaat yapılması uzun sürebilir. Bayyumi, ülkeyi bekleyen en büyük tehlikenin ekonomi olduğunu söylüyor. Siyasi anlamda ülke bir şekilde rayına oturabilir ancak ekonomi tamamen dibe vurmuş durumda. “Ekonomi düzlüğe çıkmadıkça Tahrir Meydanı’nın sürekli bir işgale maruz kalması kuvvetle muhtemel.” diyen Bayyumi, ülkesinin yer altı kaynaklarının çok sınırlı olduğunu, bundan dolayı da acilen iş alanları oluşturulması gerektiğini düşünüyor. Bayyumi’ye göre şimdilik en acil çözüm ise yabancı yatırımcıların çok hızlı bir şekilde ülkeye çekilmesi. Bunun için de siyasi istikrarın bir an önce sağlanması gerekiyor.
  </p>
  <p class="MsoNormal">
   2010’da gayri safi millî geliri yaklaşık 175 milyar dolar olan 85 milyonluk Mısır’da 50 milyar dolarlık bütçenin yarısından çoğu maaşlar ve temel gıda maddelerine yapılan sübvansiyonlara gidiyor. Ancak son yıllarda yakalanan yüzde 5’in üzerindeki büyüme rakamlarının bu yıl yüzde 2’ye düşecek olması, turizm gelirlerindeki durma, yatırımların kaçması, iki ay kapalı kaldıktan sonra açılan borsanın teklemesi, ihracatın durma noktasına gelmesi ve yüksek işsizlik oranları, ülkenin içinde bulunduğu ekonomik krizin daha da derinleşeceği korkusunu oluşturuyor.
  </p>
  <p class="MsoNormal">
   Mübarek’in yıkılmasından sonra görevi devralan Yüksek Askerî Konsey, gösteriler boyunca olduğu gibi Mübarek’in siyaset sahnesinden silindiği 11 Şubat’tan beri izlediği politika ile Mısır halkının tepkisini çekmemeye büyük bir özen gösteriyor. Tahrir’den yükselen her sese anında kulak veriyor, gençlerle sık sık bir araya geliyor. Başbakan ve bakanlar bile âdeta Tahrir’den icazet alarak göreve başlıyor. Eylüldeki parlamento ve ardından yapılacak devlet başkanlığı seçimlerinden sonra kışlalarına çekileceklerini sürekli tekrarlayan askerler, geçen ay yapılan anayasa referandumuyla da başarılı bir sınav verdi. İçeriğinden çok ilk kez demokratik bir mücadeleye sahne olması açısından tarihî bir önem taşıyan referandumda ülke, toplum düzeyinde olmasa da psikolojik olarak ikiye bölünmüş bir görüntü çizdi. Esas olarak devlet başkanlığı görevinin 4 yılla ve en fazla 2 dönemle sınırlandırılmasını öneren paket yüzde 77,2 gibi ezici bir çoğunlukla kabul edildi. Yeni dönemin en örgütlü ve dinamik yapısı Müslüman Kardeşler (MK) ile birlikte Mübarek’in Ulusal Demokratik Parti’si (UDP), daha önce rejime karşı mücadele eden Cemaat-i İslami ve Cihad gibi örgütler ve Selefi gruplar referandumda ‘evet’ dedi.
   <span>
   </span>
   Bu grupların İhvan’la aynı yönde hareket etmesi, karşı cephedeki liberal, sol ve komünist partileri daha da sertleştirdi.
  </p>
  <p class="MsoNormal">
   Karşı cephe aslında homojen bir grup değil.
   <span>
   </span>
   Eski Uluslararası Atom Enerjisi Kurumu Başkanı Muhammed el Baradey, 15 Mayıs’ta görev süresi dolacak olan Arap Birliği Genel Sekreteri Amr Musa gibi siyasi gelecekleri konusunda henüz net bir karar verememiş olan liderlerle, Wafd, El Ghad, Tagammo, Nasırist gibi yıllarca politika sahnesinde yer alıp tabela partisi görüntüsünden kurtulamayan siyasi oluşumlar referandumda hayırcı kesimleri oluşturdu. Tabii bu cephede Tahrir Devrimi’ni gerçekleştiren gençlik organizasyonları da yer alıyordu.
  </p>
  <p class="MsoNormal">
   Referandumda değiştirilen 9 madde ile diktatörlüğün önünün kapatılması ve demokratik bir yapı için zemin oluşturulması amaçlanıyordu. Ancak hayır cephesindekilerin tepkisini çeken asıl nokta, değişikliklerin yetersiz olmasıydı. Onlara göre süresi kısaltılsa bile devlet başkanının sınırsız yetkilerine dokunulmamıştı. Diğer bir nokta ise referandumun şekli ve tarihiydi. Referandum öncesindeki dönemde, Yüksek Askerî Konsey haziranda parlamento, eylülde ise devlet başkanlığı seçimlerinin yapılacağını açıklamıştı. Dolayısıyla, bu aceleci referandumu yapmak yerine yeni oluşacak meclisin önündeki en önemli konu olan yeni anayasa çalışmaları içerisinde bu konu çözülebilirdi. Ayrıca mevcut yapı ile seçimlere girilse ülke çapında örgütlenen MK ve UDP oyların büyük bir kısmını alacak, oluşacak tabloda da diğer gruplar yeterince temsil edilemeyecekti. Bu nedenle, seçimlerin en az bir yıl sonra yapılması talep ediliyordu. Bu durumu göz önünde bulunduran ordu da daha önce ilan ettiği seçim tarihini hazirandan eylüle aldı. Devlet başkanlığı seçimleri için de yıl sonu gösterildi, ancak gelecek baskıya göre bu tarihin de ileri atılabileceği öne sürülüyor.
  </p>
  <p class="MsoNormal">
   Nihayetinde referandum paketi toplumun dörtte üçünden fazla bir bölümünce kabul edildi. Siyasi analistler, aceleye getirilmiş olsa da Konsey’in bu referandumla özelde Tahrir’e, genelde ise Mısır halkına demokrasi mesajı vermek istediğine dikkat çekiyor. Mübarek’in devrilmesinin üzerinden iki ayı aşkın bir süre geçti ve seçimlere de yaklaşık 6 ay var. Referandumla, toplumun ‘gazının alınması’ hedeflenmiş olabilir. Sonuçların açıklanması sonrasında Baradey gibi bazı isimlerin ön plana çıkarak referandumu yerden yere vurması ise bunların kendi etraflarında kamuoyu oluşturma çabası olarak yorumlanıyor. Halkla karşı karşıya gelmemeye büyük bir özen gösteren ordunun son günlerde Tahrir’de devam eden gösterilere sonunda müdahale etmesi ise aslında sokakların talebi doğrultusunda gerçekleşti. Ordu mensuplarına göre son günlerde Tahrir’i işgal edenler aslında demokrasi yanlılarından çok, Mübarek rejiminin kalıntılarıydı ve bu şekilde ordu ile halkı karşı karşıya getirmeye çalışıyordu. Müslüman Kardeşler de bu yönde açıklama yaptı. Ve sonunda ordu salı günü Tahrir’e yeniden müdahale ederek ciddi bir direnişle karşılaşmadan barikatları ve tel örgüleri kaldırdı.
  </p>
  <p class="MsoNormal">
   Tahrir Devrimi sürecinde ön saflarda olmasına rağmen geri planda kalarak büyük bir sınav veren MK, ülkenin ilk gerçek çok partili seçiminde de ağırlıklarını hissettireceklerini ancak emekleme aşamasındaki diğer partileri endişeye sevk etmemek için fazla yıpratıcı bir kampanya düzenlemeyeceklerini ısrarla vurguluyor. Bu hareketi ön plana çıkaran unsur, ülke geneline yayılmış örgütlü sivil toplumsal yapısı. 2005’teki seçimlerde MK, 444 sandalye için sadece 120 aday göstermiş ve bunlardan 88’ini kazanarak ne kadar güçlü olduğunu ortaya koymuştu. Marttaki referandum sonrasında, MK’nin ülkedeki gücüne dikkat çeken ve yeni dönemde iktidarı ele geçireceğini söyleyen karşıt kesimler Mısır’ın İran olacağı korkusunu yaymaya çalıştı. Hareket, hiçbir ideolojik ya da mezhepsel bağının bulunmadığı İran’la korkutulmasını kasıtlı bir stratejinin ürünü olarak değerlendiriyor. Türkiye’de AK Parti ve diğer İslami eğilimli partilerin önünü kesmek için İran senaryolarının sürekli gündemde tutulduğunu hatırlatan hareketin kıdemli üyelerinden İssam el Aryan, kendilerinin aşırı hareketlerin önünü alabilecek en etkin güç olduğunu vurguluyor.
  </p>
  <p class="MsoNormal">
   Müslüman Kardeşler’in yanı sıra ülkenin dünyaca ünlü dinî kurumu El Ezher’in de Şiilik ve Vahhabilik/Selefilik gibi akımlara karşı mücadele etmesi, ülkenin bu tür akımların kontrolüne girmesine ya da bu akımların ülkeyi mücadele alanına çevirmesine engel olmuştu. Son günlerde özellikle camilerde yer alan türbelere karşı gerçekleştirilen saldırıların arkasında bu akımın olduğu yönündeki iddialar ülkedeki sufi tarikatları ayağa kaldırırken, MK ve Ezher de nasıl önlem alabileceklerinin hesaplarını yapıyor.
  </p>
  <p class="MsoNormal">
   MK’yi bekleyen en büyük tehlike ise şüphesiz karizmatik bir lider çıkaramaması ve önlerinde bir Türkiye örneği olmasından dolayı gençlerin değişim için baskı yapması. 15 yıl önce hareketten ayrılarak kurulan Vasat Partisi’nden sonra geçen günlerde de İbrahim Zafarani ile hareketin en önemli isimlerinden Abdul Munim Ebul Futuh’un kendi partilerini kuracaklarını açıklaması, partideki ilk ciddi ayrılmalar olarak değerlendiriliyor. Geçen ayın sonunda bir araya gelen harekete mensup gençler, çıkış yolları üzerinde beyin fırtınaları gerçekleştirince yine hareketten sert tepki aldı. Hareketin lideri Muhammed Bedii’nin “Hareket mensuplarından hiç kimse hareketin desteklediği Özgürlük ve Kalkınma Partisi’nden başka bir partiye oy veremez.” açıklaması da özellikle gençler arasında ciddi bir infiale yol açtı.
  </p>
  <p class="MsoNormal">
   MK, Mübarek’in devrilmesi sonrasında Özgürlük ve Kalkınma Partisi adını alarak tescilledi ancak henüz bu partinin resmen kurulması için gerekli başvuruları yapmadı. Hareketin kısa süre içinde cevap bulması gereken en önemli soru işte tam burada düğümleniyor: ‘Hareket cemaat olarak mı, yoksa siyasi parti olarak mı hayatına devam edecek?’ Hareketi asıl zorda bırakan ise Türkiye gibi bir örneğin çıtayı çok yükseltmiş olması. Gençler Türkiye örneğinin yeterince masaya yatırılmadığını ısrarla vurgularken, hareketin tepesini oluşturan eski tüfekler ise Mısır’ın şartlarının farklı olduğunu tekrarlıyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29177-213-misir-demokrasi-yokusunda.html), [web.archive.org (arşiv bağlantısı)](http://web.archive.org/web/20110825101653/http://www.aksiyon.com.tr:80/aksiyon/haber-29177-213-misir-demokrasi-yokusunda.html)
