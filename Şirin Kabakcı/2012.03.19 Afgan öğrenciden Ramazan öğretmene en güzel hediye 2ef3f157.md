# Afgan öğrenciden Ramazan öğretmene en güzel hediye

*Şirin Kabakcı 2012.03.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Biyoloji öğretmeni Ramazan Saban’ın 2005 yılında mayın tarlasından kurtardığı Afgan Ahmet Cavit, şimdi Selçuk Üniversitesi’nde yüksek lisans yapıyor.
  </font>
 </div>
 <div id="newsText">
  <font class="detail-text">
   <p>
    Afganistanlı Ahmet Cavit Ziya, Türkiye’de eğitim gören binlerce yabancı öğrenciden biri. Ama onu diğerlerinden ayıran farklı bir hikâyesi var. Ahmet Cavit, yurtdışında görev yapan Türk öğretmenlerin fedakârlıklarının canlı bir örneği olarak Konya’da eğitim hayatına devam ediyor. Kabil Türk Koleji’nde okurken Rus işgalinden kalma mayınlardan birine basınca bacaklarından yaralanır. Onu bulunduğu yerden Balıkesirli öğretmeni Ramazan Saban büyük risk alarak kurtarıp hastaneye yetiştirir. Tedavinin ardından âdeta ikinci kez doğan Ahmet Cavit, Kabil Türk Koleji’nden mezun olduktan sonra Konya Selçuk Üniversitesi Mimarlık Mühendislik Fakültesi’nde okumaya hak kazanır. Geçen yıl fakülteyi başarıyla bitirir. Hâlen aynı okulda yüksek lisans yapıyor.
    <p>
     Gelin, Ahmet Cavit Ziya ve öğretmeni Ramazan Saban’ın çarpıcı hikâyesine biraz daha geriden bakalım. Ahmet Cavit, her Afgan çocuğu gibi ülkesindeki sonu gelmez iç karışıklığın içine doğmuştur. Çocukluğu akla hayale gelmedik güçlükler içinde geçer. Ülkesinde doğru dürüst devlet otoritesi, toplum düzeni yoktur. Üstelik Sovyetler, işgal yıllarında ülkesini mayın tarlası yapmıştır. Ahmet Cavit zeki, cıva gibi ele avuca sığmayan bir çocuktur. İlkokul yılları öyle-böyle geçer, sıra ortaöğretime gelir. 2000 yılının başlarında ortaöğretime başlar. Birkaç yıl sonra ülkesindeki karışıklık dolayısıyla eğitimine Pakistan’da devam etmek mecburiyetinde kalır. 2005 yılında tekrar Afganistan’a döner. Çünkü ailesinin yaşadığı Kabil’de bir Türk koleji açılmıştır.
    </p>
    <p>
     <img alt="" height="449" src="http://web.archive.org/web/20121031132656im_/http://medya.aksiyon.com.tr/aksiyon/2012/03/19/protez-afgan-ramazan.jpg"/>
    </p>
    <p>
     Kabil Türk Koleji, dünyadaki diğer Türk okulları gibi parmakla gösterilen, herkesin takdir ettiği bir eğitim kurumudur. Öğrencilerini stadyumlarda yapılan ve binlerce adayın katıldığı imtihanla seçmektedir. Cavit, zekâsı ve bilgisiyle, 2005 yılında kolejde okumaya hak kazanır. Okul idarecileri ve öğretmenleri tarafından kısa zamanda sevilir. Ahmet Cavit de okuluna, öğretmenlerine ısınır. Fakat öğretmenlerden biri vardır ki Ahmet Cavit’in nazarında yeri başkadır: Biyoloji öğretmeni Ramazan Saban. Yedi yıl Azerbaycan’da öğretmenlik yaptıktan sonra Afganistan’a gelmiştir ve Kabil’de üçüncü yılını geçirmektedir. İç karışıklığın yakasını bir türlü bırakmadığı Afganistan’da görev yapmak zordur; ama diğer öğretmenler gibi Ramazan öğretmen de fedakârca ve iştiyakla çalışmaktadır. Onun için her öğrenci Ahmet Cavit’tir, birini diğerinden ayırmaz. Dağarcığındaki her bilgiyi onlara aktarmaktan geri durmaz. Delikanlı çağındaki Ahmet Cavit’in ele avuca sığmaz bir yapısı vardır, ‘taşı sıksa suyunu çıkaracak’ güçtedir. Koşmayı, tırmanmayı ve en çok da dağları sevmektedir. Ama mayın korkusuyla istediği zaman, istediği gibi hareket edememekte, tırmanmak için yanıp tutuştuğu dağlara uzaktan bakmaktadır.
     <p>
      Bir gün öğrenci velileri, tanışmak amacıyla piknik düzenler. Pikniğe öğretmenler de davetlidir. Kabil’e 30 kilometre uzaklıkta Güldere köyüne gidilecektir. Ahmet Cavit’in ailesi işleri dolayısıyla pikniğe katılmayı düşünmez. Ahmet Cavit ise pikniğe katılmayı, öğretmenleri ve arkadaşlarıyla güzel vakit geçirmeyi çok istemektedir. En yakın arkadaşı Hamidullah Hüremi de pikniğe gelmesi için ısrar eder. Nihayetinde Ahmet Cavit, babasına haber vermeden sadece annesine söyleyerek pikniğe katılmaya karar verir. Ramazan öğretmen de yoğunluğundan dolayı önce pikniğe gitmeyi düşünmez. Ancak öğretmen arkadaşları ve öğrencisi Hamidullah’ın babası Dr. Abdülvasi Hüremi bastırır, sen de gel der. Ramazan öğretmen ısrarlara dayanamaz, ‘tamam’ der.
      <p>
       Ertesi gün her şey hazırlanır, öğrenciler, veliler ve bazı öğretmenler Güldere köyüne hareket eder. Piknik alanında öğretmenler ve babalar bir tarafa, anneler diğer tarafa, çocuklar başka tarafa dağılır. Öğrencilere sık sık mayın uyarısı yapılır. Zaman geçtikçe babaların sohbeti, annelerin sofra hazırlama meşguliyeti koyulaşır. Çocuklar ise oyuna dalmıştır. Bir süre sonra oyundan sıkılan çocuklar piknik alanından uzaklaşır. Ahmet Cavit ve Hamidullah, diğer öğrencileri peşlerine takmış, çevredeki tepelere yürümüşlerdir. Çocuklar ‘mayına dikkat’ uyarısı yaparak piknik alanından epey uzaklaşır. Afganistan’da yaşayan herkes, ülkenin herhangi bir yerinde yumuşak toprağa mümkün olduğunca basmamak gerektiğini, kayaların ve taşların üzerinden yürümenin daha güvenli olduğunu bilir. Çünkü Sovyetler, işgal yıllarında tam 15 milyon anti tank ve anti personel mayını döşemiş, Afganistan’ı mayın tarlasına çevirmiştir. Bunu bilen öğrenciler kayaların üzerinden, toprağa basmadan, seke seke, kimi zaman el ele tutuşup yardımlaşarak tepelere tırmanır.
       <p>
        Piknik alanındaki büyüklerin sohbetini boğuk bir patlama sesi böler. Öğretmenler aniden irkilir. Afganistanlı aileler böylesi patlamalara alışık olduğu için sakindir. Misafirlerine “Telaş etmeyin, olsa olsa mayın imha operasyonudur.” derler. Ramazan öğretmen ve arkadaşları yine de ayağa kalkar, etraflarına bakınır, “Çocuklar nerede?” diye sorarlar. Etrafta kimse yoktur. Patlama sesinin geldiği yöne dönerler, havada bir toz bulutu vardır. Herkes olduğu yere mıhlanır. Aileler çocuklarının sağ salim dönmesini ümit ederek beklemeye hazırlanırken Ramazan öğretmenin içi içini yemektedir: “Ya çocuklara bir şey olduysa?” Ardından uyarılara rağmen patlamanın olduğu yere doğru koşmaya başlar. Bir süre sonra çocukların bulunduğu tepeye varır. Onlar da aileleri gibi olduğu yere mıhlanmış beklemektedir. Ramazan öğretmen hızla çocukları sayar. Ahmet Cavit aralarında yoktur. “Ahmet nerede?” diye sorar. Çocuklar gözleriyle bir kayanın arkasını işaret eder. Hızla oraya koşar Ramazan öğretmen. Kayanın üzerine çıktıktan sonra Ahmet’i görür. Bu arada diğer öğretmenler ve birkaç veli de olay yerine gelmiştir.
        <p>
         Ahmet Cavit, kayalardan yumuşak toprağa inmiş ve birkaç adım atamadan toprağa gömülü bir anti personel mayınına basmıştır. Patlamayla bir ayağının dizden aşağısı kopmuş, diğer ayağı parçalanmıştır. Arkadaşı Hamidullah’ın da bir bacağı baştan aşağı yanmıştır. Ahmet kan kaybetmektedir. O anı “Kulakları sağır eden o patlama anında fazla acı hissetmedim. Bacaklarıma baktım; biri kopmuş, diğeri parçalanmıştı. Elimle parçalanan ayağımın etlerini toplamaya, ayak kemiğimi örtmeye çalışıyordum.” sözleriyle anlatıyor. Ahmet’i gören herkes dehşete düşmüştür. Ramazan öğretmen ne yapacağını düşünürken diğerleri, “Hocam, sakın toprağa basıp onu kurtarmaya yeltenme!” diye uyarır. Çünkü Afganistan’da mayına basan birini kurtarmaya kalkışmak, ikinci mayına basmak ve ölüme davetiye çıkarmak anlamına gelmektedir. Bir mayının yakınında ikinci, üçüncü belki dördüncüsü muhakkak olurdu. Bu yüzden mayına basan birine uzmanlar gelinceye kadar kimse yardım etmez.
         <p>
          Ramazan öğretmen, “Buraya hayatlar kurtarmaya gelmedim mi? Allah önüme bir fırsat çıkardı. Ölürsem şehit olurum. Ahmet’i oradan çıkarırsam bir hayat kurtarmış olurum.” diye düşünür. Uyarılara rağmen Ahmet’in yanına gider. Ahmet o anı şöyle anlatıyor: “Tarih 19 Ağustos 2005’ti. Ben patlamanın olduğu yerde, arkadaşlarım kayanın üzerinde oturuyorduk. Ramazan hoca beni kurtarmak için yanıma geldi. Ben ‘Ne yaptın hocam? Ya sen de mayına basarsan? İkimiz birden ölmüş olacağız’ dedim. Ramazan hoca ‘Ahmet, Allah’a sığınarak seni almaya geldim. Şimdi seni nasıl kucağıma alayım?’ dedi. Önce üzerindeki gömleği parçaladı ve kan kaybını önlemek için ayaklarımı bağladı. Belimden kavrayıp kucağına aldı ve ikimiz aynı anda ‘Allahım sana sığınıyoruz’ diyerek dua ettik. Ramazan öğretmen beni patlamanın olduğu yerden yürüyerek çıkardı. Kayaların üzerinden yürüyerek piknik yaptığımız yere götürdü. Oradan hastaneye yetiştirdiler. Araca bindiğimde Allah’tan istediğim tek şey o an ölmek veya bayılmaktı. Fakat hiçbiri olmadı ve hastaneye kadar bacaklarıma bakarak gittim. Hastaneye varınca ilk olarak doktora beni bayıltmasını söyledim. Gözümü açtığımda bir tarafımda annem bir tarafımda babam, karşımda da ağabeyim vardı.”
          <p>
           Doktorlar Ahmet Cavit’in sağ ayağının dizden aşağısını keser, diğer ayağını da ameliyat eder. Doktorların diğer ayağın kurtulacağından pek ümidi yoktur ama yine de ‘Kesmeden önce bir deneyelim’ diyerek ameliyat ederler. Hastanede ve evde 8 ay yatan Ahmet’in ameliyat edilen ayağı iyileşir, kesilen ayağının yerine protez takılır.
           <p>
            Ahmet Cavit hastanede geçirdiği günlerde, kendisinden daha kötü durumda olan insanlar görür. Küsmek yerine, Allah’ın diğer bütün uzuvlarını kendisine bağışlamasından dolayı şükreder ve hayata dört elle sarılır. 8 ayın sonrasında ayağa kalkar, protez bacakla yürümeye başlar. Okuluna, arkadaşlarına ve çok sevdiği Ramazan hocasına döner. Okulu 2006 yılında başarıyla bitirir. Aynı yıl Türkiye’de üniversite öğrenimi görmeye hak kazanır. İki yıl Türkçe Öğretim Merkezi’ne devam ettikten sonra Konya Selçuk Üniversitesi Mimarlık Mühendislik Fakültesi İnşaat Mühendisliği bölümüne kaydolur.
            <p>
             Ahmet Cavit Ziya, fakülteden geçen yıl başarıyla mezun olur. Ama o bununla yetinmez. Aynı bölümde yüksek lisans yapma hakkı kazanır. Şimdi Türkiye için, Afganistan için faydalı işler yapacağı günlere hazırlanıyor.
            </p>
            <p>
             <strong>
              Yüzüyorum, okuyorum, bisiklete biniyorum
             </strong>
             <p>
              “Hayata hiç küsmedim. Sürekli hayata olumlu baktım. ‘Bu uzvu Allah verdi, Allah aldı’ diyorum ve hayatımı bu anlayış içerisinde yaşıyorum. Bir bacağım yok diye dünyaya küsüp oturmuyorum. Yüzmeye gidiyorum, bisiklete biniyorum, tenis oynuyorum, arkadaşlarımla gezip dolaşıyorum. Buradan da insanlara sesleniyorum: Hayat o kadar güzel ki sana elinden gideni veren Allah, elbet aldığının yerine bir başkasını verir. Ben bu çerçevede hayatımı yaşıyorum ve çok mutluyum.”
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ayse karardı, 25 March 2012, 23:52
> Hayatımda en değer verdiğim insanlardan birisin. Rabbim uzun ömürler versin...

### Mahmut Sogut, 22 March 2012, 10:56
> Afganistan’ı ve Afgan insanını  tanımak harika bir şey ama seni tanımak daha farklı. Uzun zamandır yurtdışındayım, çok farklı insanlarla tanıştım ama böyle sabırlı ve imanı kavi ikinci insan tanımadım. Rabbim yolunu açık etsin.

### Ahmad Siyar Zia, 21 March 2012, 10:25
> Cavit canum, senin kardeşin olmak bana nasip olmuş. Ne mutlu bana. Bazan Hindistan şartlarından dolayı hafif hastalanıyorum. Rahatsız olmaya başlıyorum moralimi kayıb ediyorum ama gene kendime geliyorum ve kendime söyle diyorum: Sen Cavit’in kardeşisin, Allah verir Allah alır.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=13FFFA196242D9FFE99F39C6050D46B5?newsId=32099), [web.archive.org (arşiv bağlantısı)](http://web.archive.org/web/20121031132656/http://www.aksiyon.com.tr:80/aksiyon/newsDetail_getNewsById.action;jsessionid=13FFFA196242D9FFE99F39C6050D46B5?newsId=32099)
