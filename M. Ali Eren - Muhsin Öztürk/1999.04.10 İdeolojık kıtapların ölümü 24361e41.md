# İdeolojık kıtapların ölümü

*M. Ali Eren - Muhsin Öztürk 1999.04.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şehrimize yeni açılan Eğitim Enstitüsü'ne Türkiye'nin muhtelif yerlerinden öğrenciler gelmişti.
  </font>
 </div>
 <div id="newsText">
  <font class="detail-text">
   Enstitü yolu üzerinde bulunan kapı komşumuz Erdoğan Kitapçısı bir anda gençlerle doldu. Biz de çok sevinmiştik. Gençler çıktıktan sonra Erdoğan Bey'i bir telaş almıştı. "Bu bir keşifti. Hangi kitapları sattığımızı tesbit ettiler. Başımıza bir iş gelmesin!" diyordu. Erdoğan Kitapçısı sağcı kitaplar satıyordu ve o gece yandı.
   <br/>
   <br/>
   Okuduğunuz kitaplar ve gazeteler uzun zaman kimliğiniz olarak kabul edildi bu ülkede. Yazarlar, sanatçılar hatta türküler ve kelimeler bile ideolojik tercihlere göre konuşlandırıldı. Taa ki Cemil Meriç'in "İdeolojiler idraklerimize giydirilmiş deli gömlekleri" çığlığı duyulmasına kadar. Bu çığlık Türkiye'nin her yerinde ve her kesiminde aynı tesiri uyandırmadı şüphesiz. Ancak, geniş bir okur yazar kitlesini tek yönlü okumaların yetersiz olduğuna inandırdı.
   <br/>
   <br/>
   Seksenli yıllar Turgut Özal'ın "Sağ ve sol ellerini birleştirmesi" ile simgeleşti. Doksanlı yılların başında Berlin Duvarı'nın yıkılması zihinlerde de duvarların yıkılması anlamına geliyordu. Bütün dünyada olduğu gibi sol Türkiye'de de bocalamaya giriyordu. Bu sırada merkez sağın da entellektüel bir varlık gösterdiği söylenemez. Bu atmosferde yeni bir ideolojinin, İslamcılığın diğer İslam ülkeleriyle birlikte Türkiye'de yükselmesine şahit olduk. Bu yükseliş de çok sürmedi. Dünyada ve Türkiye'de yaşanan politik gelişmeler de insanların kanaatlerini gözden geçirmelerine sebep oldu.
   <br/>
   <br/>
   Dindar genç okurların son zamanlardaki tercihleri bütün bu tecrübelerden geçerek ulaştıkları bir sonuç olarak görülüyor. Aynı değişim yayınevlerinde de gözleniyor. Sert ideolojik yayınlar yapmakla şöhret yapan İslamcı yayınevlerinden önemli bir kısmı bu tip kitapları piyasadan çektiler. Bazıları yeni trendi yakalamak için yeni yayınevleri kurdular. İdeolojik yayın yapıp yapmama konusunda ortaklar arasında görüş ayrılığı çıktığı için bazı şirketlerden ayrılmalar görüldü. Aslında bu durum sol ve sağ ideolojik kitapları basan ve satan yayınevleri için farklı olmadı.
   <br/>
   <br/>
   Peki gençler ne okuyor?
   <br/>
   <br/>
   Timaş Yayınları Yayın Editörü Nihat Vural; 19801990 arasında ideolojik kitapların, 90'ların ikinci yarısında ise kişisel girişim, başarı kitaplarının rağbet gördüğünü anlatıyor ve 'İdeoloji yok ama kapitalizm var' diyor. Eskiden ideolojik çevreleri, toplumun uçlarını hedef kitle olarak seçen yayınevlerinin artık bütün Türkiye'ye hitap etmenin endişesini taşıdıklarını vurguluyor. Yeni dönemde İslami temalar işleyen Ahmet Günbay Yıldız'ın romanlarından Amen Maoruf gibi çağdaş edebiyat eserlerine, Hürriyet Gazetesi yazarı Cüneyt Ülsever'in sivil romanına kadar geniş bir yelpazeye yer vermeyi tercih eden Timaş iki yayınevi daha kurarak farklı sektörlere hitap etmeye çalışıyor. Karizma ve Değişimin Dinamikleri isimli bu yayınevleri yönetim dünyası, astroloji, Batı klasikleri, bilim kurgu ve iş dünyası ile alâkalı kitaplar çıkartıyorlar.
   <br/>
   <br/>
   Birleşik Dağıtım'ın sorumlu müdürü Mekki Yassıkaya da ilginç tespitlerde bulunuyor. İstanbul ve Anadolu piyasasına kitap verdikleri için piyasadaki değişimin en yakın şahidi olan Mekki Yassıkaya, "28 Şubat'tan sonra İslami muhtevalı kitaplarda yüzde 30'lara kadar inen düşüş var" diyor. İstanbul'un kitap tüketiminin Türkiye'nin yarısı kadar olduğuna da dikkat çeken Yassıkaya, "Türkiye kabuk değiştiriyor, bu da kitaba yansıyor. Geçmişte tavır takınılan yayınevlerine artık böyle bir tavır yok. Can, Remzi sistem tarafından ideolojik görülürdü. Şimdi onlar ideolojik görülmüyor. Portföyümüze her iki kanadın kitaplarını da aldık ve dağıtıyoruz" şeklinde konuşuyor. Yeni okuyucunun tercihlerini ise şöyle açıklıyor Yassıkaya; "Bireyin iş hayatında başarısını etkileyen, bireysel atılımları destekleyen kitaplar okunuyor".
   <br/>
   <br/>
   İdeolojik yayın yapan kitabevlerinin neden bu tür yayın yapmaktan vazgeçtikleri sorusunu irdelediğimizde en önemli sebep bu kitapların satmaması olarak görülüyor, ancak yayıncıların kendi kişisel görüşlerinin değişmiş olması da sebepler arasında zikrediliyor.
   <br/>
   <br/>
   Kitabevi Yayıncılık'ın sahibi Mehmet Varış, "Kimseye saldırmayan kitaplar; Musa Carullah, Fazlurrahman, Motgomery Watt gibi ciddi kitaplar; bir de medya rüzgarını arkasına alan kitaplar kaliteli veya kalitesiz olsun farketmeden satıyor. Sezai Karakoç'un Monaroza'sı korsanlara rağmen 20 baskıyı aştı" şeklinde konuşuyor.
   <br/>
   <br/>
   Yöneliş Yayınları da son dönemde ılımlı çizgide yayınları ile dikkati çekiyor. Bu tercihinden dolayı Yöneliş, ortaklarından bir kısmını kaybetmiş. Ama ılımlı yayın politikasından memnun oldukları anlaşılıyor. Satış sorumlusu Tahir Akdokur eski kitaplarının siyasi muhtevalı olanlarının birinci baskılarının hâlâ ellerinde durduğunu söylüyor ve "Yeni dönemde ideolojik olmayıp bilgi veren, araştırma türü yayınlar ilgi görüyor. Kitap okuyucusu artık bir fikrin kendisine empoze edilmesini istemiyor. Kararı kendisinin vermesini istiyor" diyor. Yöneliş'in son günlerde en çok satan kitaplarını 'İslami Hareketin Entellektüel Kökenleri', 'Osmanlıcılıktan Arapçılığa' gibi bilimsel çalışmalar teşkil ediyor.
   <br/>
   <br/>
   Ara dönemde edebiyat okunur
   <br/>
   <br/>
   Pınar Yayınları Yayın Editörü Cevat Özkaya, konuya başka bir boyut getiriyor; "Radikaller satmıyor, geriliyor. Ara dönem gereği edebiyat, şiir, roman, hikaye yaygın olarak satıyor. Önceki ara dönemlerde de durum böyleydi". Özkaya, İslami kesimde yakın zamana kadar yayıncılığın yardım sektörü olarak görüldüğünü, yeni yeni kendi başına bir sektör olduğunun anlaşıldığını ifade ederek bu değişimin yayın kalitesini etkilediğini söylüyor.
   <br/>
   <br/>
   İşaret Yayınları'ndan İsmet Uçman da kitap satışlarını, içinde yaşanılan süreçle alakalı görenlerden. Uçman, "Özgürlükler daraldıkça özgür eserler okunmuyor. Yetmişlerde demokratik haklardan mahrum pekçok Müslüman yazarın eserleri Türkçe'ye çevrildi ancak bunların kendi şartlarına yönelik yazdıkları Türkiye'ye uymadı. Bu, yaşamamız gereken bir süreçti. Şimdi daha tutarlı bir şekilde kendi sorunlarımız üzerine kendimiz kafa yorup üretim yapmak zorundayız. Türkiye şimdi bu yola girdi" diyor. İşaret'in çok satan kitapları ise, Kur'an Mesajı, İnsan Psikolojisi, Kur'an'ı Nasıl Okuyalım, FelsefeDin İlişkisi, Türklerin ve Moğolların Eski Dini.
   <br/>
   <br/>
   Soft ideoloji
   <br/>
   <br/>
   Seyran Yayınları'ndan Said Başer kitap okuyucularının yüzde 50'sini üniversiteli gençlerin oluşturduğunu belirttikten sonra, gençlerin keskin ideolojik kitaplar yerine felsefi içerikli eserleri tercih ettiklerini söylüyor. Başer, çok satan Sofi'nin Dünyası, Yüreğinin Götürdüğü Yere Git, Simyacı gibi eserlerin de bir ideolojisi olduğunu ancak bunların "soft/yumuşak" ideolojiler olduklarına dikkat çekiyor. Başer medya desteği alan ideolojik kitapların da ilgi görmeye devam ettiğine işaret ediyor.
   <br/>
   <br/>
   İslamcı çevreler ideolojiyi artık kandırmaca olarak görüyor. Dinin bütünlüğü yeniden yakalanmaya çalışılıyor. İslamcılık, bir abartı ve İslam'ın istismarı olarak algılanıyor. İran Devrimi ile ilgili kitaplar da, İranlı yazarların eserleri de artık ilgi görmüyor.
   <br/>
   <br/>
   Kitap seçiciliğinin sadece sağda değil, tüm kesimlerde "soft" ideolojiye kaydığını Bilgi Kitabevi, Dünya Aktüel ve Pandora kitabevlerinin en çok satan kitaplar sıralaması da ortaya koyuyor: Kimse Kızmasın Kendimi Yazdım (Anı), Ramses (Tarihi Roman), Sevdalinka (Belgesel roman), Emir Bey'in Kızları (Roman), Ben Gülçin (Köşe Yazıları), Şahbaba (Tarihi inceleme), Mezhep ve Devlet (Araştırma inceleme), Düşünce Hızında Çalışmak (İş), Mısır Prensi Musa (tarih), Benim Adım Kırmızı (Roman), Taif'te Ölüm (Roman).
   <br/>
   <br/>
   Sol hâlâ önyargılı
   <br/>
   <br/>
   Ancak, bu noktada yayıncılar halen sürmekte olan bir farka işaret ediyorlar; "Sağ gençlik sol yayınları da okuyor. Ancak, sol gençlik halen sağ yayınlara karşı önyargılı davranıyor." Timaş Yayınları Editörü Nihat Vural, "Sağ solu okuyor. Politikacıların başaramadığını kitapçılar raflarında yaptılar. Sağcı ve solcu yazarlar kitap raflarında artık birarada bulunuyor" diyor. Birleşik Dağıtımdan Mekki Yassıkaya da sağın solcu yazarlara karşı başlattığı hoşgörülü tavrı solun sağa gösteremediğini belirtiyor. Yassıkaya, "Sol önyargıyı bırakmış değil, İslami kitaplara sıcak bakmıyorlar. Bunun en önemli sebeplerinden biri bu tür kitaplar hakkında bilgi noksanlıkları" diye konuşuyor. İşaret Yayınları'ndan İsmet Uçman ise, bu konuda daha da farklı bir tespitte bulunuyor; "Sağ yazarlar toplumun gündemini yakalayamıyor. Bizim kesim solun ürettiği kitaplara kayıyor. Medya da zaten bu isimleri taşıyor ve pazarlıyor" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4931-34-ideolojik-kitaplarin-olumu.html), [web.archive.org (arşiv bağlantısı)](http://web.archive.org/web/20131127084227/http://www.aksiyon.com.tr:80/aksiyon/haber-4931-34-ideolojik-kitaplarin-olumu.html)
