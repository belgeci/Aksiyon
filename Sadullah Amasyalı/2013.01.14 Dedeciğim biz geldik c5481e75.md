# Dedeciğim biz geldik

*Sadullah Amasyalı 2013.01.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu yıl bir ilk gerçekleştirildi, Sarıkamış şehitleri binlerce gencin katılımıyla yâd edildi. Sırada Çanakkale, Afyon Kocatepe ve Malazgirt şehitleri var.
  </font>
 </div>
 <div id="newsText">
  <font class="detail-text">
   <p>
    Düşmana yenilmemişlerdi. Kara kışa, erzaksızlığa ve imkânsızlığa da haftalarca, aylarca dayanmışlardı. Komuta hataları da görüp geçirmişlerdi. Ama o gece hepsi aleyhte ittifak etmişti. Kar, tipiye; komuta hatası, hesapsızlıktan izansızlığa dönmüştü. Düşmanın insafsızlığı ile İstanbul’dan gelen erzak Karadeniz’e gömülmüş, Sarıkamış kahramanları, Yemen cephesinde giydikleri çarık ve kıyafetle aç biilaç kalmışlardı. Kars ve Sarıkamış’ı düşman işgalinden kurtarmak için tırmandıkları Allahuekber Dağları’nda soğuğun kavurucu etkisinde şahadeti yudumlamışlardı.
   </p>
   <p>
    98 yıl önce binlerce yiğidin can verdiği Sarıkamış’ta bu yıl ilklerin yaşandığı farklı bir anma gerçekleşti. Yerel ve sınırlı imkânlarla, saatler içinde tamamlanan programlara âdeta gençlik aşısı yapıldı. 4 güne yayılan etkinliklerin son gününde 10 bin genç Allahuekber Dağları’nın devamı niteliğindeki Soğanlı Dağı’nın 8 kilometrelik bölümünde oluşturulan parkuru yürüyerek Sarıkamış’a ulaştı. İlk defa iki bakan; İçişleri Bakanı İdris Naim Şahin ve Spor Bakanı Suat Kılıç önde yürüdüler.
   </p>
   <p>
    Kars Valiliği’nin “Türkiye şehitleriyle yürüyor” cümlesini öne çıkardığı organizasyonuna, Gençlik ve Spor Bakanlığı bu yıl büyük katkı sağladı. Bakanlığın adını da çağrıştıran “Gençlik şühedanın izinde” vurgusunun içi doldurularak sağlanan katkıyı Kars Valisi Eyüp Tepe, “20 binlere ulaşan katılım öyle bir rekor ki bu yıla kadarki tüm anma programlarımıza katılımın tamamından fazla.” şeklinde özetledi.
   </p>
   <p>
    <img alt="" height="276" src="http://web.archive.org/web/20130123024837im_/http://medya.aksiyon.com.tr/aksiyon/2013/01/14/sarikamis01.jpg"/>
   </p>
   <p>
    80 yıl unutulan şehitler için ilk anma programını 2000’lerin başında Erzurum, Kars ve Iğdır illerinin sivil toplum örgütleri düzenlemiş. 2004’ten itibaren Kars Valiliği programlara resmiyet kazandırmış. Artan duyarlılıktan duyduğu memnuniyeti ifade eden Tepe, “Esnafımızdan, sanayicimizden, sivil toplum örgütlerinden bakanlıklara kadar çok geniş ölçekte verilen maddi-manevi destek her geçen yıl artıyor. Ancak bu yıl Gençlik ve Spor Bakanlığımızın katkısı, omuz vermenin çok ötesine geçti. 81 ilden gençlerimizin katılımını sağlamalarıyla, yurtdışından davet ettiği misafirleriyle, bizzat yürüyüşe katılmasıyla bakanımız tam anlamıyla bu işi sahiplendi. Sınırlı imkânlarımızla yapacağımızın çok ötesine geçildiği için mutluyuz.”
   </p>
   <p>
    Bir başka ilk, Sarıkamış’a asker gönderen Osmanlı coğrafyasından da konukların ağırlanmasıydı. Hüzün ve coşkunun sarmal oluşturduğu bir yürüyüş oldu. O günün şartlarında yaşanılan çaresizliği hissetmenin hüznü de vardı.
   </p>
   <p>
    Tören alanında gözlerim, Sarıkamışlı bir yetişkin aradı. Bizim gibi misafir olmadığı her hâlinden belli olan 65-70 yaşlarında bir amcaya selam verdim. Duygulu bir sesle ‘Hoş geldiniz’ diyerek elini uzattı. Sarıkamış’ta esnaflık yapan Galip Yıldız, şehitlerin şanına uygun anılmasının mutluluğunu dile getiriyordu: “Bu dağların karını, ayazını iyi bilirim. Çocuklarıma hep bu toprakların ne zorluklarla vatan olduğunu anlatmaya çalıştım. Gözünü kırpmadan canını ortaya koyan şehitlerimiz büyük duayı da büyük vefayı da fazlasıyla hak ediyor. Bu yılki anma ve yürüyüşe gelenlerin çokluğu ile gönlüm genişledi. Böyle olması lazımdı. Bizler için, bu vatan için toprağa düşenler bunu hak ediyorlar.”
   </p>
   <p>
    Hüznü görkeme dönüştüren Gençlik ve Spor Bakanlığı da şehitleri şanına uygun anarak hatıralarını yaşatmak istiyordu. Ayrıca ecdadını hatırlayan gençlerde tarih şuuru oluşmasını hedefliyordu. “Şehitlerimizin ayak izine yüz sürmeye geldik.” diyen Gençlik ve Spor Bakanı Suat Kılıç, 100 yıl öncesini hatırlamayanın 100 yıl sonrasını inşa edemeyeceğini vurguladı. Sarıkamışlı Galip Yıldız’ın da, Bakan Kılıç’ın da sözlerinin satır aralarında adı konulmamış bir sitem, bir üzüntü vardı. Geride kalan 98 yılda şehitlerimizi hakkıyla yâd edememenin sitemiydi bu.
   </p>
   <p>
    Sarıkamış Harekâtı ile ilgili gerçekten izahı zor, kalın bir sis perdesi vardı. Ders kitapları da resmî kaynaklar da olup biteni izah etmiyor, neyin hedeflendiğini, nasıl bir felaket yaşandığını anlatmıyor, kamuoyunu aydınlatmıyordu. Yemen cephesinin yazlık kıyafetlerinin neden kışlıklarla takviye edilemediği, İstanbul’dan erzak ve kışlık kıyafet taşıyan gemilerin 3 bini aşan mürettebatıyla Karadeniz’e nasıl gömüldüğü, bütün bunlara rağmen neden harekât emri verildiği soruları cevapsız kalıyordu.
   </p>
   <p>
    O kadar ki Sarıkamış’ta kaç şehit verildiği konusu bile netleşmemişti. 30-40 bin olduğunu iddia edenler de var, 60-70 bin civarında olduğunu öne sürenler de... Gençlik ve Spor Bakanı Suat Kılıç ile İçişleri Bakanı İdris Naim Şahin’in zikrettiği ve halk arasında yaygın olarak bilinen rakam, 90 bin!
   </p>
   <p>
    Yürüyüşün tamamlanmasından sonra tören alanında Türk Silahlı Kuvvetleri adına konuşan Yüzbaşı Nilüfer Karabulut da rakam telaffuz etmedi. Ama Enver Paşa’nın harekâtla Rus ordusunu kuzeyden kuşatmayı hedeflediğini söyledi. Enver Paşa, Kars ve Sarıkamış’ı işgal eden Rus ordusunun Erzurum istikametine ilerlemesini engellemek için Erzurum, Oltu, Narman ve Şenkaya’da toplanan askerleri Allahuekber Dağları’ndan Sarıkamış ve Kars’a indirmek istiyordu. Böylece Rus ordusunun Moskova ile kara irtibatı kesilerek hem Erzurum yönünde ilerleyiş durdurulacak hem de Kars ve Sarıkamış kurtarılacaktı. Bu plan bile harekâtın ve sevk edilen asker sayısının büyüklüğünü gösteriyor.
   </p>
   <p>
    <img alt="" height="298" src="http://web.archive.org/web/20130123024837im_/http://medya.aksiyon.com.tr/aksiyon/2013/01/14/sarikamis02.jpg"/>
   </p>
   <p>
    <strong>
     O günü anlamak için…
    </strong>
   </p>
   <p>
    Sarıkamış’ta sembolik yürüyüş yapılan Soğanlı Dağı, Sarıkamış Harekatı’nın son küçük bölümünü oluşturuyor. Yürüyüşün başladığı Kızılçubuk köyüne otobüslerle ulaşan katılımcılardan bazıları bunun farkındaydı. Kızılçubuk ile Sarıkamış Şehitler Mahallesi arasındaki şartlardan çok daha çetini Narman, Oltu, Şenkaya ile Sarıkamış arasındaki Allahuekber Dağları’nda yaşanmıştı. Şehitlerin büyük bölümü de orada kalmıştı. 8-10 kilometrelik parkurda yürümenin 98 yıl önce yaşanan o ıztırap gününü anlamaya yetmeyeceğini düşünenler de vardı. Yürüyüşe katılan 17 yaşındaki Ahmet Alpaslan onlardan biri: “O günün şartlarını yaşamamız zaten mümkün değil. Bizim gibi ayaklarında bot, sırtlarında montları yoktu. Bizim gibi kahvaltı yapmamış, aksine erzaksız tırmanmışlardı bu dağa. Ayağımız ıslanmadan da olsa, çiğnenmemiş karlara bata çıka 100 metre kadar tırmanınca o günün zorluğunu biraz daha anlar gibi oldum.”
   </p>
   <p>
    O günü daha iyi anlamak isteyen bir başkası, ayakkabı yerine çarıklarıyla yürümüştü. Orta yaşlı bu şehit torunundan övgüyle bahsediliyordu. Ancak insan selinin içinde kendisini bulup duygularını dinleme fırsatım olmadı. Belli ki dedesinin ıztırabını daha bir derinden hissetmek istiyordu. Binlerce kilometre yol katedip Çanakkale Anzak Koyu’na gelerek dedeleri için açık havada sabahlayan Avustralya ve Yeni Zelandalı gençleri hatırladım birden. Allahuekber’de sabahlamak kolay iş değildi ama onu yapanlar da vardı. Yürüyüş parkurunun başlangıç noktasında 300 kadar genç karlar içinde geceleme psikolojisini bir nebze yaşamaya çalışmışlar. Küçük çadırlarında dondurucu ayazdan korunan gençler, kıyafetlerinde yazdığı gibi lisan-ı hâl ile de “Dedeciğim ben geldim!” diyorlardı.
   </p>
   <p>
    O günü iliklerimizde hissettiren bir başka tablo, heykeltıraşların ortaya koyduğu buzdan Mehmetçik tablosuydu. Karlara gömülmüş buzdan Mehmetçiklerden kiminin sadece yüzü ve buzdan tüfeği dışarıda. Kimileri de birbirine sarılıp uzanmış yatıyordu. Tüylerimizi diken diken eden tablo dayanılır gibi değildi.
   </p>
   <p>
    <strong>
     <img alt="" height="330" src="http://web.archive.org/web/20130123024837im_/http://medya.aksiyon.com.tr/aksiyon/2013/01/14/sarikamis03.jpg"/>
    </strong>
   </p>
   <p>
    <strong>
     Hedefimiz 100. yılda 100 binlik katılım*
    </strong>
   </p>
   <p>
    Gençlik Şühedanın İzinde” programlarını daha da büyüterek artıracağız. 98. yılda 10 bin olarak hedeflenen katılımın yüksekliği, 99 ve 100. yıl anma programları için önemli bir tecrübe oluşturdu. 99. yılda sayı katlanacak, 100. yılda ise 100 binlik katılımla ecdadın ruhunu şad etmeye çalışacağız. Şehitlere vefanın yanı sıra geniş katılımlı anma programlarıyla tarih şuuru oluşturmayı da hedefliyoruz. Sarıkamış’ın yanı sıra Çanakkale ve Afyon Kocatepe şehitlerini de gençlerin rekor katılımıyla yâd edeceğiz. Önümüzdeki ağustosta ise Türklere Anadolu kapılarını açan Malazgirt Zaferi’nin 957. yıl dönümünde Malazgirt Ovası’na binlerce çadır kurulacak. Hem Sultan Muhammed Alparslan hem de tüm şehitler 10 binlerin katıldığı dualarla yâd edilecek.
   </p>
   <p>
    <em>
     (*) Suat Kılıç (Gençlik ve Spor Bakanı)
    </em>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C4EDCCDA32702A533231C274CF0AF25?newsId=34579), [web.archive.org (arşiv bağlantısı)](http://web.archive.org/web/20130123024837/http://www.aksiyon.com.tr:80/aksiyon/newsDetail_getNewsById.action;jsessionid=8C4EDCCDA32702A533231C274CF0AF25?newsId=34579)
