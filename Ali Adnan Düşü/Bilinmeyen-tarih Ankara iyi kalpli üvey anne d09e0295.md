# Ankara; iyi kalpli üvey anne

*Ali Adnan Düşü Bilinmeyen-tarih*

<div>
 <p>
  <font>
   Bir Ankara gezisi, bürokrasiye boğulmasa, sadece resmi dairelere uğramakla bitmese, hayatın kaynaştığı sokaklarda gözlem yapmaya kendisini bıraksa çok öğretici olur. Yolculuk, Haydarpaşa ile Ankara garı arasında olduğu takdirde, beşeri yakınlık kesintiye uğramıyor, öğrenilenler daha derin oluyor.
   <br/>
   <br/>
   Ankara, arkada bıraktığımız yüzyılın son yirmi yılı boyunca adım adım metropolleşti. Ondan önce, Anadolu’daki küçük şehir ve kasabalardan bakıldığında bir efsaneydi. İstanbul’dan bakıldığında ise resmi işlerin takibi için gidip dönülen bir şehirdi. İstanbul’un her dönemde, Ankara’ya öteki şehirlerden ayrı bir bakışı olmuştur; bugün de vardır. Siyaseti ve bürokratik ilişkileri bir yana bıraktığımız zaman da Ankara’nın İstanbul’dan özel bir görünüşü olduğunu fark ederiz.
   <br>
    <br>
     Otoyollardan giderek varılan otogar, ulaştığınız yerin bir metropol olduğunu daha orada söylüyor. Metropol, çok sayıda insanı barındırdığı için geniş alanlara yayılmış şehrin adı değildir; mekânı değişik katmanlar halinde örgütleyip sosyal hayatın kullanımına sunan şehirler metropol niteliği taşır. Metropol’de farklı kültürler vardır; değişik yaşama biçimleri yanyana gelir. Sosyal hayatın değişik katmanlarında bulundukları için farklı alışkanlıklara sahip insanların iç içe yaşadığı şehir metropoldür. Bu nedenle; bir metropol planının değişik kültürlere, yaşama biçimlerine, insanların farklı alışkanlıklarına karşılık verecek biçimde gelişmesi beklenmiştir. Ankara’da hem bu çeşitlilik ve kaynaşma vardır; hem de şehrin ilk algılanışına göre farklılıklara cevap verebilme isteği. Bu söylediklerimizin bir manzara yorumu olduğunu, siyasi çalkantının aklından geçenlerin okunması olmadığını belirtmeye her halde gerek yoktur.
     <br>
      <br>
       Eskiden Ankara bir esfane idi,  dedik. 1980’li yılların biraz öncesi ile sonrasında, mesela bir Zafer Çarşısı vardı. İstanbul’dan giden öğrencilerin uğradığı bir yerdi. Ankara’da okuyanlar, orada bir efsanenin içinde yaşıyor görünür; parasızlığı alteden dostluklar en iyi mekanı orada bulurdu. Bir metropol özelliği hissedilmezdi, pek. Ankara, Anadolu şehirlerinin herbirinden daha büyük devamı gibiydi. Kasabalardan gelenler büyük şehir havasını orada tanırlar, biraz da —şaka gibi— olduğundan fazla metropol şaşkınlıkları üretirlerdi. Bugünküne bakışla tek katmanlı idi hayat. Birbirine büsbütün yabancı kümeleşmeler hemen hemen yok idi. Yerleşik olanlar, yeni gelenlerin garipliğini, alışma devrelerini, tutunmak için verdiği mücadeleyi, uzak akrabalarının her yıl gördükleri alışkanlıkları gibi yakından tanımaktaydı.
       <br>
        <br>
         Bu yakın / uzak duruşu, karşı taraf açısından bakınca da görmüşüzdür. Ankara bir memur şehridir, denilir. O zamanlar bu tanımlama daha fazla yerine oturmaktaydı. Fukaralığa rağmen, yerleşik hayat bir de kamu görevlerinin bir arada yapılmasından destek alınca, bir güvenlik kuşağı oluşur, bu kuşak yardımlaşmalar için bir eşik olurdu. Şimdi karşımızda bir metropol görüyoruz.  Güvenlik kuşağı, içeridekilerin güvenliğini sağlama durumuna gelmiş. Dışarıdakileri “dışta bırakmak” için kullanılır olmuş. Ankara metropol olurken, şehre sonradan gelenlerin kendilerini oldukça güvensiz hissettikleri yüzlerinden okunuyor. Güvendeki kuşağın bulunduğu yer uzaklaşmış. Bu durum dışarıdan gidince görülüyor ve alışılmış da.
         <br/>
         <br/>
         Ankara’yı siyasetten başka yönü ile düşünemiyoruz. Düşünsek bile dile getirmiyoruz. Gazete başlıkları, televizyon ekranları  resmi kuruluşlar aynasından haber bombardımanına tutuyor her gün. Ankara’ya arasıra giden biri, otogardan başlayarak değişiklikleri görüyor; “bunları hiç söylemiyorlar!” demek geçiyor içinden. Yine de Ankara önemli ölçüde, kamu alanıdır. Kamuya ait alanlar, Ankara’da devlet alanı olarak algılanıyor. Ya da kısa süre için Ankara’ya gelen kişiye böyle görünüyor. Zira, kamu alanı aslında devletin de müdahalesinin sınırlı olduğu yerdir. Şahsa ait olmadığı için devlete ait görenler olabilir. Kamu alanı aslında halkın ve herkesin alanıdır. Devlet, olsa olsa herkes içinde biri durumundadır. Orada yapmakla yükümlü olduğu görevler vardır. Bu görevler nedeniyle devlet kamu alanında bulunur. İstanbul’da ve başka şehirlerde görüleceği üzere halk aslında kamusal alanda resmi bir görüntü istemez. Kamu alanı kimseye ait değildir; devlete aitmiş gibi de olmamalıdır. Ankara’da bu anlayışın dışında kalmak normal görünüyor. En azından, dışarıdan gelenler böyle bir izlenime kapılıyor. Bireysel alanın dışında kalan yerler nerdeyse tümüyle devletin alanı gibi algılanmakta. Zaten konuşulanların çoğunu resmi çabaların dışarıya yansımaları oluşturuyor.
         <br/>
         <br/>
         Metropoldeki olumsuzluklara burada da rastlıyoruz. Eski durum ile yapılacak mukayese şehir hayatının kast benzeri bir ayrışmayı ortaya çıkardığını gösteriyor.
         <br/>
         <br/>
         Köylerden şehirlere göç, ülkemizde gözle görülebilir bir olgu. Şehre yerleşmiş olanlar bir güvenlik ortamına sahiptir. Eskiden güvenlik ortamı, gelenler için değişik sığınma limanlarına sahip idi. Şimdi, iki taraf iki yandan, güç kullanım alanını çekiyor. Eşit bir çekim değildir bu. Yerleşik ve görece olarak güçlü durumda bulunanlar hemen hemen “kast” oluşturmuş görünüyor. İstanbul ile bağlantılı ve Ankara’nın sosyal yapısından kendisini fazla da sorumlu saymayan, kaynaşmayı kendisinin dışında gören bir geniş topluluk oluştuğu kesin gibi. Bunu görmek için varoşlara gitmeye gerek yoktur. Kızılay’da, Sıhhiye’de öğrencilerin, kendi çapında sosyal ve sanatsal faaliyetlerde bulunan gençlerin “terk edilmiş, bunu da kanıksamış” davranışları, yardım alma konusunda eskisinden daha fazla isteksiz ve umutsuz olmaları kast yapısını öteki taraftan gösteriyor. Fakat burada bir hayat var. Kaynaşıyor, paylaşıyor, arkadaşlıkların varlığı hissediliyor. Yardım almak için istek duyulmaması, kendi işini kendisi yapmak isteğinin bir yansımasıdır. Terk edilmişlik dozu var ve “başının çaresine bakma” hali görünüyor.
         <br/>
         <br/>
         Cemal Süreya, “Ankara Ankara / En iyi kalpli üvey ana!” diye yazıyor. Onun kuşağında, bir önceki ve bir sonraki kuşakta Ankara, edebiyata daha çok yansımış. Şimdilerde o şiirli hali yansımıyor. Bunun pek çok nedeni var elbet. Şiiri hissedenler, şiire yataklık edecek insani ilişkiler içinde bulunanlar bugün de Ankara’da yaşamakta. Cemal Süreya’nın dışlaştırdığı duygular bugün de başka boyutlarıyla Ankara’da hissediliyor.
         <br/>
         <br/>
         Bir Ankara gezisi, bürokrasiye boğulmasa,  sadece resmi dairelere uğramakla bitmese, hayatın kaynaştığı sokaklarda gözlem yapmaya kendisini bıraksa, çok öğretici olur. Yolculuk, Haydarpaşa ile Ankara garı arasında olduğu takdirde, beşeri yakınlık kesintiye uğramıyor, öğrenilenler daha derin oluyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 48 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1929), [web.archive.org (arşiv bağlantısı)](http://web.archive.org/web/20050302051722/http://www.aksiyon.com.tr:80/yazdir.php?id=1929)
