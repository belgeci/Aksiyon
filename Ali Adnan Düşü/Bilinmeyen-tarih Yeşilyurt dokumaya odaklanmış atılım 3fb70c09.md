# Yeşilyurt; dokumaya odaklanmış atılım

*Ali Adnan Düşü Bilinmeyen-tarih*

<div>
 <p>
  <font>
   “—Sabah erken kalkmam gerekiyordu. Bir yanda ştadiberg’ler öbür yanda kasalı’lar. Tezgah gürültüsünden bir türlü uyuyamadım. İşe geç kaldım.” “—Ne diyorsun sen? Ben sınava gireceğim, hayati önemi var; bir hafta boyunca kafa patlatmışım. Akşam yatağa girdim, sözümona erken yatıyorum; uzun süre uykum gelmedi. Koyunları sayar gibi yaptım; şu ses ştadiberg’in sesi, bu ses kasalı’nın sesi diye ayırarak sayarken uyuşup kaldım.
   <br/>
   <br/>
   Tam dalıp gideceğim; makinalar durmasın mı? Vardiya bitti, sesler kesildi; bu kere de sessizlik uykumu kaçırdı. Çıldıracağım. Tezgah seslerinin ritmine kendimi tam kaptırmıştım ki zihnim yeniden açıldı.”
   <br>
    <br>
     Türkiye’nin siyasi söyleminde sanayileşmenin birinci sırasında yer tuttuğu 1950’li yılların sonunda, Malatya’nın Yeşilyurt ilçesinde dokumacılık yaygın ve makinalaşmış durumdaydı. Yukarıdaki konuşmanın akla getireceği tablo ve benzerleri her gün yaşanırdı. Çünkü, kasaba hayatına uydurulmuş makinalaşma dolayısıyla evlerin bodrum katlarına ya da girişteki bir odaya dokuma tezgahları konulmuştu. Altıbinlik nüfusa karşılık dörtyüz elli tezgah her yana dağılmış durumdaydı. Doğru dürüst iki caddesi bulunan ilçede makinaların teker teker evlere dağıldığı, bunları besleyen atkı, çözgü bobin gibi atölye düzeneklerinin varlığı da hesaba katılırsa; akşam sessizliğinde evine dönmek için caddeyi boydan boya adımlayan birinin ne tür sesler arasından geçeceği tahmin edilir. O yıllarda büyümekte olanlar için bu ses rahatsızlık sebebi değildir. Bu sesler bir ritim oluşturmuş, insanların çalışma düzenini etkilemiş ve disipline sokmuş gibidir. Burada işleyen ve az çok icatçı bir zihin ortaya çıkmıştır. Taşralıların bir özelliği halindeki ağırkanlılık, Yeşilyurtlularda yerini koşuşturmaya bırakmıştır.
     <br>
      <br>
       O zamanlarda “culfalık” denilen (aslı çulhalıktır) ahşap tezgahlardan da pek çok evde vardı; bunlar bozup atmaya kıyılamayan antika eşya durumundaydı. Birkaç adedi, “yolluk” denilen bir tür kilim dokuyarak, atıl malzemenin değerlendirilmesinde kullanılıyordu. Hayata biçim veren, elbette yeni makinalardı.
       <br>
        <br>
         Köyün tarihi olmaz. Tarih olması için bir ilerlemeden söz etmek gerekir. Doğa ile başbaşa yaşamaktan başka seçeneği olmayan eski köy düzeninde geçmişten söz edilebilir. Bu da çoğunlukla yaşamakta olan insanların geçmişidir. Ondan ötesi efsanedir. Köyün geçmişi olur, efsanesi olur; tarihi olmaz.
         <br/>
         <br/>
         Kasabanın ya da ilçenin tarihi olur mu? Bu sorunun cevabı, sözkonusu yerin şehir hayatına bir şey katıp katmadığına bağlıdır. Şehrin dokusuna giren, insan kaynaşmasına dahil olur. Şehre zenginlik katan, mal ve hizmet sağlayan, şehir ile etkileşimi sürekli hale gelen bir ilçe, şehir tarihinin önemli bir unsuru olduktan sonra; rolünün bağımsızlığı ölçüsünde ayrı bir tarihçeye de sahip olabilir. Bu tarihçe, genel tarihe katılmayı hak ettiği ölçüde anılmayı hak eder; ötesi, dedikodusu tat veren özelliklerdir. Tarihteki İpek Yolu’nun Sivas’tan güneye ve Doğu’ya inen kolu üzerinde Hekimhan, Şahnahan, Yazıhan gibi Han’lar varolmuştur. Fırat’ı aşmak üzere Kömürhan’a yönelmeden önce, Beyler Deresi’nin, şimdiki tren köprüsü mevkiinde, kervanların konakladığı bir han varmış: Yıkık Han. Yazıhan ovasına yaklaştıkça Beyler Deresi adını alan berrak akarsu, güneydeki tepelere yakın yerlerde —her ne hikmetse— Şeytan Deresi adıyla anılmıştır. Tabii ki derenin kendisi değil; derenin yatağı. Beyler Deresi’nden Şeytan Deresi’ne uzanan vadinin düzlük yerleri aşırı sulak olur, buralarda, “sorgun” denilen ve sepet yapımında kullanılan bitkilerden bol bol yetişirmiş.
         <br/>
         <br/>
         Ekerek değil, hüdayinâbit.
         <br/>
         <br/>
         El tezgahlarından elde edilen dokuma ürünleri, sepetler ve sepetlere konulmuş meyveler, Yıkık Han üzerinden, şimdiki Yeşilyurt’u eski çağlarda İpek Yolu’na bağlamış olmalıdır. Bu durumu abartacak değiliz. Ancak, şimdi sekiz kilometre uzakta bulunan Malatya’nın ikiyüzyıl öncesine kadar yirmibeş kilometre ötede kurulu olduğu düşünülürse; bir kasabanın ıssız bir vadide kaybolmayıp ticaret yollarından biri ile esaslı bir bağlantısı bulunmasının önem taşıdığını söylemek gerekir. Osmanlı çağları boyunca bu küçük kasabanın Kafkasya’dan, Bağdat’tan, Şam’dan, Urfa’dan, yakın çevredeki şehir ve kasabalardan hatta Sudan’dan göç almış olmasında, sadece doğal özelliklerin değil; İpek Yolu ve ona bağlı hareketlerle ilişkisinin önemli rolü bulunduğu muhakkaktır. Sudan kökenli ve Yeşilyurt’ta “Babagil” lakabıyla anılan ailenin evi civarında bir kabir bulunuyor. Hakkında kimsenin bir şey bildiği yok. Çocukluk ve gençliğim orada geçti; haberim olmadı. Gezi amacıyla gittiğimde varlığını öğrendim, ziyaret ettim. Aileye yakın bir büyüğün kabri olarak bakılıyor, korunuyor; o kadar!
         <br/>
         <br/>
         Yeşilyurt’ta korunması gereken, cephe mimarisi açısından özelliklerini herkesin görebileceği evler var. Bunlardan bazılarında tavan süslemeleri olduğunu ancak yıkıldığını biliyorum. Belki ayakta kalanlardan süsleme örneğine sahip olanlar bulunuyordur. Bir hamam vardı, yirmi yıl önce yıkıldı. Bugünkü çevre bilgileri olsa belki muhafaza edilirdi. Yel Köprü ve benzeri yapılarda, evlerin alınlıklarında bulunan kitabeler mutlaka korunmalıdır. Modern, batılı mimarinin uygulandığı evler yapılmış tek tük. Geçmişi “döküntü” olmayan ilçe bir uçtan yenilenirken, kalan kısmın döküntü haline gelmemesi için sembol değeri taşıyan her yapıya sahip çıkılması şart.
         <br/>
         <br/>
         Yeşilyurt, sahip olduğu doğa şartları açısından da orada oturanların övünme vesilesi oluyor. Tabii ki insan yapıp ettikleriyle övünebilmelidir; hazır bulduğuyla değil. Övünmek de yakışık alır bir şey değil ya, neyse! Sözkonusu olan, doğanın sunduğu imkanlarsa; şükretme duygusuna sahiplikten iyisi yoktur. Burada, güneydeki tepelerden kuzeydeki ovalara doğru giden hava akımı, yazın sıcak günlerinde bile serinliğin eksik olmamasını sağlıyor. Geçen yüzyılın sonlarındaki yapı kooperatifi salgınından —her nasılsa— kurtulabildiği için Yeşilyurt’un yeşilliği tehlikeyi atlatmış durumda. Bundan sonrası, yeni yeni imara açılmış bahçelere inşaat izni verirken sıkı davranılmasına bağlı. Bahçeler boş ve geniş kalırmış; kalsın! Kilayik eteklerinden başlayıp Gündüzbeyden geçerek Kapılık’a uzanan yemyeşil vadi, apartman dairelerinden başka yeri olmayan insanlar için Boğaziçi sırtları kadar değerlidir. Doğal bitki örtüsü ve hemen her evin bahçesi olması ihmalkârlığa da sebep olmakta. Örneğin, Büyük Cami’nin önündeki çınar ağacını sekiz on yıl önce kesmişler. Tabii, herkesin bağı bahçesi olduğundan, bunda bir eksiklik duymuyorlar. Oysa çınar ağacı, ıhlamur ağacı oralarda ancak arayarak bulunur. Sorulduğunda, “Şadırvan yapıldı, onun için kesildi” diyorlar.
         <br/>
         <br/>
         Her neyse, elverişli günışığı, rüzgâr ve ısı, bir yandan yeşil bahçeleri öte yandan meyvelerin unutulmaz lezzetini besliyor. Bu bereket sanayideki atılımın köklerinde yer alıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 53 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1743), [web.archive.org (arşiv bağlantısı)](http://web.archive.org/web/20050301173552/http://www.aksiyon.com.tr:80/yazdir.php?id=1743)
