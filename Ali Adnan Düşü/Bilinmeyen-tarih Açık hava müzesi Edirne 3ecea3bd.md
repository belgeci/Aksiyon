# Açık hava müzesi Edirne

*Ali Adnan Düşü Bilinmeyen-tarih*

<div>
 <font>
  <img border="0" height="1" src="/web/20050226075224im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20050226075224im_/http://www.aksiyon.com.tr/resim/401/72.jpg" vspace="5"/>
  </p>
 </font>
 <font class="content">
  Edirne’de insan açık hava müzesi sayılabilecek bir alanda yürüyüp gidebilir. Şehrin merkezi bu tür tatlı bir unutuş için elverişli. Eski Cami, Üç Şerefeli Cami ve elbette Selimiye, yalnız şehir dokusunun merkezinde değil; hâlâ sosyal hayatın kalbinde gibi duruyor. Edirne, “Açık hava müzesi” olarak nitelemeyi hak eden şehirlerden biridir. Hiç değilse şehrin merkezinde yer alan yaklaşık bir kilometre çapındaki bölge yeni yapılarla boğulmuş değil. Burada tarihi eserler yanyana, içiçe. Korunmuş; daha doğrusu taş doku kendini korumuş.
 </font>
 <br/>
 <p>
  <font class="content">
   Tarih bilincinin yokluğu her türlü korumaya rağmen kendisini hissettiriyor. Pragmatizmin ve faydacılığın yol açtığı tahrip anlaşılabilir boyutlardadır. Yine de insan bunları unutarak açık hava müzesi sayılabilecek bir alanda yürüyüp gidebilir. Şehrin merkezi bu tür tatlı bir unutuş için elverişli. Eski Cami, Üç Şerefeli Cami ve elbette Selimiye, yalnız şehir dokusunun merkezinde değil; hâlâ sosyal hayatın kalbinde gibi duruyor. Selimiye Camii’nin altındaki Arasta’dan başka, Bedesten ve Sultan Süleyman döneminden kalma Ali Paşa Çarşısı’nın içlerinde hayat kaynamaya devam ediyor. Fukaralık nedeniyle canlılıktaki eski taşkınlık bir parça azalmış; ama insanlar cıvıl cıvıl. Çarşılar koşuşturmaya kucak açmakta.
   <br>
    Evliya Çelebi’nin anlattığı ve çoğu nehir kıyısındaki yapılar bugün yok. Dillere destan Edirne Sarayı’nın yerinde yeller esiyor. Kitaplarda yazılı şehir nerede kaldı ki? Kitapların taşıdığı zenginliği bir an için göz önüne getirmezsek; Edirne’de temel direkler yerinde duruyor. Kalan eserlerin görkemi öyle bir hissi doğurup beslemekte.
    <br>
     Her şehirde görülen hemşehrilik duygusunun devamı olarak “Edirneli olmak” diye bir durum burada önem taşıyor. Eski eserlere sahiplik duygusunun bu kalıp içinde yaşama imkanı bulduğunu söyleyebiliriz. Şunu da belirtmemiz gerekiyor ki; tarihi eserler sırf orada duruyor diye, yani henüz ortadan kalkmamış diye övünmenin yararı yok. Onları arada tutan, eserlerin ayakta kalmasını anlamlı kılan bir bilinç, tarih bilinci gerekli. Türlü nedenlerle, nisbeten bakımlı tutuluyor tarihi yapılar. Edirne’de eski eserlere sahip çıkan, nitelikli insanlar var; yaşadıkları şehirle övünüyorlar. Edirne, o ölçüdeki başka şehirlere göre temiz sayılır; bir özen gösterildiği besbelli.
     <br>
      Selimiye’nin ilk ağızda anılmasına; tepki demeyelim ama bir dipnotu koyma ihtiyacı duyanlara rastlanıyor. Kendileri şehrin Selimiye ile sınırlandığını düşündüğü için, gezmeye gelenlerin başka her şeye “küçülen” ve “gölgede kalan” düşüncelerle baktığını varsaydıkları anlaşılıyor. Bunların sayısı az, sesleri zayıf; şehre sahip çıkmak adına ileri bir bilinç sergiledikleri söylenemez. Ama bu gibilere de rastlanıyor.
      <br>
       Bu ölçüde küçük yakınmaların, şehrin tarihi ile ilgilenmek isteği uyandırmak gibi yararı da var. Selimiye’nin yıldızlaşması, öteki tarihi eserlere duyulan ilgiyi böylelikle artırmış oluyor. Eski kültürün terminolojisine başvuran bir kişi; burada Selimiye’nin bir kerameti bulunduğunu rahatlıkla söyleyebilir. Şükrü Paşa Anıtı’nı, Balkan Savaşı Müzesi’ni, değişik köprü, hamam, çeşme kalıntılarını, hâlâ olağanüstü güzellik taşıyan Bayezit Külliyesini ve gayrimüslim Osmanlı vatandaşlarından kalan yıkıntıları hatırlamak için; elbette başta Selimiye olmak üzere, öteki eserleri unutmak gerekmiyor.
       <br/>
       Edirne gezisini ilgi çekici kılan unsurlardan biri, şehirdeki insan dokusudur. Haziran sonunda Edirne’ye giden biri, özenli elbiseler giymiş Romanların yürüyüş yaptığını görerek şaşırabilir. Kırkpınar şenlikleri ile Romanlar arasında —nedeni kolayca anlaşılamayan— bir bağlantı kuruluyor, bu durum ise şehir içinde üst düzeyde bir canlılığa sebep oluyor. Roman erkekleri, mavi şalvar ve mavi cepkenden oluşan tektip elbiseler içinde, -ne kadar ilginç ve inanılmaz!— dörderli kol halinde, başlarında bir kılavuz, klavuzun elinde bir işaret çubuğu olduğu halde yürüyorlar. Arka sıralarda bulunanların boynunda birer davul asılı. Dünyanın en önemli işini yapıyormuşçasına, “Aman protokol hatası olmasın!” diyen ciddiyetle ve etraftakilerin ilgisizliğine hiç aldırmayarak yürüyorlar. Tabii, davul zurna sesleri arasındaki bir ciddiyet bu. İlk gören ve asla beklemeyen biri için, tam anlamıyla ilgi çekici.
       <br/>
       İnsan dokusuna bakıldığında; parasızlıktan ve ekonomik krizden Edirnelilerin bile etkilendiğini söylemek şart. Trakya’da yaşayanlar kolay kolay ekonomik darlık havası yansıtacak durumda olamazdı. Anadolu’da kıtlık çıksa Trakya’ya bir şey olmaz dedirtecek kadar sıkıntıdan uzak ve o ölçüde kayıtsız görünmüşlerdir. Başka yerlerdeki fukaralık Trakyalıların pek umurunda olmamıştır. Gerçekte hâlâ temel nitelik aynı. Akşamları Şehir Kulübünde televizyon haberlerini dinlemek için garsonu zorla getirtmek ve bir haber kanalını açtırtmak gerekiyor. Çünkü, ardarda gelen ölümlü trafik kazaları, haber bültenini dolduran türlü esrarengiz olaylar, ekonomik krizin yol açtığı çalkantı, Edirnelinin kendiliğinden müzik kanalından ayrılarak haberlere yönelmesi için yeterli olmuyor. Kamuya açık bir yerde haber dinlemek isteyenin, bir haber kanalını özellikle açtırması gerekiyor. Herhalde yalnızca kahvehaneler değil, başka yerler de böyledir. Haberler heyecan dolu, kimse oralı değil.
       <br/>
       Buna rağmen, ekonomik kriz dillerden düşmüyor dense yeridir. Esnaf satış yapamadığından, çiftçi ürünü para etmediğinden yakınıyor. Edirne için olmayacak şey; yani nadir bir durumdur bu. Bir muhasebeci, “Adam esnaf, bana on yıldır her ay para veriyor, hiç aksatmıyordu; şimdi veremiyor, zararı bana ama bir şey de diyemiyorum” diye yakınıyor. Parasız kalan müşterinin boğazına basamayacağını söylüyor. Haklı elbet. Arazi verimli. Topraktan gelir sağlayan pek çok aile var. Hükümet destekleme alımlarından vazgeçme eğiliminde. Bu durumda çiftçiler, eski gücünü yitirecek demektir. Çok sayıda işçi çalıştıran işyeri Edirne'de pek yok. Çorlu ve Lüleburgaz’da olduğu gibi makinalarını bir hafta sonunda aniden Bulgaristan’a taşıyan pek çok şirketten söz ediliyor. Bütün bunlar, çarşıda pazardaki Edirnelinin günlük hayatını etkilemiş durumda. Parasızlık zincirleme olarak son harcama noktalarına dayanmış bulunuyor. Anadolu’da her zaman görülen şikayetlerin bir konusu olan parasızlık, nadir görüldüğü Trakya’yı da sarmış bu kere. Paranın kimde olduğu bilinmez ama, şikayet herkesin dilinde.
       <br/>
       Yugoslavya’yı parçalanmaya götüren savaşın başlamasından sonra Kapıkule, geçiş yoğunluğunu adım adım kaybetti. On yıl öncesine kadar, az sayıdaki uçak yolcuları dışında, Avrupa’dan gelenler Kapıkule’den geçerdi. Edirne için gelir kapısı olan saha şimdi ıssızlaşmış. Free shop mağazalarına tek tük girip çıkan var. Gümrük sahasındaki ağaçlar daha görünür hale gelmiş; gölgelerine sandalye atıp oturma isteği uyandırıyor. Kalabalığın hiç de yoğun olmamasından dolayı kuş sesleri her tarafı kaplıyor. Motor gürültüsü yok. Buraya giren, birden bire bahçeye dalmış gibi olabilir. Dalları yere sarkan ağaçlar, traş edilmemiş otlar, birkaç futbol sahasına eş genişlikte ve hemen hemen boş bir alan. Kuleye doğru gideyim, dedim. Gümrüksüz satış mağazalarından birinin müdürü son kapıya kadar ilerlememe yardımcı olmak üzere benimle birlikte geldi. Kapının yanında, kimse elini süremediği için dalları yerlere sarkan iki erik ağacı vardı. Elimizle kopararak erik yedik. Tampon bölgede bekleşenler bize doğru bakıyor. Konuşma girişiminde bulunmak aklımdan geçti, ama polis itiraz eder bu da can sıkıcı olur diye bunu yapmaya kalkışmadım. Gümrük sahası sakin. Mağaza işletenler ıssızlıktan şikayetçi. Benim gibi ziyaretçiler için ise bu sükunet dinlendirici. Çünkü, beklenmedik bir sükunetin ortaya çıkışı kuş seslerini alabildiğine öne çıkarıyor, yeşilin yoğunluğunu artırıp belirgin hale getiriyor.
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1653), [web.archive.org (arşiv bağlantısı)](http://web.archive.org/web/20050226075224/http://www.aksiyon.com.tr:80/detay.php?id=1653)
