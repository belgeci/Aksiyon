# Bu filmin başrolünde İstanbul var

*Elif Nesibe Özbudak 2010.12.20*

<font class="agenda2NewsSpot">
 İstanbul 2010 Avrupa Kültür Başkenti Ajansı’nın desteğiyle yola çıkan Hüseyin Karabey’in projesi ‘Unutma Beni İstanbul’ filmi Filistinli, Boşnak, Sırp, Ermeni ve Yunan altı yönetmenin gözünden şehri anlatıyor.
</font>
<font class="newsDetail">
 <p>
  <p class="MsoNormal">
   İstanbul deyince aklımızda pek çok şey beliriyor. Tarih boyunca medeniyetlere ev sahipliği yapmış bir beşik... Asya ile Avrupa arasında geçiş noktası... Doğu ile Batı’yı her anlamda birleştiren köprü... İçinden deniz geçen şehir... Ezelden beri her milletten, dinden insanın yaşadığı ve hep birlikte kendine özgü bir kültür oluşturduğu kozmopolit bir kent... Anlayacağınız bu şehir öyle tek kelimeyle ifade edilip geçiştirilecek bir mekân değil. Çünkü nasıl tarif ederseniz edin, kifayetsiz kalıyor cümleler.
  </p>
  <p class="MsoNormal">
   İstanbul’un çekim alanı o kadar geniş ki, sadece içinde yaşayanları değil, zaman içinde yolu buradan geçenleri, hatta burada yaşamış biriyle tanışanları, ya da Osmanlı izleri altında büyüyenleri bile kendisine çağırıyor. Çünkü İstanbul bir kere belleğe yerleşti mi kolay kazınmıyor oradan. “Madem biz İstanbul’u unutamıyoruz, İstanbul da bizi unutmasın” düşüncesiyle hareket eden 6 yabancı yönetmen (Aida Begic, Omar Shargawi, Stergio Niziris, Stefan Arsenijevic, Eric Nazarian ve Hany Abu Assad) ‘Unutma Beni İstanbul’ filmiyle bizlere kendi İstanbul’unu anlatıyor.
  </p>
  <p class="MsoNormal">
   Her biri başarılı filmlere imza atmış bu farklı coğrafyaların yönetmenlerini bir araya getiren projeye imza atan isimse, ‘Gitmek’ filminden tanıdığımız yönetmen ve yapımcı Hüseyin Karabey. Projenin süpervizörü Petros Markaris’le tanışması sırasında, onun İstanbul’dan göç etmeden önce kendisiyle aynı apartmanda yaşadığını öğrenir. Bunun üzerine bu şehrin tarihinin sadece içinde yaşayanlara ait olmadığını vurgulayacak bir film yapmaya karar verir. Festivallerde dostluk kurduğu yönetmenlere projesini anlattığında olumlu karşılanır. Karabey, İstanbul’un kültür başkenti olduğu sene de projesini hayata geçirmek ister. İstanbul 2010 Avrupa Kültür Başkenti Ajansı’nın da desteğiyle Unutma Beni İstanbul, Haziran’da yapılan ve yönetmenleri bir araya getiren workshopla başlar. Böylece Hüseyin Karabey’in arkadaşları, birbirleriyle hem tanışır hem de filmlerini konuşur. Karabey, bu durumun birden çok yönetmenin imzasını taşıyan diğer omnibüs filmlerden farklılık taşıdığını düşünüyor. Çünkü diğer projelerde yönetmenler sadece yapımcı ile muhatap olup birbirleriyle galada tanışırken, Unutma Beni İstanbul’da herkes hikâyesini sahibinin ağzından dinliyor. Bu sayede yönetmenler tamamen farklı ve özgün kısa hikâyeler anlatacak olsa da farklılıklar içinde bir bütün yakalanmaya çalışılıyor. Filmleri birleştiren ortak noktanın sadece İstanbul olması önemli.
   <span>
   </span>
   Zaten “Yönetmenlere İstanbul’u güzel gösterin demedik.” diyen Karabey, ülkelere coğrafi güzelliklerinden ziyade karakterler üzerinden sempati duyulduğu için hikâyelerin orijinalliğine odaklandıklarının altını çiziyor.
  </p>
  <p class="MsoNormal">
   “Neden yabancıların gözünden anlatmayı tercih ettiniz?” sorumuza iki cevabı var Karabey’in. Biri İstanbul’un kozmopolit kelimesini benzer şehirlerden çok daha fazla hak ediyor olması, diğeri dışarıdan bir bakışa duyulan ihtiyaç. Karabey, mesela Berlin, Paris, Londra’daki yaşama şeklinin kozmopolitlik olmadığını düşünüyor. Zira adı geçen şehirlerde ana merkezde beyazların oluşturduğu bir kültür var olurken, mülteciler, farklı ülkelerden gelen işçiler ufak mahallelerde yaşıyor. Yani yerliler ve yabancılar birbirine karışmıyor. “Kozmopolitlik bizim soframızdır.” diyen yönetmen, İstanbul’un bu özelliğini yeniden hatırlatmak istiyor. Karabey aynı zamanda biraz uzaklaşıp dışarıdan görmeye başlayınca şehri, müthiş bir zenginliğin üzerinde yaşadığımızı fark edeceğimizi umuyor: “Bu proje ile İstanbul’un Ortadoğu ile Balkanlar’ın gözünden nasıl algılandığını ve sahiplenildiğini, biz Paris’e özenirken onların İstanbul’a özendiğini göreceğiz.”
  </p>
  <p class="MsoNormal">
   Biz de filmin tabiatına uygun olarak İstanbul’un çok sesliğini dile getiren altı yönetmenle görüştük. Hepsinin ifadelerinde gördük ki İstanbul bir ayna. Kim bakarsa kendini görüyor.
  </p>
  <p class="MsoNormal">
   Aida Begic:
  </p>
  <p class="MsoNormal">
   ‘İLK GÖRÜŞTE SEVMEDİM; AMA SONRA ÂŞIK OLDUM’
  </p>
  <p class="MsoNormal">
   Unutma Beni İstanbul projesinde ilk filme imzasını atan isim, Bosna Hersek’teki savaş sonrasında kadınların yaşadığı travmaları anlatan ‘Kar’ın yönetmeni Aida Begic. Yönetmen, İstanbul’u anlatan bir hikâye bulmakta zorlanır. Hatta Hüseyin Karabey’in teklifinden sonra neredeyse bir yıl düşünür. “Hadi İstanbul’la ilgili film yap demek, medeniyetle, bugünün dünyasıyla ya da hayatın anlamıyla ilgili film yap demekle eş değer.” yorumunu yapan Begic, İstanbul’un, Doğu ile Batı’yı birleştirmesi üzerine odaklanıyor. Bunu da hem birbirinden ayrılamayan hem de tam olarak bir araya gelemeyen kadın ve erkek ilişkisi üzerinden vermeye çalışıyor. Bosnalı bir oyuncu olan Alma’nın İstanbul’a seçmeler için gelmesi ile başlayan film, kaldığı oteldeki görevli Ayça ile Shekaspeare’in Othello’sunu çalışması ile yoluna devam ediyor. Begic’in
   <span>
   </span>
   Othello’yu filmde kullanması da şaşırtıcı değil. “Tiyatro benim ilk aşkım ve parçam gibi. Ondan kaçamıyorum.” diyen yönetmen zaten üniversitede öğrencilere bir dönem film, bir dönem tiyatro dersi veriyor. Ayrıca Begic, Othello’nun Doğu ile Batı, akıl ve delilik, kadın ve erkek arasındaki pek çok ilişkiyi yansıttığı için kendi anlattığı hikâyeyle örtüştüğünü düşünüyor.
  </p>
  <p class="MsoNormal">
   İstanbul’a daha önce de gelen, fakat kalabalık ve kaotik ortamından dolayı pek sempati duymayan yönetmen, burada yaşayan insanlarla tanıştıkça şehre baktığı açı da değişir: “Bence her şey insanla ilgili. Eğer insandan bahsetmiyorsanız, bir yerden de bahsedemezsiniz. Sizin bir yerle ilişkiniz, insanlarla olan ilişkinizle başlar ve biter.” Begic, İstanbul’u çok kültürlü yapısı ve farklı dinlerden insanların yaşadığı bir yer olması sebebiyle Saray Bosna’ya benzetiyor. Çekimler için eşi ve kızı ile İstanbul’a gelen yönetmen şehrin kendi içinde bu zamana kadar keşfetmediği bir şeyi uyandırdığını söylüyor: “Burası depresyonda ya da ölü vaziyette olabileceğiniz bir yer değil. Etrafınızdaki her şey her an sizi bir şeye çağırıyor, size iyi ya da kötü bir bilgi teklif ediyor. Şehrin sizi zorlayan bir etkileşimi var. Bu yüzden İstanbul’la sanatsal bağımın bitmeyeceğini umuyor ve bu şehre tekrar gelmek istiyorum.”
  </p>
  <p class="MsoNormal">
   Omar Shargawi:
  </p>
  <p class="MsoNormal">
   ‘BURANIN İNSANLARI ÇOK GERÇEK’
  </p>
  <p class="MsoNormal">
   “Dünyanın her tarafında rastlayabileceğin hafif yüzeysel, maske takan ve kendini olmadığı şekilde sunmaya çalışan insanlara burada pek rastlamadım. İnsanlar çok gerçek gözüktü bana.”
  </p>
  <p class="MsoNormal">
   Danimarkalı bir anne ile Filistinli bir babanın çocuğu olan Omar Shargawi, projede yer almayı kabul ettikten sonra İstanbul’da yaşamadığı için lokal bir film yapamayacağını düşünür. Bu sebeple kişisel deneyimleri, başkalarının yaşadığı ve dünyada olup bitenlerden yola çıkan bir hikâye kaleme alır. Haziran ayındaki workshop’a geldiğinde ne anlatacağını bilmeyen tek yönetmen olsa da mesajı olan bir hikâye anlatmak istediğinden gayet emindir.
  </p>
  <p class="MsoNormal">
   Unutma Beni İstanbul filminin bir sosyal proje olmadığını vurgulayan Shargawi, herkesin kendi kişisel bakışını geliştirip hikâyesini anlattığına inanıyor. “İstanbul’u tam olarak kavramış değilim. Bir aydır buradayım ve şehirle ancak çok yavaş, kenarından bağlantı kurmaya, hissiyatını anlamaya başlıyorum.” diyen Shargawi’nin filmi, Londra’da yaşayan Filistinli yazar Fayez ile İsrail’de tanıştığı Şerine’nin, ülkelerinin çekincesi sebebiyle aşklarını İstanbul’da yaşamalarını konu ediniyor. Her Filistinli gibi sanatında savaşa ve çözülemeyen sorunlara dair bir şeyler söyleme ihtiyacı hisseden yönetmen İstanbul’u anlatsa da aslında içindeki Filistin’e bakıyor. İsrailli kadın ve Müslüman erkek ilişkisine tarih boyunca rastlandığını ve bu durumun çoğu zaman tepki çektiğini, hatta çiftlerin aileleriyle bağını koparmak zorunda kaldığını dile getiriyor.
  </p>
  <p class="MsoNormal">
   Kendisi yurt dışında yaşasa da Filistin meselesi onun için büyük önem arz ediyor: “Aslında yurt dışında yaşayan Filistinlilerin çoğu oraya hiç gitmemiş. Ama hayatları boyunca Filistin’le yiyor, içiyor ve bu konuyu düşünüyor. Bu hem üzücü hem de şanslı bir durum. Yurt dışında büyüyebilmek büyük şans, ama ait olduğun yere hiç gidememek üzücü bir durum.” Bu sebeple Shargawi’nin diğer filmlerindeki hikâyelerinin de Filistin’le bir şekilde alakası var. Bu anlamda yönetmen, Filistin sinemasının son dönemdeki yükselişinden hayli memnun. Zira propaganda şeklinde olmamakla birlikte insanların kafasında ‘Bu sorun çözülmüyor ve devam ediyor’ mesajının canlı tutulması gerektiğini düşünüyor. Böylece bu zamana kadar Filistin meselesini medyadan takip eden Batı’nın başka bir bakış açısı kazanabilmesini umuyor.
  </p>
  <p class="MsoNormal">
   Stergio Niziris:
  </p>
  <p class="MsoNormal">
   “AZINLIKLARIYLA YAŞASA DAHA İLGİNÇ OLURDU.”
  </p>
  <p class="MsoNormal">
   Yurt dışında yaşarken tanıştığı Türk arkadaşları sayesinde İstanbul’u keşfeden Stergio Niziris, şehre duyduğu sevgiyi buraya yaptığı ziyaretlerle anlamlandırmaya çalışır. Tarihten gelen önyargı dağının ardındaki bu şehir ve içinde yaşayan insanları çıplak gözle görmek ister. Çünkü yönetmenin kişisel hayatında yetiştirilme tarzından dolayı -en azından geçmişte- ‘öcü Türkler’ imajı hâkimdir: “İki ülke içinde karmaşık ilişkilerin yaşandığı 1992 senesinde Samos’ta tatildeyken Türk tarafında bir köpeğin havladığını duydum. Köpeğin peşinden koşup onu bulmaya karar verdim. Ama yürürken ‘Türkler beni bulursa yiyecekler’ diye korkudan ölüyordum.” Niziris, sonraki yıllarda İzmir, Efes ve Çeşme’ye gittiğinde durumun sandığı gibi olmadığını görür. İnsanlar onu son derece sıcak karşılar, hatta gittiği yerlerde hesap bile ödeyemez.
  </p>
  <p class="MsoNormal">
   Yönetmen İstanbul’a dair filminde de iki toplum arasındaki bu korkutucu önyargılı bakışa objektifini çeviriyor. Filmde Vangelis adlı bir tüccarın İstanbul’a alışverişe geldiği sırada çantası kapkaççılar tarafından çalındığı için mecburen bu şehirde kalması üzerine yaşadıkları anlatılır. Hikâye ise bizzat Niziris’in tren yolculuğu sırasında İstanbul’da yıllarca tekstil alışverişi yapan Selanikli bir tüccarla arasında geçen diyalogda ortaya çıkıyor: “Selanikli tüccar bunca sene iş yapıp da Türklerin onu hiç soymaya çalışmamasına şaşırmış bir insandı. Ona ‘Neden bir gece bile İstanbul’da kalmıyorsun? Görülecek çok şey var.’ dedim. Bana ‘Bilmiyorum, aslında o kadar da fazla arkadaş olmak istemiyorum’ cevabını verdi. Niziris, bu adamın bir Türk’ün evine girip onunla arkadaşlık kurması durumunda ne olacağı üzerinde düşünmeye başlayınca filmin hikâyesi de yazılmış olur. Yönetmen, adamın beceremediği ve gerçekleştirmeye korktuğu diyaloğu bir şekilde filmde sahneleyerek sanatçının toplumdan daha hızlı gitme sorumluluğunu yerine getirmeye çalıştığını ifade ediyor. Zaten Niziris’e göre Türk-Yunan dostluğunu
   <span>
   </span>
   1999’da iki ülke arasındaki politik yakınlaşmadan çok önce 80’lerde sanatçılar başlatıyor.
  </p>
  <p class="MsoNormal">
   Yunan yönetmen, İstanbul’un bin yıldan beri kozmopolit oluşuyla nadir bir konumda olduğunu, dahası kültürleri buluşturan özelliğini sürdürdüğünü düşünüyor. Bu anlamda daha 15 yıl öncesine kadar yabancı birinin pek görülmediği Atina ile İstanbul çok farklı onun gözünde. Şu sıralar üzerinde çalıştığı uzun metraj projesi de yine Türk Yunan ilişkilerine dair. 1989’da Berlin Duvarının yıkılması sırasında başlayan bir Türk ve Yunan arasındaki aşktan yola çıkan film, 2002’de Kıbrıs meselesiyle son buluyor.
  </p>
  <p class="MsoNormal">
   Stefan Arsenijevic:
  </p>
  <p class="MsoNormal">
   ‘BURAYI KENDİ KİMLİĞİMİN PARÇASI GİBİ HİSSEDİYORUM.’
  </p>
  <p class="MsoNormal">
   Belgrat’ta doğup büyüyen Sırbistanlı yönetmen Stefan Arsenijevic, kendisini yanlış ülkede doğan bir romantik komedi yönetmeni olarak tanımlıyor. Sinemayı politik bir alet olarak görmeyen yönetmen, film yaparken genelleme yapmaktan nefret ediyor. Ama gündelik hayattaki yansımasıyla politik meselelerin de çok daha kişisel ve somut bir şekilde anlatılabileceğini düşünüyor. Bosna Hersek ile yapılan savaşta kişisel bir kayıp yaşamasa da fakirlik ve ambargo sebebiyle izolasyon duygusunu tatmış bir isim. Buna bir de kötü ülkeden gelen kişi imajı ekleniyor. Bu sebeple Unutma Beni İstanbul içindeki kısa filminde de Bosna Hersek-Sırbistan savaşının yansımalarını görmek mümkün. Filmde Sırbistanlı çift Dragan ve Ana’nın tatil için geldikleri İstanbul’da alışveriş yaptıkları sırada savaşta kaybettikleri oğulları Marko’yu gördüklerini sanması üzerine yaşananlar anlatılıyor. Yönetmen, çıkış noktasını hissedilen ve yaşanan şeylerle nasıl yüzleşileceğini bilmemek olarak özetliyor: “Savaş, ben o yıllarda ergenlik çağında olsam ve ‘bu savaş benim savaşım değil’ diye reddetsem de kaçamayacağım bir konu. İstanbul’da bir film çekecek olsam bile.”
   <span>
   </span>
   Yönetmene göre, insanları birbirinden uzaklaştıran ve savaşmalarına sebep olan şey politikacılar genelde. Çünkü hep soyut şeyler ve menfaatlerden söz ediyorlar. Bu durumda sanatçılara da arada köprüler kurup, normal, insani ve somut ilişkiler üzerinden bir bütünlük sağlayabilme vazifesi düşüyor. Arsenijevic, zor geçmişleri olan ülkelerden gelen altı yönetmenin aynı başlık altında film üretebilmesini sağlayan projenin tam da buna hizmet ettiğini vurguluyor.
  </p>
  <p class="MsoNormal">
   Belgrat’la İstanbul’u birbirine zıt şeylerin aynı anda var olabildiği, karmakarışık ve enerjik mekânlar olması dolayısıyla birbirine benzeten yönetmen, yemek kültürlerinde ve dillerinde İstanbul’un hâlâ etkili olduğunu söylüyor. Bu sebeple Balkan ülkelerinin İstanbul’la aynı bölgeye ait olduğunu düşünüyor: “Hepimiz sıraya dizilmiş Batı’ya bakıyoruz. Hiç durup kendimize ve birbirimize bakmıyoruz. Bir Batı takıntısı içerisindeyiz... Ben Amerikan filmleriyle büyümüş birisiyim ama kendimi Türk kültürüne daha yakın hissediyorum. Uzaktaki Batı’ya bakmaktansa yakındaki komşuya daha çok bakmak gerek.”
  </p>
  <p class="MsoNormal">
   Eric Nazarian:
  </p>
  <p class="MsoNormal">
   ‘İSTANBUL ASLINDA SOĞAN GİBİ BİR ŞEHİR!’
  </p>
  <p class="MsoNormal">
  </p>
  <p class="MsoNormal">
   Los Angeles’ta yaşayan Ermeni yönetmen Eric Nazarian, projede yer alma sebebini bütünün içinde Ermeni sesini var etmek olarak özetliyor. Ermenilerin İstanbul şehrine tarih boyunca yaptıkları katkıyı, kendi imzasıyla bu filmde sürdürmeyi ve sanat üzerinden diyalog başlatmayı umuyor. Zira İstanbul, burada yaşayan Ermeniler açısından tarihî öneme sahip. İstanbul’la ilk karşılaşması ise hem heyecan verici hem de zor oluyor. Çünkü onun için 24 Nisan 1915 olaylarını da hatırlatan bir yer. Bu sebeple filmindeki Armenak karakterinin ‘İstanbul’a gelirken bu şehirden nefret etmek istedim. Ama buradayım ve bu şehir bağımlılık yapıyor.’ sözleri kendi hissiyatını taşıyor. İstanbul’da gezerken tanıdık bir yerdeymiş gibi hissediyor. Hatta garip bir yakınlık hissettiği eski bir binanın vakti zamanında Ermeni bir aile tarafından yapıldığını öğreniyor.
   <span>
   </span>
   Zaten İstanbul’a geldiğinde daha çok benzerlikler dikkatini çekiyor: “İlk günlerde İstiklal Caddesi’nde yürürken bir kadın yanıma geldi ve bana Türkçe bir şeyler söyledi. Ben de İngilizce ‘Türkçe bilmiyorum’ cevabını verince benim yabancı olmadığıma inanmadı, ‘Yalancı’ deyip gitti.”
  </p>
  <p class="MsoNormal">
   Nazarian, coğrafi olarak aynı yerden gelen insanların başka birçok şeyi de paylaştığını düşünüyor. Tıpkı filmde bahsi geçen ud gibi. Teyzesi, Kafkasya ve Anadolu müzikleri konusunda uzman müzikolog Parik Nazarian’ın yanında yetişmesinin verdiği etkiyle uzun süredir udu merkeze alan bir film çekmek isteyen yönetmen, bu düşünü Unutma Beni İstanbul projesinde gerçekleştiriyor. Armenak adlı başarılı bir ud ustasının, dedesinin 1915’te terk etmek zorunda kaldığı eski ud dükkânını ve kayıp udunun izini sürmesini anlatan film hem müzikal hem de tarihî bir yolculuk özelliği taşıyor. Müziğin evrensel mesajının etkisiyle yönetmen de tarihî bir mesaj vermeye çalışıyor. Bu anlamda, Ermeni diasporasının tipik özelliklerini taşısa da bir Türk’le hikâyesini paylaşarak diyalog kurabiliyor. “Karşıtlık ve çatışma üzerine bir film yapmak ve kavga eden insanları çekmek daha kolay olurdu. Diyalog üzerine film yapmak daha zor.” diyen Nazarian, sanatın insanlar arasında her ihtimalde bağlantı kurduğunu düşünüyor.
  </p>
  <p class="MsoNormal">
   Hany Abu Assad:
  </p>
  <p class="MsoNormal">
   ‘ŞEHRİN POZİTİF İMAJI, ÂŞIK OLURSAM DEĞİŞEBİLİR’
  </p>
  <p class="MsoNormal">
   İntihar bombacılarının son günlerini anlatan ‘Vaat Edilen Cennet’ filmiyle uluslararası ün ve pek çok ödül kazanan Filistinli yönetmen Hany Abu Assad, Unutma Beni İstanbul’da otobiyografik izler taşıyan bir hikâye anlatıyor. Filistin’de yaşayan annesi ve İsrail’in kurulmasından sonra Suriye’ye göç etmek zorunda kalan teyzesi her beş on yılda bir üçüncü bir şehirde buluşarak hasret giderebilmektedir. İşte Abu Assad da birebir onların hikâyesini anlatmasa da yaşadıklarından yola çıkarak filmde iki kız kardeşin 62 yıl sonra buluşmasına 500 metre kala yaşanan sürpriz olayları anlatıyor. İstanbul’un Asya ile Avrupa’yı hem ayıran hem de birleştiren özelliği ile bir ayrılıklar şehri oluşunu metaforik biçimde iki kardeşin yaşadıklarına bağlıyor. Bu yüzden film kardeşlerin buluşmasını değil, arayışlarını anlatıyor. Çünkü kavuşma geçici, ayrılık baki. Filmde bizzat annesi ve teyzesini oynatmasının sebebi ise hem onların gerçekte tekrar buluşmasına vesile olmak hem de karakterleri çok aha otantik ve özgün kılmak.
  </p>
  <p class="MsoNormal">
   Filminde Filistin meselesinin daha çok kişisel ve insani boyutuna İstanbul aracılığıyla değinen Abu Assad 70’li yıllarda Filistin’de entelektüel elitlerin daha çok silahlı mücadeleden yana olduğunu, ama bunun zararlarını yaşadıkça sanatsal bir ifadeye yöneldiklerini dile getiriyor. O da tıpkı diğer yönetmenler gibi kendisinin ve ait olduğu toplumun yaşadıklarına değinmeden edemiyor: “İsrail ırkçı bir devlet. Bu ırkçı devletin varlığının en yüksek bedelini ödeyen taraftayım. Kendi hayatımı ve kişisel varlığımı belirleyen şey bu. Ürettiğim sanatta da bundan bahsetmememe imkân yok.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28229-bu-filmin-basrolunde-istanbul-var.html), [web.archive.org (arşiv bağlantısı)](http://web.archive.org/web/20110104121835/http://www.aksiyon.com.tr:80/aksiyon/haber-28229-bu-filmin-basrolunde-istanbul-var.html)
