# Dar alanda küçük hesaplaşmalar

*Elif Nesibe Özbudak 2010.10.25*

<font class="agenda2NewsSpot">
 40 yıllık bir kördüğüm başörtüsü yasağı. Kilidi sadece akıl ve vicdan olduğu için çözümü hem çok kolay hem çok zor. AİHM'nin Leyla Şahin'in şahsında Türkiye
 <span>
 </span>
 kamuoyuna verdiği kaotik cevap da bunu açıkça ortaya koyuyor…
</font>
<font class="newsDetail">
 <p>
  <p class="MsoNormal">
   Gazetelere gözümüzü yumsak, televizyonlara kulağımızı tıkasak, tartışmalara katılmama tercihinde istikamet üzere dursak da 'nesnesi' olduğumuz gündemden kaçamıyoruz. Tahmin etmek zor olmasa gerek, Türkiye'de yaşayan kadınların büyük çoğunluğunun muhtelif formlarını tercih ettiği başörtüsüyle alakalı tartışmalardan söz ediyoruz.
   <span>
   </span>
   Önce, biz kez daha, lügat konusundaki safımızı belirtelim. Biz 'başörtüsü' tanımını kullanmayı tercih edenlerdeniz. Ve tartışmanın kimi taraflarının da isabetle belirttiği gibi gündem maddemiz 'başörtüsü' değil, 'başörtüsü yasağı' sorunu.
  </p>
  <p class="MsoNormal">
   Olan biten, gülümsemeyi becerebilenler için, otoyolda 'Ters yönde giden bir araç var!' ihtarına muhatap olunca 'Ne birisi, hepisi, hepisi!' karşılığını veren Temel'in fırkasını hatırlatıyor. Biz bize benziyoruz netice itibarıyla. Halkının kahir ekseriyeti Müslüman bir ülkede İslam'ın görünürlüğü hâlâ en temel meselelerden kabul edilebiliyor. Cumhurbaşkanı'nın başörtülü eşinin tüm dünya ülkelerinde üzerinde yürüdüğü kırmızı halı burada kırmızı çizgi olarak çıkıyor karşısına. Ya da üretilen bilginin kalitesine odaklanan Batılı modellerimize inat eğitimden önce şekil, kılık, kıyafet ısrarından vazgeçemiyoruz. Özgürlüklerin yolunu açmayı değil, sınırlamayı marifet sayıyoruz. Ama olmuyor, ikincil 'vatandaşların' asli vasfını kazanma mücadelesine gözünü yummak, kulak tıkamak giderek zorlaşıyor. Ve başörtüsü tartışmaları bir kez daha 40 yıl önce başladığı yerden devam ediyor. Tartışacak, konuşacak tahammülü olana kolay gelsin...
  </p>
  <p class="MsoNormal">
   Malumunuz, üniversitelerde bir rektörün inisiyatifiyle başlatılan yasak, geçtiğimiz haftalarda bu kez Yükseköğretim Kurulu (YÖK) Başkanı'nın inisiyatifiyle rahatlama yoluna girmişti ki geçmişteki tecrübelerimizi hatırlatan katı, tahammülsüz, kısır atışmalar kapladı her yanı. Rektörün yasak koyma, Anayasa Mahkemesi'nin olmayan bir yasağı var sayma hakkı vardı lakin Cumhurbaşkanı, Başbakan, YÖK Başkanı gibi birincil muhatapların toplumun sesine kulak verme yetkisi yoktu. Tüm kamuoyu araştırmaları aksini söylese de, kadınlara pozitif ayrımcılık da getiren anayasa değişikliği halkın yüzde 60'ının oyuyla kabul edilse de bu böyleydi. Yüzde 70'i 'bir şekilde' başını örten bu toplumun kadınları, maruz kaldıkları negatif uygulamalardan kurtulmadan ibreyi pozitife döndürmek nasıl mümkün olacak sorusu orta yerde duruyor ancak aklın ve vicdanın askıya alındığı bir tartışmada makul cevaplar almak beklentisinde değiliz.
  </p>
  <p class="MsoNormal">
   Efendim derler ki, yükseköğrenim kurumlarında başörtüsü serbest bırakılamaz. Zira Anayasa Mahkemesi kararı buna mânidir. Nitekim Avrupa İnsan Hakları Mahkemesi (AİHM) de 2005 yılında verdiği kararla bunu teyit etmiştir. Söz konusu karar adı hafızalara kazınan Cerrahpaşa Tıp Fakültesi öğrencisi Leyla Şahin'in başvurusunu konu edinmektedir. Ve mahkeme başvurudan 7 yıl sonra verdiği kararda Türkiye'nin kendine has şartlarını da gerekçe göstererek yasağı yerinde bulmuştur. Yani konu bir daha açılmamak üzere orada kapanmıştır…
  </p>
  <p class="MsoNormal">
   Avukat Fatma Benli'nin yıllardır konuşulan kararı incelediği hacimli çalışması 'Leyla Şahin Kararı Işığında Avrupa İnsan Hakları Mahkemesi'nin de işaret ettiği gibi bu kadar basit değil. Kararın kendisi de, kamuoyu ile paylaşılan yorumları da, kamu vicdanına ipotek koymak maksadıyla kullanılması da pek çok sorun içeriyor.
  </p>
  <p class="MsoNormal">
   Nasıl mı? Öncelikle AİHM, başörtülü olduğu için eğitim hayatı yarıda kesilen öğrencinin bir hak ihlali ile karşı karşıya kaldığını kabul etmiştir ki davayı esastan incelemeye almıştır. Ortada gasp edilen bir hakkın olduğu mahkeme kararıyla sabittir. Ancak konu, Türkiye'nin 'özel şartları gereği' yerel makamların inisiyatifine bırakılmıştır. İnisiyatifin serbestiden yana kullanılması da aynı gerekçelerle mümkün olabilir… Ki mahkemenin yasak için öne sürülen farazi dayanakları kabulü de karara şerh düşen Belçikalı Hâkim Françoise Tulkens'in de belirttiği gibi tartışmaya açık durumdadır. "Dinî özgürlük demokratik toplumların da temel ilkesidir. Bundan dolayı laiklik ilkesinin gücünün kabul edildiği gerçeği yasağın bu ilkeye uyulmasını sağlamak açısından gerekli olduğu sonucunu doğurmamaktadır. Kaygılar değil de yalnızca tartışılamayacak gerçekler ve yasal olarak şüphe götürmeyecek nedenler bu gerekliliğe cevap niteliğinde olabilir ve sözleşme (AİHS) tarafından güvence altına alınan hakka müdahaleyi haklı çıkarabilir." Benli, mahkemenin somut gerekçe ileri süremediği davanın, bu yönüyle AİHM'nin en çok tartışılan kararları arasına girdiğini belirtiyor. Hatta aralarında Amerika'da Uluslararası İnsan Hakları uzmanı olan Jeremy Brown'ın da bulunduğu kimi hukukçular Leyla Şahin davasını, AİHM'nin en kötü kararı kabul ediyor.
  </p>
  <p class="MsoNormal">
   Fiilî durumdan hareketle bir yasaktan söz edilse de aslında Türkiye'de başörtüsü yasağını gerekçelendiren hukuki bir düzenleme söz konusu değil. Yorumlar Cumhuriyet'in 'demokratik, laik, sosyal hukuk devleti' karakterine dayandırılıyor. AİHM tutanakları üzerinden açıklandığında Türkiye; din, grup ve cinsiyet ayrımı yapmadan eşitliğin tüm vatandaşlara garanti edildiği (laik), çoğulculuk ve açık fikirlilik esasına dayanan (demokratik) bir devlet. Anayasa Mahkemesi'ne göre tarifi yapılan devlette 'bir kimsenin ibadetini yapma özgürlüğü vicdani özel alan dışına çıktığında laiklik ilkesini koruma gerekçesiyle sınırlanabilir.' Ancak hem mahkemenin kararlarına dayanak teşkil eden sözleşmede hem de Türkiye'nin imza koyduğu diğer insan hakları metinlerinde belirtildiği gibi 'din ve vicdan özgürlüğü dinin gereklerini yerine getirmeyi de içerir. Bir dini benimsemek ve gereklerini yerine getirmek diğer bir haktan mahrumiyetle sonuçlandığında hakkın zedelendiği kabul edilir.' Tablo bu kadar açıkken ve hem TC Anayasası hem de uluslararası sözleşmeler temel hak ve özgürlüklerin ancak kanunla sınırlanabileceğini açıkça ifade ederken başörtüsü, herhangi bir yasal dayanak olmadan eğitim hakkının önünde engel olarak kabul edilebilmektedir.
  </p>
  <p class="MsoNormal">
   Fatma Benli'ye göre hukuki olmayan bir yasağı hukukla çözmek mümkün değil. "2008'de yapılan Anayasa değişikliğinin en önemli hatası buydu. Yasak bir kanun ya da mahkeme kararı olduğu için başlamadı. 1998'de rektörler genelge yayımladı. Sadece kapıya talimat verilip öğrenciler alınmadı. Fiilî olarak başlayıp fiilî olarak devam eden bir yasak söz konusu. Tek yapılması gereken o fiilî yasağı engellemek."
  </p>
  <p class="MsoNormal">
   Yorumların bir diğer manidar yanı, bazı uluslararası referanslar sürekli hatırlatılırken bazılarının ısrarla yok sayılması. Söz gelimi CEDAW'ın (BM Ayrımcılığa Karşı İnsan Hakları Komisyonu) 2010 raporundan hiç söz edilmiyor.
   <span>
   </span>
   Leyla Şahin Kararı'nın açıklandığı 2005 yılında komisyon, Türkiye'den sadece üniversitedeki başörtüsü yasağı sebebiyle eğitimden yoksun bırakılanlara dair istatistik talep ediyor. Benli aradan geçen 5 yılda bu talebin karşılanmadığının altını çiziyor. Temmuz ayında hükümet yetkilileriyle bir araya gelen CEDAW temsilcileri Türkiye'den başörtüsü yasağının eğitime, çalışma ortamına ve siyasal yaşama katılım konusundaki olumsuz etkilerini ortadan kaldırmak için çalışma yapmasını ve bunu 2 yıl içinde komisyona bildirmesini istiyor. Daha da önemlisi başörtüsü yasağı ayrımcılık kapsamında değerlendirilerek raporun bir an önce temsil edilmesi talep ediliyor. Ancak AİHM'nin varlık sebebini inkâr edercesine ürkek ve ucu açık kararını her fırsatta dile getirenler CEDAW'ın yorumundan hiç bahsetmiyor.
  </p>
  <p class="MsoNormal">
   Sonuç olarak uluslararası referanslar hakikate ışık tuttuğu kadar perdeliyor da. Nihai sözü, akıl ve vicdan devreye girdiğinde nihai sözü Türkiye söyleyecek. Ve o gün iddia edildiğinin aksine kıyamet falan kopmayacak. Hatta belki kimse farkında bile olmayacak görünmez duvarların bir anda ortadan kalktığından.
  </p>
  <p class="MsoNormal">
   Katkıda bulunan: Ayşe Adlı
  </p>
 </p>
</font>

## Yorumlar

### m.ayla, 2010-10-27
> Başörtüsü takma hassasiyeti olan insanların baş açık hâldeki fotoğraflarını yayımlamayın lütfen..

Kaynak: [www.aksiyon.com.tr](http://www.aksiyon.com.tr:80/aksiyon/haber-27827-dar-alanda-kucuk-hesaplasmalar.html), [web.archive.org (arşiv bağlantısı)](http://web.archive.org/web/20101030020917/http://www.aksiyon.com.tr:80/aksiyon/haber-27827-dar-alanda-kucuk-hesaplasmalar.html)
