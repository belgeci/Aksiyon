# Samanyolu, bir sonraki sezona hazırlanıyor!

*Elif Nesibe Özbudak 2010.10.18*

<font class="agenda2NewsSpot">
 Samanyolu TV, yeni yayın dönemine dört farklı dizi ve programla giriyor. Ama Program Koordinatörü Murat Kesgin ve ekibi, şimdiden bir sonraki dönemin hazırlıklarını yapıyor.
</font>
<font class="newsDetail">
 <p>
  <p class="MsoNormal">
   Eylül-ekim, kimileri için sonbaharın başlangıcı olsa da televizyonlar için yeni sezonun açılışı anlamına geliyor. Her kanal, dumanı üstünde tüten yapımlarla seyirci karşısına çıkmaya hazırlanıyor. Genel olarak ekranlara bakıldığında, ülkemizde yayıncılık kavramının diziler üzerine kurulduğu anlaşılıyor. Zira kanalların yeni sezon takvimi için hazırladıkları reklamlarda en çok yerli yapımların adı duyuluyor. Samanyolu TV’nin Program Koordinatörü Murat Kesgin, bu durumun farkında olmakla birlikte yeni yayın döneminde daha çok programlara yükleneceklerini ifade ediyor. Tabii ki dizileri de göz ardı etmeden...
  </p>
  <p class="MsoNormal">
   Samanyolu TV ekranlarında 1 Ekim’den itibaren başlayan yeni sezonda, geçen yıllarda beğeniyle izlenen Tek Türkiye Son Karakol ve Kollama dizileri mekân ve oyuncu değişiklikleri ile yoluna devam ederken, dört yeni dizi de kuliste sahneye çıkma sıralarını bekliyor.
  </p>
  <p class="MsoNormal">
   Her ne kadar Türk seyircisi fragmanlarda ‘değişen format, yenilenen dekor, yeni bir sunucu, sürpriz konuklar’ gibi sloganlara ziyadesiyle alışsa da Samanyolu TV, televizyon programcılığı noktasında kendisini bu sözlerin ötesine taşımayı hedefliyor. Murat Kesgin, yeni yayın dönemindeki hedeflerini daha dinamik, seyirciyle interaktif ilişkiye geçen ve bütün gruplara hitap eden bir yayın anlayışı olarak özetliyor. Bunun için de özellikle gündüz kuşağında bant yayınların yerini canlı ve stüdyo konuklarının yer aldığı programlar alıyor. Böylece seyirci ile televizyon arasındaki ilişkinin artacağını umuyor.
  </p>
  <p class="MsoNormal">
   Televizyonculukta reyting kavramının bir zincir şeklinde ilerlediğini düşünen Kesgin, sabah saatlerinde yayına başlayan ilk programdan ana haber bültenine kadar seyircinin ekrandan kopmamasını sağlamaya çalışıyor. “Televizyonculuk stratejik bir savaşa dönüşmüş durumda. Her gün reytinglere bakıyorsunuz. Bir program yeterli izlenme oranına ulaşmazsa kaldırıp yerine farklı bir program koymanız gerekiyor.” diyen Kesgin, hâlihazırda yayına başlayacak olan programların yanı sıra sezon ortasında ekrana gelebilecek farklı projelerin sinyallerini veriyor. Zira Samanyolu TV, artık sezon kavramının esnekliğinin farkında. Bu sebeple de ilgi görmeyen bir programı sezon başladı diye sonuna kadar devam ettirme düşüncesinde değil.
  </p>
  <p class="MsoNormal">
   Reyting zannedildiği kadar zor bir şey değil Murat Kesgin için: “İnsanların zaafları üzerinde oynarsanız, zıplarsanız mutlaka reyting alırsınız. Ama biz aksine bu zaafların kullanılmaması, tamiri, eğitimi anlamında bir yayın anlayışına sahibiz. Aslında bir fedakârlıkta bulunuyoruz.” Bu ifadeden anlaşılacağı üzere Samanyolu TV, reyting gerçeği ile etik sorumluluğu zor da olsa dengede tutmaya çalışıyor. Kesgin için STV’nin bugün ilk beş kanal içerisinde yer alması, bu dengenin formülünü bulduklarının en büyük göstergesi.
  </p>
  <p class="MsoNormal">
   Peki, etik değerleri çok fazla önemsemediği noktasında eleştiri alan pek çok yapım, neden bu kadar reyting alıyor? Kesgin, bu konuda sorumluluğun hem televizyoncularda hem reklam verenlerde hem de seyircide olduğunu düşünüyor: “Televizyonlar bir fabrika değil, reklamla ayakta duruyorlar. O acımasız yapı, reyting alırsan reklam alırsın, reklamalırsan yaşarsın zincirine bağlı. Eğer eleştirildiği gibi televizyoncular ‘tek kriterimiz reyting’ diyorlarsa, o zaman reklamcılar da çıkıp ‘bizim tek kriterimiz reyting değil’ desinler. İzleyici de tercihlerini şikâyet ettiği şeyleri dikkate alarak yapmalı. Ortada bir kısır döngü var. Ya beraber Voltran’ı oluşturup televizyonculuğa kalite getireceğiz ya da hep birlikte geleceğimize zarar vermeye devam edeceğiz.”
  </p>
  <p class="MsoNormal">
  </p>
  <p class="MsoNormal">
   Yeni sezonda STV’de izleyiciyi neler bekliyor?
  </p>
  <p class="MsoNormal">
  </p>
  <p class="MsoNormal">
   Samanyolu TV, her ne kadar yeni programların hazırlığı içerisinde olsa da geçmiş sezonlarda yayımlanan Merhaba Yenigün, Maceracı, Ayna, Yeşil Elma ve Aile Mahkemesi, kimi değişikliklerle yoluna devam ediyor. Yeni yayın döneminde, bor madeni haberlerini Türkiye’nin gündemine ilk getiren Mahir Etyemez’in sunduğu Merhaba Yenigün, sadece gazete okumanın ötesine geçmeyi planlıyor. Oktay Usta ile markalaşan Yeşil Elma aynen devam ederken; Ayna programı HD yayına geçiyor. Aile Mahkemesi ise sabit karakter sayısı birden üçe çıkararak mini bir drama hâline getiriliyor. Değişen hâkimin yerini ise Tek Türkiye dizisinde Muhtar olarak tanıdığımız Sabri Özmener alıyor. Murat Yeni’nin sunduğu Maceracı da Anadolu’da insan hikâyeleri aramak için yola çıkıyor.
  </p>
  <p class="MsoNormal">
   Samanyolu izleyicisinin bu sezon yeni tanışacağı programlar da var. STV uzun bir ara verdiği gündüz kuşağı kadın programlarına Jale Binay’ın sunduğu Sabah Kahvesi ile yeniden merhaba diyor. Programda kadına dair pek çok şeyin işlenmesi hedefleniyor. Fırat Paşayiğit’in dizi setleri ve oyuncularla yapılan röportajları ekranlara taşıyacağı İyi Seyirler’de ise medyanın arka planı tanıtılmaya çalışılıyor. Sağlık programlarına farklı bir soluk getirmeyi hedefleyen ve tabiri caizse tıp dünyasının içine giren şov içerikli Doktorunuz programı da şu günlerde hazırlıklarını tamamlıyor. Tüm bunların dışında Samanyolu TV, yurt dışından formatını aldığı talk show-yarışma çeşnisi bir program hazırlığında. İsmi henüz netleşmese de Murat Kesgin, bu projeden oldukça ümitli görünüyor.
  </p>
  <p class="MsoNormal">
   Samanyolu TV, bu yıl dizilerde de farklı bir açılım yapıyor ve ilk kez TV ekranlarına 12 Eylül 1980 darbesini sorgulayan bir yapımla çıkıyor. ‘Ekranlara ‘DARBE’ vuracak’ sloganıyla yayına başlayan Güz Gülleri dizisinin yönetmenliğini Taner Tunç üstlenirken, başrollerde Tekin Temel, Füsun Kostak ve Yunus Emre Yıldırımer yer alıyor. Darbe sonrasında atılan nifak tohumları ile Kürt-Türk, Alevi-Sünni çatışmaları arasında kalan Aydın ailesinin yaşadıklarının anlatıldığı dizi, medya-siyaset-mafya ilişkisi içerisinde gelişen olaylara ışık tutarak seyirciyi 28 Şubat 1997 sürecine ulaştırmayı hedefliyor.
  </p>
  <p class="MsoNormal">
   19 Ekim günü seyirciyle tanışacak olan bir başka dizi ise Farklı Desenler. Dizi, bir polis memurunun atılan bir iftira sonucunda haksız yere hapis yatmasının ardından özgürlüğüne kavuşmasını ve dağılan ailesine ulaşma çabasını konu ediniyor. Başrollerini İskender Altın, Eren Özyalçın, Şahika Koldemir, Burak Demir, Fatih Dönmez, Asuman Çakır ve Hakan Güner’in paylaştığı dizinin yönetmenliğini STV dizilerinden tanıdığımız Hasan Kıraç yapıyor. Yeni sezonda yer alacak sürpriz iki dizinin hazırlıkları da hâlen devam ediyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27818-215-samanyolu-bir-sonraki-sezona-hazirlaniyor.html), [web.archive.org (arşiv bağlantısı)](http://web.archive.org/web/20110109041426/http://www.aksiyon.com.tr:80/aksiyon/haber-27818-215-samanyolu-bir-sonraki-sezona-hazirlaniyor.html)
