# Dersim’in kızları hâlâ kayıp

*Elif Nesibe Özbudak 2010.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dersimli Yönetmen Nezahat Gündoğan’ın geçen hafta vizyona giren İki Tutam Saç: Dersim’in Kayıp Kızları filmi, 1938 Dersim Harekâtı sırasında askerlere evlatlık verilen kız çocuklarının izini sürüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Dersim 1938 Harekâtı, geçen yıl siyasilerin birbiri ardına yaptığı açıklamalar vesilesiyle Türkiye’nin gündemine taşındı. Ardından olayın insani boyutu da tartışmaya açıldı. Sinema sektörü tartışmalara zaten kayıtsız değildi. Çayan Demirel, 2006’da çektiği Dersim 38 belgeseli ile bilhassa harekât sırasında yaşananları tanıklarının ağzından gündeme getirmişti. Şimdi de belgesel yönetmeni Nezahat Gündoğan, ‘İki Tutam Saç: Dersim’in Kayıp Kızları’ filmiyle harekât sonrası yaşanan insani travmaları, o dönem sahipsiz kaldıkları için bazı askerlere evlatlık verilen kız çocuklarının ve onları arayan ailelerinin gözünden anlatan bir film hazırladı. Kendisi de Dersimli olan ve üç yıldır yapımcı eşi Kazım Gündoğan ile birlikte araştırmalar yapan yönetmen, “Filmin bundan sonra evlatlık verilmiş ama kendilerini gizlemek zorunda olanların ya da onların çocuklarının bu gerçeklerle yüzleşmesi ve bildiklerini açıklaması noktasında kapı aralamasını istiyoruz.” diyor. Çünkü bir kısmı kendi çabalarıyla ailelerine geri dönen, ama çoğunluğu hâlâ kayıp olan bu evlatlık kızlar yaşadıklarını en yakınındakilerden bile sır gibi saklama ihtiyacı hissediyor. Filme adını veren saçlar ise harekât sonrası evlatlık olarak alınan iki amca kızı Şemsi ve Sakine’ye ait. Annelerinin ölene kadar muska gibi taşıdığı ve yakınlarına miras bıraktığı saçların sahipleri hâlâ aranıyor.
    </p>
    <p class="MsoNormal">
     -Evlatlık alınırken neden özellikle kız çocukları tercih ediliyor?
    </p>
    <p class="MsoNormal">
     Nezahat Gündoğan: Alan çalışması yaptığımızda 72 kişinin öyküsünü tespit ettik. Aileleri öldürülen ve ortada kalan erkek çocukları öksüzler yurduna yerleştiriliyor. Mesela Gazeteci Yavuz Semerci’nin babası 4-5 yaşındayken katliamdan yaralı kurtuluyor, Afyon’da bir yurda yerleştiriliyor. Çocukları olmayan bir aile evlatlık edinip kendi nüfuslarına geçiriyor. Kadın üzerinden bir ulus birliği oluşturma politikasının parçası olarak kız çocukları seçiliyor. Bunu İçişleri Bakanı Şükrü Kaya bir konuşmasında ifade eder: “Biz ulus birliğimizi aileden başlatacağız. Ailede de kadın çok önemli. Çünkü yeni nesillere Türk kültürünü ve dilini öğretecek olan kadındır.” Yeni çocuklar tamamen Türk kültürüyle yetişiyor. Annesinin kökeniyle bir alakası kalmıyor. Diğer yandan ev içinde ıslahta kız çocuğu daha çok tercih edilir. Yabancı bir erkek çocuğun evde olmasının sakıncaları vardır. Biz askere, bürokrata verilen erkek çocuğa rastlamadık.
    </p>
    <p class="MsoNormal">
     -Kızların evlatlık verilme süreci nasıl gerçekleşiyor?
    </p>
    <p class="MsoNormal">
     Kazım Gündoğan: Geride kalanlar Elazığ ve Erzincan’daki iki merkezde toplanıyor ve çocuklar burada ayrıştırılıyor, ailelerinden koparılıyor. Bir kısmı da aileleri öldürüldüğü için sahipsiz kalıyor. O harekâta katılan her subay 1-2 kız çocuğu götürmek zorunda. Bunların bildiğimiz anlamda ‘ortada kalmış çocukları kendi evladımız yapalım’ gibi duyguları yok. Çünkü o subayların çocukları aldığından eşlerinin bile haberi yok, eve götürdüklerinde öğreniyorlar. Bu kız çocukları büyük bir savaş ve yoksulluğun içinden çıkmış, tek kelime Türkçe bilmiyorlar ve başka inançları var. Bunlara zorla Türkçe öğretiliyor. Bazen aynı eve iki kız kardeş götürülüyor ve ayrı odalara konuyor, Kürtçeyi unutsunlar diye.
    </p>
    <p class="MsoNormal">
     -Evlatlık alınan kızlar o ailede nasıl bir muamele görüyor?
    </p>
    <p class="MsoNormal">
     NG: Bu kızlar, yanlarına yerleştikleri ailelerinin soyadını taşımıyor. Örneğin filme konu olan Fatma İçin teyze, Malatya’da hiç tanımadığı bir ailenin üzerine kayıtlı.
    </p>
    <p class="MsoNormal">
     KG: Mirastan faydalandırmamak için özel bir uygulama. Aynı zamanda subayların akran çocukları okula gitmelerine rağmen bunlar okula gönderilmiyor.
    </p>
    <p class="MsoNormal">
     NG: Filmdeki Huriye Aslan teyze mesela çok istiyormuş, yalvarmış, hatta askerin okula giden çocuklarından okuma yazma bile öğrenmiş ama ona ‘Seni daha sonra Kur’an kursuna göndeririz’ denmiş; fakat ona da göndermemişler. Okumak hep bir ukde olarak kalmış içinde.
    </p>
    <p class="MsoNormal">
     -Bir evlat gibi davranılmıyor mu yani?
    </p>
    <p class="MsoNormal">
     KG: Çok azında. Kızların çoğu subay eşlerinden işkence görüyor. ‘Kürt, Seyit Rıza’nın dölleri’ diye aşağılanıyor. Çoğu, evden kaçıyor. İnsani bir ortamda yaşamıyorlar. Filmin kahramanlarından Huriye teyze kaç kez intihar etmeyi düşünmüş. Asacak kendini, yapamıyor; atacak, ‘ya ölmez de sakat kalırsam’ diye düşünüyor. Erken dönemde ailelerini bulanlar kendileri olabilmeyi daha rahat gerçekleştirebiliyor. Ama 65 yıl sonra ailesini bulmuş bir insan çok sıkıntılı. O döneme ait bir şey anlatmayı istemiyor; ama siz yüzünden, gözlerinden çok büyük felaket yaşadığını anlıyorsunuz.
    </p>
    <p class="MsoNormal">
     -Daha sonra aileler çocuklarına nasıl ulaşıyor?
    </p>
    <p class="MsoNormal">
     KG: 1950’lerde gazete ve radyoya ilan verenler var. Bundan 5-6 yıl önce İzmit’te bir aile yerel gazeteye Ovacık’tan Külkanlı Elif olarak ilan veriyor. Bir-iki ay sonra gazeteyi okuyanlardan biri ‘Bu bizim Elif teyze olmasın sakın!’ diyor. Gidip kadını, ardından da ailesini buluyor bir gazeteci ve onları buluşturuyor. Biz o gazeteciyle de görüştük. Elif teyze ailesini bulduktan bir-iki yıl sonra hastalanıp ölüyor. Ölmeden doktora ‘Ben 70 yıldır ailesizim. Ne olur doktor beni 3-4 yıl daha yaşat. Ailemi buldum’ diyor.
    </p>
    <p class="MsoNormal">
     -Siz nasıl ulaştınız bu kayıplara?
    </p>
    <p class="MsoNormal">
     NG: Tamamıyla iğneyle kuyu kazarak. Bir nevi dedektiflik çalışması yaptık. Kimi görsek ‘Böyle bildiğin biri var mı?’ diye soruyoruz. Hem Dersim’de hem de değişik illerde araştırma yaptık.
    </p>
    <p class="MsoNormal">
     -Filmi duyup kaybını bulmak için sizi arayanlar oldu mu?
    </p>
    <p class="MsoNormal">
     NG: Basına yansıması bu konunun daha çok gündeme gelmesine sebep oldu. Bizi arayıp ‘Kayıp bürosu mu?’ diye soranlar oluyor. Ama kişisel olarak bizim bütün kayıtlara ulaşmamız mümkün değil. Devletin arşivlerini açması gerekiyor.
    </p>
    <p class="MsoNormal">
     -Kendilerini evlatlık alan kişiler hayatta olmamasına rağmen bu kızlar neden hâlâ yaşadıklarını sır gibi saklıyor?
    </p>
    <p class="MsoNormal">
     KG: Bu kız çocukları katliamın içinden çıktıklarında sadece yaşıyor olduklarına şükrettikleri için bulundukları ortama hızlıca adapte olup, kendilerini gizliyor. Dersimli kimliğiyle yaşayamayacakları için geçmişi unutmak zorundalar. Evlenip çoluk çocuğa karıştıklarında geçmişe dair çok şeyi unutuyor, hatırladıklarını da anlatmak istemiyorlar. ‘Biz yaşadık, çocuğumuz yaşamasın’ ya da ‘anlatırsak neyle karşılaşırız?’ düşüncesiyle saklıyorlar. Çocukların akrabalarını sorması üzerine ‘Beni konuşturmayın, ağacın kavuğunda çıktım’ diyorlar. Suskunluk yaşamanın güvencesi haline getiriliyor.
    </p>
    <p class="MsoNormal">
     -Peki siz bu suskunluğu nasıl bozdunuz?
    </p>
    <p class="MsoNormal">
     NG: Hepsiyle, en rahat edebilecekleri, güven duyabilecekleri ortamda konuştuk. Çoğu anlatmadan evvel ilaç almak zorunda kaldı. Çünkü o travmayı yeniden yaşıyor. Çocukken yaşadıkları sadece bastırılmış, çözümlenmemiş, yüzleşilmemiş. İçinde ağır bir yük olarak duruyor. Bazıları ‘Dersimliyiz dersek ailemizden geri kalanlara da bir şey yaparlar’ diyor. Çok küçük yaşta alınmış, geçmiş kültürüne dair bir şey hatırlamayan, bugün Sünni ve hacca giden, kardeşlerini bulduğunda yabancı diye elini sıkmayan bile var.
    </p>
    <p class="MsoNormal">
     -Film Dersim’le ilgili gerçeklerin ne kadarına ışık tutuyor?
    </p>
    <p class="MsoNormal">
     NG: Hangi inançtan, hangi kültürden olursa olsun birilerini hiçleştirmenin yanlış olduğunu anlatmaya çalışıyoruz. Her toplumun inancı, dili, kendi için değerlidir. Herkes kendi doğallığında yaşasın. Bu çalışmayla Dersim tarihini başlı başına ortaya çıkarmamız mümkün değil. Uzmanların incelemesi gerekiyor.
    </p>
    <p class="MsoNormal">
     -Meselenin bir de siyasi boyutu var. CHP’li Onur Öymen geçen sene Meclis’te ‘Dersim isyanında analar ağlamadı mı?’ diye konuşunca büyük tepki aldı. Siz o zaman ne düşündünüz?
    </p>
    <p class="MsoNormal">
     NG: Onur Öymen konuştuğunda biz filmin kurgu aşamasındaydık. Kendisinin 10 Kasım’da Meclis’te Dersim’i örnek vermesinin de bir tesadüf olmadığını düşünüyoruz. Çünkü biz ilk Sabah gazetesine 27 Eylül 2009’da röportaj verdik. Böylece onun gündemine de taşınmış oldu. Onur Öymen’in söylemi geleneksel devlet anlayışının yansıması. Biliyorsunuz Cumhuriyet döneminde CHP tek partiydi. CHP’nin politikalarının bir parçasıydı Dersim. Onun arkasında durarak hâlâ onları savunuyor olması, yaşananlardan, tarihten ders çıkarmaması, aynı yöntemleri savunuyor olması çok acı bir durum. Kendisinin bu filmi izlemesini özellikle istiyoruz. Davetiye de göndermiştik gala için.
    </p>
    <p class="MsoNormal">
     -Başbakan Tayyip Erdoğan ise Dersim’de yaşananlar için ‘katliam’ ifadesini kullandı.
    </p>
    <p class="MsoNormal">
     KG: Bu çocuklara yapılan uygulama gerçekten insanlık suçu. Başbakan da bunu gördü. Biz bunu çok önemsiyoruz.
    </p>
    <p class="MsoNormal">
     -Yıllar evvel Necip Fazıl’ın Son Devrin Din Mazlumları kitabında bu konu ile ilgili ifadeleri olduğundan bahsettiniz.
    </p>
    <p class="MsoNormal">
     KG: Kısakürek, 1940’larda yazdığı kitabında aynen şöyle der: ‘Dersim’de bir ayaklanma yoktu. Orada merkezî Türk ulusu yaratma amaçlı bir katliam vardı’. Ve büyük bir zulümden bahseder. Başbakan’ın kaynağı o kitaptı.
    </p>
    <p class="MsoNormal">
     -Galalardan sonra siyasi cepheden başka bir açıklama geldi mi? Örneğin CHP lideri Kemal Kılıçdaroğlu, Dersimli olması sebebiyle bu konuyla ilgili bir şey dedi mi?
    </p>
    <p class="MsoNormal">
     NG: CHP kanadında bir kayıtsızlık siyasetinin izlendiğini gördük. Filmin galasına davet etmiştik Kemal Kılıçdaroğlu’nu. Bugün hâlâ aynı mantığı savunmama adına devletin ve siyasi partilerin yüzleşmesi gerekiyor bu süreçle. Tek parti dönemiydi, CHP vardı. Ama ben bu olayı genel olarak devletin sorunu diye görüyorum. Devletin sürekliliği vardır. Devlet anlayışı gereği, hükümetin de devletin diğer kurumlarının da süreci ele alırken bu mantıkla hareket etmesi gerekiyor.
    </p>
    <p class="MsoNormal">
     -Somut bir adım atıldı mı?
    </p>
    <p class="MsoNormal">
     Başbakan’ın ‘katliam’ ifadesi çok olumlu; ama biz devamını bekliyoruz. Başbakan Malta sürgünlerine ilişkin CHP ile polemikleri olduğunda ‘Dersim sürgünlerini açıklayalım’ demişti. Hiçbir siyasi polemiğe yer vermeden muhakkak açıklanmalı. Ne kadar insan öldürüldü açıklanmalı. Bakın biz belgeselde kesin sayı kullanamadık. Çünkü bilinmiyor. Sonra bu kızların durumu ne oldu? Kaç kız alındı? Hâlâ bulunmayanlar var. En somutu, filmdeki Sakine ve Şemsi nerede? Bu insani bir sorumluluk. Cumhurbaşkanı Abdullah Gül Dersim’i ziyaret ettiğinde Avrupa Dersim Dernekleri Federasyonu bir dosya vermişti. İçindeki önemli konulardan biri de bizim çalışmamıza atıf yaparak kayıp kızların akıbetiydi. Cumhurbaşkanı da ilgileneceğini söylemişti ama somut bir adım atılmadı.
    </p>
    <p class="MsoNormal">
     Dersim’le ilgili tartışılan en önemli konulardan biri de Atatürk’ün harekâttan haberdar olup olmadığı. Ayşe Hür, Taraf’taki köşesinde Tercüman gazetesinden alıntı yaparak Celal Bayar’ın anılarında şöyle dediğini yazmıştı: “Atatürk, ‘Sorumluluğu üzerime alıyorum. Dersim’i vuracağız’ dedi ve vurduk…”
    </p>
    <p class="MsoNormal">
     KG: Pek çok insan olayı şöyle değerlendiriyor: ‘Orada İngilizlerin kışkırttığı bir Kürt isyanı vardı. Ne yapacaktık? Feodal bir ayaklanmaydı. Haklı olarak medeniyetçi Cumhuriyet kadroları onu bastırdı. Sonuç biraz acıtıcı oldu ama olsun.” Sonra biraz daha tartışıldığında “Orada Kemal Atatürk’ün bir rolü yok. Hatta harekât sırasında hastaydı.” dendi. O süreçte bir devlet politikası var. 1925’te İsmet İnönü, 1930’larda Mareşal Fevzi Çakmak, 1935’lerde de Atatürk. Tüm Cumhuriyet kadroları bu konuda hemfikir. Kişiden çok devlet mekanizması. ‘Atatürk’ün haberi yoktu’ diye bir şey söz konusu değil. Filmde var 17 Kasım 1937’de Seyit Rıza’nın idam edilişinden iki gün sonra Atatürk Elazığ’dadır ve Dersim’de denetleme yapar. Beton bir köprü açar. Fotoğrafları, belgeleri mevcut. Bunu İhsan Sabri Çağlayangil de Celal Bayar da anlatıyor anılarında.
    </p>
    <p class="MsoNormal">
     NG: 1926’dan itibaren bölgeye ilişkin onlarca rapor hazırlanmış. Sırf bu raporları bile kronolojik sırayla inceleseniz, adım adım harekâtın nasıl organize edildiği anlaşılıyor.
    </p>
    <p class="MsoNormal">
     -Fakat Dersim olayları ile ilgili yorumlarda Seyit Rıza ve onun arkasındaki aşiretlerin askeri kışkırttığına dair ifadeler de yer alıyor.
    </p>
    <p class="MsoNormal">
     KG: Devletin 1925’ten itibaren hazırladığı ‘Şark Islahat Planı’ yani ‘Kürt Islahat Planı’ var. Onu alıp incelediğinizde her şeyi görürsünüz. Hiç kimsenin ayaklanmasına falan gerek yok harekât için. ‘Bu ülkede sadece Türklerin ulus olma hakkı vardır’ diyor İnönü. Ya da Mahmut Esat Bozkurt’un ‘Sadece Türklerin şu olma hakkı vardır, diğer unsurların hizmet etme hakkı vardır’ dediği ırkçı bir politika yürütülüyor. Bu problemi çözmek için devlet orada çeşitli uygulamalar yapıyor. Mareşal Fevzi Çakmak ‘Burası koloni gibi ele alınmalı’ diyor.
    </p>
    <p class="MsoNormal">
     NG: Genel anlamda tarih anlatılırken sonuçlar üzerinden olaylar anlatılmaya çalışılır. 1. Dünya Savaşı Arnavut bir gencin öldürülmesiyle başladı. Hâlbuki sebep dünyanın paylaşılmasıydı. Dersim’de de ‘Karakol basılıp asker öldürüldü’ deniyor. ‘O sürece götüren neydi, neler yaşandı, haklı haksız yanları ne?’ soruları sorulmadıkça ‘orada isyan edildi’ denir, işin içinden çıkılır. Aslında o karakol baskını kıvılcım oluyor ateşin yakılması için. Asker oraya gelip karakol kurduktan sonra kadınlar tacize uğruyor. Karakol baskını bunun üzerine başlar.
    </p>
    <p class="MsoNormal">
     -Dersim Harekâtı’nda işin dinî boyutu mu siyasi boyutu mu ön planda?
    </p>
    <p class="MsoNormal">
     KG: Aslında Dersim’de Kürt ulusu bilinci yok. Hatta Kürt isyanını desteklememişler. Orada insanlar kendini tanıtırken ‘Kürt’ değil ‘Kırmancı’ diyor, Aleviliği kastederek. Devlet orada egemen olmak istiyor. Cumhuriyete karşı bir duruş yok aslında. Sadece ekonomik olarak yoksul bir bölge. Toprak yok, yer yer bazı aşiretler başka bölgelerde malları toplayıp hayatlarını sürdürürmüş. Onun dışındaki diğer aşiretler cumhuriyetle barışıktır. Hatta başka bölgelerden bir-iki milletvekili verilirken Birinci Meclis’te altı milletvekili vardır Dersim’den. Seyit Rıza devletle iyi ilişkileri olan bir isim. Bazı aşiretler devletin gücünü yanına almayı çok önemsiyor. Devlet de bundan çok yararlanıyor.
    </p>
    <p class="MsoNormal">
     -Gala ve festivallerde izleyiciden aldığınız tepkiler nasıl?
    </p>
    <p class="MsoNormal">
     NG: Dersim galası çok özel ve duygulu oldu. Bir nebze de olsa insanların acıları yeniden gündeme geldi. Belgesel filmlerde toplumun ihtiyaçlarına cevap veren konular seçilip iyi bir yöntemle aktarıldığı takdirde geniş kesimlere de ulaşılabiliyor. Çünkü bu topraklarda yaşayan her insanın ortak tarihi aslında Dersim meselesi. Hepimizin sorgulaması gereken bir süreç. Çünkü her şeyden önce insanlığa karşı işlenmiş bir suç var orada. İnanıyorum her izleyici kendini o öyküyü yaşayanların yerine koyabiliyor.
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=B7F9C84A4C493CE2508754838DF3A543?newsId=28041), [web.archive.org (arşiv bağlantısı)](http://web.archive.org/web/20130915054959/http://aksiyon.com.tr:80/aksiyon/newsDetail_getNewsById.action;jsessionid=B7F9C84A4C493CE2508754838DF3A543?newsId=28041)
