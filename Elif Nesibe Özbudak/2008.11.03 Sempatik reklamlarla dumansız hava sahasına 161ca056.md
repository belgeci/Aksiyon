# Sempatik reklamlarla dumansız hava sahasına

*Elif Nesibe Özbudak 2008.11.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sağlık Bakanlığı, sigara ile mücadelede ‘korkutma’ yerine ‘sempatik reklamlar’ kullanmayı denedi. Bir süredir televizyonlarda karşımıza çıkan ‘Dumansız Hava Sahası’ reklamları gerçekten de sigaranın dumanını azalttı.
  </font>
 </div>
 <div id="newsText">
  <font class="detail-text">
   Yıllardır başta Yeşilay olmak üzere pek çok kurum ve kişi sigaraya karşı mücadele veriyor. Fakat hiçbiri sigara bağımlılığı ve satışlarını ciddi oranda etkileyemedi. Ta ki Sağlık Bakanlığı’nın bir süre önce başlattığı kampanyaya kadar. Bakanlık, sigara ile mücadelede alışılmışın aksine, sempatik bir yol seçti. ‘Sigara zararlıdır’, ‘Sigara öldürür’ gibi korku salan sloganları bir kenara bırakıp, sigara içmeyenlerin sağlıklı nefes alma hakkını gündeme getirdi. Bunu da son derece sempatik, üstelik ünlü isimlerin rol aldığı reklam filmleriyle duyurdu/duyuruyor. 19 Mayıs’tan itibaren hayatımıza giren ve neşeli baloncuklar eşliğinde ‘Dumansız Hava Sahası’ çağrısı yapan reklamlardan bahsediyoruz. Kısa vadede alınan sonuç kampanyanın beklenmedik ölçüde başarılı olduğunu gösteriyor. Tütün ve Alkol Piyasası Düzenleme Kurumu’nun verilerine göre, kampanya başladıktan sonra sigara tüketimi yüzde 4,6 oranında azaldı. Rakamları daha açık yazmak gerekirse, Temmuz 2007’de 10 milyar 700 milyon adet sigara tüketildi, Temmuz 2008’de ise bu sayı 10 milyar 180 milyona düştü. Ağustos’ta ise 10 milyar 678 milyondan 10 milyar 221 milyona geriledi.
   <br/>
   <br/>
   Başbakan Tayyip Erdoğan ve Sağlık Bakanı Recep Akdağ başta olmak üzere siyaset, sanat ve spor camiasının tanınmış isimleri kampanyaya destek veriyor. Sigarayı ‘terörden daha zararlı’ gören Erdoğan’ın kampanyanın öncüleri arasında yer alması aslında kimseyi şaşırtmadı. Zira Erdoğan’ın sigara karşıtı tavrı ana haber bültenlerine konu olmuştu. Saatler süren Bakanlar Kurulu toplantılarında bile sigara molası verdirmeyen Erdoğan, Ulusal Tütün Kontrolü toplantısında da AK Parti Milletvekili Öznur Çalık’ın, paketin üzerine tarih yazdırıp imza attırarak, sigarayı bırakmasını sağlamıştı. Partisinin İzmir İl Başkanı Aydın Şengül de bizzat Başbakan’ın isteği üzerine sigaraya veda etmişti. Kampanyaya destek veren ünlülerin başında futbolcu Hakan Şükür geliyor. Kampanyaya destek vermekten son derece memnun olan Şükür, sigara kullanmıyor. Çocukken sigara içilen bir odada uyumak zorunda kalması sebebiyle sigaradan hep nefret etmiş. Hatta paketini bile tutamadığını ifade ediyor. Şükür, “Tek bir kişi bile benim sayemde bu kampanyadan haberdar oluyorsa bundan mutlu olurum. Bu konudaki çalışmalara her zaman destek vermeye de hazırım.” diyor.
   <br/>
   <br/>
   Herkes sigarayla bireysel olarak mücadele ederken, Sağlık Bakanlığı sigaraya savaş açmak yerine, önce pasif içiciliği ortadan kaldırmaya yönelik bir adım attı. Bakanlığın hazırladığı 4207 sayılı yasa 19 Mayıs 2008’de Meclis’ten geçti. Bu yasa sigara içenler için bir dizi yasak getiriyordu. Özetle tüm kamu binalarında, taksi dâhil toplu taşıma araçlarında, okullarda, her türlü kurum ve kuruluşta sigara içilmesini yasaklıyor, içenlere ise para cezası öngörüyordu. Kanun, sadece dumansız hava sahası oluşturmakla yetinmiyor, aynı zamanda ‘sigara paketleri üzerine resimli uyarıların konması, televizyonlarda rol icabı bile olsa sigaraya yer verilmemesi ve hiçbir etkinliğe sigara firmalarının sponsor olamaması’ gibi hükümleri de içeriyordu.
   <br/>
   <br/>
   Peki, daha önce sadece toplu taşıma araçlarında uygulanan yasak, bu kadar geniş alanda sorunsuz bir şekilde hayata geçirilebilecek miydi? Yoksa bu yasak biraz ütopik mi kabul ediliyordu? Bakanlık yetkilileri, ülkemizde ilk kez uygulanacak bu yasağı halkın tepkisini çekmeden hayata geçirmek istiyordu. Fakat tahmin edileceği gibi bu yasa, sigara tiryakilerinin ve tütün üreticisi firmaların pek de hoşuna gitmedi. Hatta “Bu kanun, insani özgürlüğümüze müdahaledir.” diyenler oldu.
   <br/>
   <br/>
   Hâlbuki kampanya reklamlarında da yer alan Psikiyatrist Prof. Dr. Bengi Semerci, bireyin özgürlüğünün, bir başkasının özgürlüğünü ihlal etmeye başladığı anda biteceğini  belirtiyor ve ekliyor: “Aslında sigara içme özgürlüğünü savunanlar da kendi özgürlüklerinden bahsederken, başkalarını yok saymaktadır. Oysa kimse onların sigara içmelerini engellememektedir. Engellenen başkalarının rahatsız oldukları yerlerde içmeleridir.” Semerci’ye göre, bunu savunanlar da aslında gerçeğin farkında. Ama daha akılcı savunma olmadığından her zaman kullanılan özgürlük savunması burada da devreye sokuluyor.
   <br/>
   <br/>
   ‘Dumansız Hava Sahası’ kampanyası zaten sigara tiryakilerinin endişeleneceği ciddi bir durum olmadığını gösteriyor. Çünkü kimsenin sigara içmesine engel olunmuyor, sadece içmeyenlerin hakkı korunuyor. Bu koruma işi devletin görevi olduğuna göre, itirazlar söylenmeden öteye geçmiyor. Kampanyayı yürüten Sağlık Bakanlığı da, bir insanın temiz hava soluma hakkının, sigara içenlerin kapalı alanlarda sigara içme hakkından daha öncelikli olduğunu düşünüyor.
   <br/>
   <br/>
   Ege Üniversitesi Sosyal Psikoloji Anabilim Dalı Başkanı Prof. Dr. Nuri Bilgin, bu tepkilerin ana kaynağının kültürel alışkanlıklarla ilgili olduğunu belirtiyor: “Çocukluktan itibaren bir kurallar sistemine göre hareket etmeyi öğrenmiyoruz. Olumsuz sonuçlarını hemen algılamadığımız işleri yapmaya devam etmeye, olumlu sonuçlarını hemen algılamadığımız şeyleri de yapmamaya meyilliyiz. Örneğin bağ bahçe islerinde çapayı değil hasadı seviyoruz, yabani otlar büyümeden tedbir almıyoruz.”
   <br/>
   <br/>
   Her şeye rağmen Bakanlık, bu yasağın her iki grup, yani içenler ve içmeyenler tarafından olumlu karşılandığını düşünüyor. Sigara içenler, başkalarını rahatsız etmemek için ve sigarayı bırakma ihtimallerini artırması sebebiyle yasağı destekliyor. İçmeyenlerse temiz ve dumansız hava alma haklarının bizzat devlet eliyle korunmasından memnunluk duyuyor.
   <br/>
   <br/>
   Türkiye’de sigara ile mücadele aslında çok daha önce başlamıştı. Fakat bu kampanyanın başarılı olmasının çok basit iki sebebi var. Mesajını daha büyük kitlelere ve olumlu bir dille ulaştırıyor. İşin sırrı, sigara izmaritinin üstüne yasak anlamında kırmızı çarpı işareti koymak ya da paketlere ‘öldürür’ gibi itici ve korkutmaya yönelik mesajlar yazmak yerine temiz havanın reklamının yapılmasında yatıyor. Bundan önce okullarda seyrettirilen sigara karşıtı filmler, zifte dönmüş akciğer, kangren olmuş bacak görüntüleriyle doluydu. Oysa yıllarca görüldü ki, bu olumsuz vurgular alınmak istenen sonucu getirmedi. Demek ki, doğru mesajların da stratejik pazarlama tekniklerine ihtiyacı var. Galatasaray Üniversitesi İletişim Fakültesi Halkla İlişkiler ve Tanıtım Anabilim Dalı Başkanı Yard. Doç. Dr. İnci Çayırlı, tüm bireyleri kendi davranışlarından sorumlu, otonom ve rasyonel olarak kabul edip ‘sigara, akciğer kanserine sebep olur’ gibi somut olgulardan hareket edilmesinin bu tarz sosyal kampanyaların zayıf yönü olduğunu vurguluyor.
   <br/>
   <br/>
   Peki, yanmasıyla doku düzeyinde ciddi hasarlar meydana getiren ve yaklaşık 3 bin 500 kimyasal toksik madde barındıran sigaranın zarar verdiğini bile bile insanlar neden sigara içmeye devam ediyor? Prof. Dr. Bengi Semerci’ye göre, bunun en bariz sebebi sigara bağımlılığının bir ‘hastalık’ değil de ‘kötü alışkanlık’ olarak kabul edilmesinde yatıyor. Zira sigara kullanımı, denilenin aksine bilimsel anlamda bağımlılık hastalığının ölçütlerini  tam karşılıyor. Semerci, “Sigara kullanımının sadece ‘kötü bir alışkanlık’ olarak tarif edilmesi yanlıştır ve yaygın olarak meseleye ‘irade ve ahlaki’ modelle yaklaşmamıza sebep olmaktadır. Oysa bu bir ‘tıbbi rahatsızlık’ olarak kabul edilirse beraberinde tedaviden de bahsetmek gerekecek ve bırakma yönünde tıbbi, profesyonel yardım talep edilecektir.” diyor.
   <br/>
   <br/>
   Dünya Sağlık Örgütü (WHO) sigara bağımlılığını, ‘insan eliyle çıkan ve önlenmesi mümkün olan bir epidemi (salgın)’ olarak ele alıyor. Bu epidemiyle mücadele etmek içinse kolaya kaçılıp diğer sağlık kampanyalarında sıkça rastlanan korkutma yöntemine başvurulduğunu belirten Yard. Doç. Dr. İnci Çayırlı, kişiyi korkutmaktan ziyade ona sigaranın yerine koyacak bir ‘şey’ verilmesi gerektiğini düşünüyor. “Korku faktörünün tek başına kullanılması, mesajın alıcılarını korkudan -biraz abartıyla söyleyeceğim ama- ‘saçları diken diken bırakmak’la kalmakta, tutum ve davranışta beklenen etkiyi oluşturmamaktadır. Daha önce Kanada’daki uygulamalarda olduğu gibi sigara paketlerinin üzerine akciğer kanserine yakalanmış bir hastanın katran kaplı akciğerlerinin fotoğrafını koymak, istenen tutum ve davranış değişikliğini karşılamaz.” Prof. Dr. Nuri Bilgin ise Çayırlı’nın aksine korkuya değil de bir başka güdüye dayanan kampanyaların entelektüel bir oyun olduğunu ve sigara konusunda korkutucu mesajlardan vazgeçilmemesi gerektiğini düşünüyor.
   <br/>
   <br/>
   Sigara içilmeyen ortamlarda yaşıyorsanız siz de ‘Kampanyanın tanıtım yöntemi beni neden ilgilendirir?’ diye düşünebilirsiniz. Ama toplumun büyük kesiminin sigara içtiğini unutmamak gerekiyor. Üzülerek belirtmek gerekir ki, Türkiye, en çok sigara içilen ülkeler listesinde 10. sırada yer alıyor. Bu sebeple Aralık 2004’te altına imza attığımız WHO Tütün Kontrolü Çevre Sözleşmesi’nin hedefi, 2012 yılına kadar ülkemizde 15 yaşından büyüklerde sigara içmeyenlerin oranını yüzde 80’in üzerine çıkarmak. Ama bunun için kamuoyunun da pasif içiciliğin önlenmesine destek vermesi, yasayı benimsemesi, dahası uygulaması ve uygulatması gerekiyor. 4 aylık dönemde yasağa uymayan tiryakilerin ödediği para cezası da 20 milyon YTL’yi aştı.
   <br/>
   <br/>
   Bu arada, tütün endüstrisi gayriresmî olarak bir karşı kampanya başlattı. Tütün üreticilerinin destek verdiği kampanyada, pasif içicilik kavramı reddedilirken, halka yanlış bilgiler veriliyor. Havalandırma sistemlerinin pasif içicileri yeteri kadar koruduğu, restoran gibi halka açık ticari işletmelerin yasak sebebiyle müşteri kaybedebileceği, bu tarz yasaların ancak gelişmiş ülkelerde uygulanabileceği, dışarıda sigara içemeyenlerin evde içip kendi ailelerine zarar verebileceği iddia ediliyor.
   <br/>
   <br/>
   Synovate’s Global Omnibus tarafından Nisan 2008’de yürütülen araştırmanın sonuçları bu karşı kampanyayı çürütme adına hayli çarpıcı. Sağlık Bakanlığı’nın yaptırdığı araştırmaya katılan 10 kişiden 8’i tütünle ilgili mevzuatın bilincinde olduğunu belirtiyor. Ayrıca Türk halkının yüzde 85’i iş yerlerinde ve halka açık yerlerde tütünsüzlük mevzuatının uygulanmasına olumlu yaklaşıyor, yüzde 75’i ise kesinlikle uygulanması gerektiğini düşünüyor. Hatta tütün kullananların yüzde 63’ü genel mevzuatı destekliyor. Sadece yüzde 14’lük bir kesim tütün yasağına olumlu bakmıyor. Halkın yüzde 81’i (bunların yüzde 65’i tütün kullananlar) ileride restoran, bar vb. yerlerde tütün yasağının uygulanmasından memnun olacağını söylüyor.
   <br/>
   <br/>
   Peki, bu yasa gerçekten uygulanıyor mu? Bakanlık, yasanın hem ticari işletmelerde çoğunluk itibariyle uygulandığını hem de kanun yapıcıların uygulamaya sahip çıktığını düşünüyor. Kampanyanın gerçekten sonuç verip vermediği en az bir sene geçtikten sonra ortaya çıkacak olsa da şimdiden istenen sonuçlar alınmaya başlanmış. Bu yüzden reklam kampanyasında ikinci adım atıldı. Ekim ayının başından itibaren daha çok gençlere yönelik, sigaranın zararlarını vurgulayan yeni reklamlar dönmeye başladı. Aslında reklamlar sadece bir araç, çünkü asıl hedef, sigara tüketimini ve kullanıcı sayısını azaltmak.
   <br/>
   <br/>
   <br/>
   <br/>
   KAMPANYAYA HER KESİMDEN DESTEK
   <br/>
   <br/>
   ‘Dumansız Hava Sahası’ kampanyasına destek veren isimler şöyle: Başbakan Tayyip Erdoğan, Sağlık Bakanı Recep Akdağ, MHP lideri Devlet Bahçeli, BBP lideri Muhsin Yazıcıoğlu, ÖDP lideri Ufuk Uras, DSP lideri Zeki Sezer, Psikiyatrist Prof. Dr. Bengi Semercioğlu, sunucu Acun Ilıcalı, moda tasarımcısı Bahar Korcan, oyuncu Buket Dereoğlu, ressam Günseli Kato, futbolcu Hakan Şükür, TV programcısı Kadir Çöpdemir, yönetmen Metin Arolat, şovmen Mehmet Ali Erbil, oyuncu Nergis Kumbasar ve manken Tülin Şahin. Bu isimlerin yanı sıra, doktor, öğretmen gibi farklı meslek gruplarını temsil eden kişiler de kampanyada yer alıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=22574), [web.archive.org (arşiv bağlantısı)](http://web.archive.org/web/20120606042258/http://www.aksiyon.com.tr:80/aksiyon/newsDetail_getNewsById.action?newsId=22574)
