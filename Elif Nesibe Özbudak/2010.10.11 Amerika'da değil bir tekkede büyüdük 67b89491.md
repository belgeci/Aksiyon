# Amerika’da değil, bir tekkede büyüdük

*Elif Nesibe Özbudak 2010.10.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Amerika’dan Endonezya’ya göç eden
   <span>
   </span>
   Grup Debu, gün geçtikçe sesini daha büyük bir kitleye ulaştırıyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     12 yıl önce Amerika’daki tekkelerini bırakıp şeyhleriyle beraber Endonezya’nın yolunu tutan Grup Debu, bugün inandığı değerleri müzik yoluyla insanlara ulaştırmak için dünyayı dolaşıyor.
     <span>
     </span>
     2003’te hazırladıkları ‘Aşk Sarhoşu’ albümü ile müzik hayatına merhaba diyen grup, artık pek çok ülkede farklı din ve dilden insanlarca tanınıyor. Sufi geleneğini sanatla buluşturarak dinleyicilere ‘bir dünya müziği’ sunmayı amaçlayan grubun altı üyesi aynı aileden. Diğerleri de hem hayat görüşlerinin benzerliği hem de uzun süredir aileyle birlikte olmaları sebebiyle gruba dâhil olmuş. Doğu ve Batı enstrümanlarından sentez bir müzik oluşturmaya çalışan grubun tek amacı var: Müslüman olsun olmasın herkese ‘La ilahe illallah’ın anlamını öğretmek.
    </p>
    <p class="MsoNormal">
     Hikâyeleri Amerika’daki tekkede başlasa da şimdilik Endonezya’da duraklayan ve nerede son bulacağı belli olmayan bir yolculuğu var Grup Debu’nun. Bizim de onlarla yolumuz, konser için geldikleri İstanbul’da kesişti. Röportaj buluşmasında Mustafa Davut ve ablası Nesim Nahid’in Türkçe “Merhaba, nasılsınız?” hitabıyla karşılaşmak şaşırtıcıydı. Konuşma boyunca da ara ara Türkçe ifadeler kullanmaya devam ettiler. Sonradan öğrendik ki, Mustafa ve Nesim’in babaları Şeyh Fettah, çocukları doğmadan önce Mersin ve Tahran’da yaşamış. Eşiyle çocuklarının anlamasını istemedikleri bir şey konuştuklarında genelde Türkçe ve Farsçayı tercih ediyormuş. Bu yüzden çocuklar erken yaşta Türkçe öğrenmeye başlamış. Hatta Mustafa Davut “Türkiye’ye ilk geldiğimde ve Türkçe konuşan birini gördüğümde hep babama benzetiyordum.” diyor. Zaten 13 dil bilen, 9 dilde yazabilen bir babaya sahip olunca çocuklar mecburen bu dillere aşina oluyor.
    </p>
    <p class="MsoNormal">
     Grup Debu’nun hikâyesi aslında bu çok dillilikte daha doğrusu seslilikte yatıyor. Zira onlar tevhid inancı yani İslam nasıl her dilden, ırktan, renkten insanı birleştiriyorsa aynı şekilde kuşatıcı ve herkese hitap edici bir müzik yapma isteğinde. Bu sebeple, icra ettikleri sanata ‘İslami müzik’ demiyorlar. Grubun solisti ve beyni kabul edilen Mustafa Davut’a göre, zaten İslami müzik diye nitelendirilen spesifik bir şey yok. Sadece Müslümanların yaptığı müzikler var. O da bulunulan ülkeye ve müzik anlayışına göre değişiyor. Bir de ‘İslami müzik’ dediklerinde dinleyici kitlesinin daralacağından endişe ediyorlar. Hayran kitlelerine bakılacak olursa onların her kesime hitap ettiği söylenebilir. Kendi ifadeleriyle dünya müziği yapmaya çalışan Grup Debu, şarkıları vesile ederek gayrimüslimler dahil herkese ‘La ilahe illallah’ sözünü söyletiyor. Mustafa Davut, müziklerinin her yaştan insana hitap edebilen bir dili olduğunu düşünüyor. Ona göre gençler öncelikle müziğe, yaşlılar sözlere dikkat kesiliyor ve Grup Debu her iki anlamda tatmin edici bulunuyor. Hatta Mustafa, Endonezya’da çocuklarının müzik dinlemesine izin vermeyen ebeveynlerin, kendileri sayesinde yasağı kaldırdığını dile getiriyor.
    </p>
    <p class="MsoNormal">
     Grup Debu’nun insanlara ulaşmak için müziği seçmesinin bir diğer sebebi de üyelerin tamamının sufi olması. Mürşitleri de bizzat Mustafa, Nesim, Davut ve Selim’in babası olan, aynı zamanda grubun şarkı sözlerini yazan Şeyh Fettah. 25 yaşında Müslüman olan Şeyh, Şazeli, Kadiri, Rufai ve Çişti tarikatlarının hepsinde tedris iznine sahip. Bu sebeple ailesi ve talebeleriyle yıllarca New Mexico’da dağlarlardaki tekkede yaşamış. Öyle ki Mustafa ve Nesim “Biz Amerika’da değil, bir tekkede büyüdük” diyor. Her ikisi de kendini Amerikalı gibi hissetmiyor. Zira devlet okullarına gitmeyen çocuklar, bütün hayatlarını bulundukları ülkeye yabancı bir mekânda geçiriyor. Sufi olmaları sebebiyle meşke dayalı müzik kültürüne aşinalar. Amerika’nın müziğini hiç dinlememişler. Genelde geleneksel müzik dinlemeyi tercih ediyorlar. Büyürken kulaklarına kazınan yabancı sesler ise İbrahim Tatlıses, Kibariye ve Bülent Ersoy’a ait. Hatta Mustafa Davut, bir gün İbrahim Tatlıses ile şarkı söylemek istiyor.
    </p>
    <p class="MsoNormal">
     Mustafa Davut, 17 yaşına geldiğinde Şeyh Fettah rotasını Endonezya’ya çeviriyor. Ailesi ve talebeleri de hiç sorgulamadan peşinden gidiyor. Endonezya’da Amerika’ya göre çok daha rahat yaşadıklarını söylüyor Mustafa Davut. Hoşgörünün hâkim olduğu, beş vakit ezanın okunup herkesin ortak düşüncelere sahip olduğu bir ülkede yaşamaktan son derece memnun: “Müslüman bir ülkede ‘La ilahe illallah’ dediğinizde herkes ne demek istediğinizi bilir. Ama Batı’da insanlar tevhidi bilmedikleri için ‘o ne?’ diye soruyorlar. Burada ortak anlayış ve renk bütünlüğü içinde yaşamak daha kolay.”
    </p>
    <p class="MsoNormal">
     Şeyh Fettah buraya yerleştikten sonra Grup Debu’nun kurulmasına karar veriyor. Grubun isim babalığını da bizzat kendisi yapıyor. Mustafa Davut, ‘debu’nun ‘toz’ anlamına geldiğini anlatıyor: “Allah, Peygamber Efendimiz’i (sav) yarattıktan sonra geriye kalan nur ile kainatı, insanları ve her şeyi yarattı. O nur küçücük cisimlerden meydana gelmiştir ve bu küçük parçacıkların adı da debudur.” İsim böyle tasavvufi olunca grubun şarkı sözlerini varın siz düşünün. Bu sebeple Mustafa Davut, babasının yazdığı sözlerin Yunus Emre’ninkilere çok benzetildiğini söylüyor. Zaten ona göre Şeyh Fettah’ın Aşk Mezhebi şarkısında ‘Aşk bir vasıta değildir / Yahut sadece bir oyun / Aşk sarayda ahlâkıdır / Âşık olun gayet coşkun’ diye ifade ettiği aşkın dili her daim aynı: “Mevlana Mesnevi’yi yüzyıllar önce bırakmış. Bu yüzden bazı insanlar onu okuduğunda ne kadar mükemmel ve romantik zamanlarmış diyor ve o dönemi geçmişe mal ediyor. Fakat günümüzde yaşayan birinin yazdığı bir şiiri verdiğinizde bunu söyleyemiyorlar.”
    </p>
    <p class="MsoNormal">
     Şeyh Fettah, grubun önderliğini yapsa da asla televizyon, radyo ve gazetelerde yer almıyor. Zira Mustafa Davut’un ifadesiyle kendisi uzun beyaz sakallara sahip, bu sebeple insanların yazdığı sözlere bakmasını, görünüşüne odaklanmamasını istiyor. Gerçekten özellikle gençler için görünümün müthiş önem arz ettiğini düşünüyor Davut: “Sonuçta biz uzun saçlı ve modern görünümlüyüz. Ve bu gençlerin dikkatini çekiyor.” Böylece grup, hem Müslüman olup hem sanat icra edebilecek modern birikime sahip olunabileceğinin bir göstergesi haline geliyor. Grubu benzerlerinden ayıran bir özellik de şarkılarında gittikleri yerlerin dilini kullanmaları. Bu yüzden o dile en azından yazılanların anlamını öğrenecek kadar aşina olmaya çalışıyorlar. Grup Debu dil çeşnisine bugünlerde Farsça bir albüm eklemeye hazırlanıyor. İngilizce, İspanyolca ve Arapça albümler de yolda. Farklı ülkelerde konserlere devam edecek olan grup ülkemizde de Nesim Nahid’in ‘Onu sevmiyorum, âşığım’ diye nitelendirdiği İstanbul’un dışında konser vermeyi hedefliyor.
    </p>
    <p class="MsoNormal">
     Debu, Türkiye’de kendilerine gösterilen ilgiden oldukça memnun olsa da her yerde umduğunu bulamıyor. Mesela İran’da iki sene önce verecekleri konser aniden iptal edilmiş. Üstelik yirmi bin bilet satılmışken. Aslında görünüşte her şey yolundadır ve grubun katıldığı TV programı, o güne kadar İran televizyon tarihinde görülmemiş bir reyting alır. Halkın ilgisine rağmen konserin iptaline şaşıran grup, gerçeği kısa sürede öğrenir: Endonezya’dan geliyor olsalar da Amerikan pasaportu taşımaktadırlar. Fakat o gün Cumhurbaşkanı Ahmedinejad onları saraya davet eder ve hem grup üyelerinden hem de Endonezya’dan özür diler.
    </p>
    <p class="MsoNormal">
     Grup Debu’nun üçü Endonezya dilinde, biri Türkçe olmak üzere dört albümü var. Aşk Sarhoşu, Daha da Sarhoş, Can ve Aşk albümlerini yapan Debu, son olarak 2007’de Türkçe Hep Beraber’i hazırladı.
     <span>
     </span>
     Mustafa Davut, popülerlikten korkmadıklarını, zira başlarında bir şeyhleri olduğunu söylüyor: “Eğer grup yanlış yolda ilerlemeye başlarsa o grubu bitirir. Bu kadar basit. Zaten başından beri her yol ayrımımız onun kararı. Bizim gösterecek güzel şeylerimiz var. Bunu da Allah verdi, biz yapmadık.”
    </p>
    <p class="MsoNormal">
     Grup Debu, “Müzik haram değil mi?” ya da “Müslümandan sanatçı olur mu?” tepkileri ile de karşılaşıyor. Mustafa Davut, müziğin haram olduğuna dair dinî kaynaklarda hiçbir ifade geçmediğini savunuyor: “Sadece bir ayette ‘lahvel hadis’ten bahsediliyor. O da ‘boş, faydasız konuşma’ anlamına geliyor. Bu ifade genelde parantez içinde müzik olarak tercüme ediliyor. Bizim müziğimiz ise insanı Allah’a yaklaştırıyor. Bu faydalı bir şey.”
     <span>
     </span>
     Davut, müzikten ziyade sözlerin nerede durduğu ve nasıl bir mesaj taşıdığının önemli olduğuna dikkat çekiyor. Grubun bu anlamda yaşadığı ilginç bir hikâye var. Endonezya’da bir gece kulübünden gelen teklif üzerine alkol servisi yapılmamak şartıyla konser verirler. Konserin ardından orada çalışan bir genç Mutafa’ya e-mail atar: “Biliyorsunuz ben gece kulübünde çalışan ve gece hayatı olan kötü biriyim. Fakat ilk kez sizi dinlerken kendimi Allah’a yakın hissettim.” Bu ifadeler grup için çok anlamlıdır.
    </p>
    <p class="MsoNormal">
     Nesim Nahid aynı zamanda grubun kostümlerini tasarlıyor. İnternet ortamında Nahid Fashions adında bir butiği var.
     <span>
     </span>
     Türkiye’deki başörtülü hanımların kıyafet stillerini nasıl bulduğunu soruyoruz. “Türkiye’de bazı güzel stiller var. Fakat özellikle genç bayanlar değişik bir şey arayışında. Hem modern hem de helal olsun istiyorlar. Sanırım onlara birkaç önerim var.” Zira Nesim Nahid, Amerika’da doğup büyüyen genç bir hanım olarak kendisine kıyafet bulmakta zorlanıyor. Çareyi butik açmakta bulan Nahid’in amacı da kendi ifadesiyle Müslüman ve örtülü bir hanımken güzel olunabileceğini gösterebilmek.
    </p>
    <p class="MsoNormal">
     Mustafa Davut da Türkiye ile ilgili bir belgeselin hazırlığını sürdürüyor. Filmin yedi bölümünü bitiren Davut, Endonezya ile Türkiye’nin Osmanlı döneminde güçlü olan bağlarını yeniden kuvvetlendirmek istiyor. Hedefi insanlar arası iletişimi arttırmak. Bu yüzden belgesel bittiğinde onu Endonezya televizyonlarında yayınlamayı düşünüyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CC2CF16225D8CF1B6AA3EFDE675049C0?newsId=27797), [web.archive.org (arşiv bağlantısı)](http://web.archive.org/web/20130904163218/http://www.aksiyon.com.tr:80/aksiyon/newsDetail_getNewsById.action;jsessionid=CC2CF16225D8CF1B6AA3EFDE675049C0?newsId=27797)
