# ‘Emek’siz festival tatmin etmedi

*Elif Nesibe Özbudak 2010.04.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   29. Uluslararası İstanbul Film Festivali bütün çeşitliliğine rağmen bazılarını tatmin etmedi. Sinameseverler için en önemli eksik Emek Sineması’ydı.
  </font>
 </div>
 <div id="newsText">
  <font class="detail-text">
   <p class="MsoNormal">
    Uluslararası İstanbul Film Festivali 29. kez perdelerini kaparken arkasında sinemayla dolu iki hafta bıraktı. İstanbul’un Avrupa Kültür Başkenti olduğu dönemde pek çok yerli ve yabancı konuğun katıldığı festival, herkesin zevkine göre film takip edebileceği kapsamlı bir programa sahipti. Tek eksiklik, sinema ve Beyoğlu deyince akla ilk gelen Emek Sineması’nın festival bünyesinde yer almamasıydı. Zira yorgun sinemanın kendini yenilemesi gerekiyordu, elbette aslını koruyarak.
   </p>
   <p class="MsoNormal">
    Festivalde yer alan bazı filmler izleyiciler tarafından pek tatmin edici bulunmasa da asıl şikâyet konusu belki bir daha asla görme şansı bulamayacağı filmleri, Avrupa Kültür Başkenti İstanbul’un göbeğinde teknik anlamda yetersiz sinemalarda seyretmek zorunda kalmasıydı. Öyle ki, bazı salonların uzunluğu arkada oturanların altyazıları okumasını engelliyordu. Bazısında ise görüntü perdenin dışına taşıyordu. Bunların üstüne Emek Sineması’nın kapatılması, hatta binanın alışveriş merkezi yapılacağına dair söylentiler ortalığı karıştırdı. Bu rivayetler, açılışta tatsız anların yaşanmasına bile sebep oldu. Hem İstanbul Kültür Sanat Vakfı (İKSV) Yönetim Kurulu Başkanı Bülent Eczacıbaşı, hem de Kültür Bakanı Ertuğrul Günay’ın konuşması sırasında bir grup ‘Emeksever’ tepkilerini borazan çalarak gösterdi. 10 Nisan’da Mimarlar Odası ve İKSV’de toplanan sinemacılar da Emek’in kapatılmaması için neler yapılması gerektiğini konuştu.
   </p>
   <p class="MsoNormal">
    Aslında mesele, sinemanın altında bulunan Cercle d’Orient binasının kültür mirası kapsamında restore edilerek yeniden kullanıma kazandırılması fikri ile ortaya çıktı. Kültür Bakanı Günay, Emek’in mimarî ve dekoratif özelliklerinin korunarak yenileneceğini söylese de, binanın en üstüne taşınması ihtimali tepkiyi canlı tuttu. İnternet sitesinde başlatılan imza kampanyasına pek çok yönetmen ve oyuncunun yanı sıra 5 bin kişi destek verdi. Ayrıca Emekseverler geçen pazar Taksim Meydanı’ndan Emek Sineması’na kadar yürüdü. Yani festival bu yıl da kendisine ‘emek’ verenlerin kendi gündemini oluşturmasına sahne oldu.
   </p>
   <p class="MsoNormal">
    Bu tartışmalar devam ederken festival geniş yelpazesiyle sürüyordu. Her ne kadar Adana Altın Koza ve Antalya Altın Portakal film festivalleri, İstanbul’a göre daha köklü geçmişe sahip olsa da nitelikleri gereği ulusal sinema üzerine odaklanıyor. Öyle ki, yerli film seyretmekten yabancılara fırsat kalmıyor. Bu festivaller ulusal yapımların çoğu ile daha vizyona girmeden tanışma imkânı buluyor. İstanbul’daki festival ise yerli yapımların yanı sıra dünyanın dört bir tarafından gelen film ve yönetmenlere ev sahipliği yapıyor. Bu sayede sinemanın, her ne kadar ayrı dil, din, tarih ve coğrafyadan gelirse gelsin herkesi insanlık ortak paydasında buluşturduğunu görüyorsunuz. Herkes kendi hikâyesini anlatıyor. Kimileri sinemaya yıllarca verdiği emeğin meyvelerini topluyor, kimileri attığı ilk adımın heyecanını yaşıyor. Ama herkesin anlatmak istediği bir şeyler var. Festivallerin ortak zevkini de zaten bu çeşitlilik oluşturuyor olsa gerek. Tekdüze ve monoton hayatın içinde bambaşka dünyalara tanıklık etmek, sinemaseverler için büyük ayrıcalık. O yüzden günde 4–5 filmi üst üste seyretmek, koymuyor festival izleyicisine. Dışarıdan bakıldığında zor gibi görünse de, birbiri ardına akan farklı filmlerin getirdiği heyecan, bu zorluğu ortadan kaldırıyor. Sinemaseverlerin İstanbul film Festivali’ni iştiyakla beklemesinin ardındaki sebep bu farklı seslere duyduğu özlem belki de.
   </p>
   <p class="MsoNormal">
    Festival tam bu noktada hem filmi yapanların hem izleyenlerin yarasına merhem oluyor. Bu yüzden her yıl izleyici sayısı artıyor. Atlas Sineması gibi devasa salonda bile doluluk sebebiyle kendine ancak merdivenlerde yer bulabilen insanlar gördük. Hatta manzaraya bakıp, festival izleyicisinin bilinçli ve vefakâr olduğunu söylemek bile mümkün. Bilinçli, çünkü hangi filmi izleyeceğine festival kitapçığını titizlikle inceledikten sonra karar veriyor. Vefakâr, çünkü ‘rağbet görmez’ denilen filmin gösterimi dahi kapalı gişe oynayabiliyor.
   </p>
   <p class="MsoNormal">
    Biz de izleyicilerle birlikte festivalin izini sürmeye çalıştık ve ‘Hayır Kızım Dansa Gitmek Yok’ adlı filmle bu yıla ‘merhaba’ dedik. Doğrusu iyi bir başlangıç değildi. Son yıllarda popüler olan, annelerin kendilerini çocuklarına vakfetmemesi ve kişisel isteklerini göz ardı etmemeleri tezini savunan klişe bir filmdi. Ardından bu yıl festivalde fazlaca yer alan dönem filmlerinden ‘Ben ve Orson Welles’de bulduk kendimizi. Egosunu zirveye taşıyan, son derece yetenekli bir oyuncunun New York’taki Mercury Tiyatrosu’nda bir amatörün ağzına bir kaşık bal çalmasını konu edinen film, 1930’lu yılların sanatsal duruşuna mercek tutması anlamında ilginçti. Festivalde İstanbul’un 2010 Avrupa Kültür Başkenti olması dolayısıyla İstanbul’u konu edinen filmlere de yer verilmişti. ‘İstanbul: İçeriden ve Dışarıdan’ isimli bölümde Orson Welles, bu kez başkası tarafından canlandırılan karakter olarak değil 1943 yapımı polisiye film ‘Korkuya Yolculuk’ta Türk gizli polisi Hakkı’yı canlandıran oyuncu olarak karşımıza çıktı.
   </p>
   <p class="MsoNormal">
    Festivaldeki başarılı dönem filmlerinden biri Altın Lale için yarışan ‘Aşkın Son Mevsimi’ydi. Tolstoy’un hayatının son dönemini konu alan filmde dünyaya mal olmuş bir yazarın fikirlerinin onu aşarak kimi zaman kendine rağmen yayılmasına şahitlik ediliyor. Farklı fikir üretebilme ayrıcalığının aslında ne kadar ağır bedelleri ve açmazları olduğunun göstergesi niteliğinde Aşkın Son Mevsimi. Aynı zamanda aşkın yıllar geçtikçe nasıl değişime uğradığını çarpıcı biçimde ifade ediyor. Altın Lale için yarışan diğer film Nowhere Boy, Rock’n Roll’un coştuğu yıllarda İngiltere’de ergenlik dönemindeki bir gencin gerçek annesi ile kendisini büyüten teyzesi arasında kalışından yola çıkıp, ailevi çatışmalardan kişisel arayışların türediği psikolojik film özelliğini taşıyor. ‘Bendeniz Don Juan’ da dönem filmleri silsilesinden. Müzikal klasiklerinin başarılı yönetmeni Carlos Saura’nın Mozart’ın Don Giovanni operasını besteleme sürecini konu edinen ve gerçek aşka ulaşma yolculuğundan geçen bir eser. Bu müzikal ve teatral şölen, operaya sempati duymayanların fikirlerini bile değiştirebilir.
   </p>
   <p class="MsoNormal">
    Yarışma dışında izleme fırsatı bulduğumuz filmlerden bir diğeri politikanın ikiyüzlülüğünü ironik biçimde ele alan ‘Kısırdöngü’ idi. Zaman zaman kahkaha atmanıza bile sebep olacak kadar keskin mizah anlayışına sahip filmde, siyasetçilerin bilinemeyen; ama tahmin edilebilen yönleri ele alınıyor. Güney Kore filmi ‘Ana’, festivalin en beğenilen filmleri arasındaydı. Bir annenin gerektiğinde çocuğunu koruma adına neleri göze alabileceğini anlatan çalışmada vicdan mekanizması karakterlerce dile getirilmemeye çalışılıyor. ‘Suç Ordusu’ ise mekân olarak kendisine Nazi Almanya’sını seçmiş ve Yahudiler ve Ermeniler üzerinden azınlık olma psikolojisine odaklanıyor.
   </p>
   <p class="MsoNormal">
    Bu yıl festivalin ulusal bölümünün kaletisi de yüksekti. Zira aralarında farklı tarzlarıyla ödüllere imza atmış pek çok film vardı. İşte bazısı: 60. Berlin Film Festivali’nde Altın Ayı ödülü alan Bal, Altın Portakal Film Festivali’nde geçen yıl ‘en iyi film’ seçilen ‘Kosmos’ ve ‘Bornova Bornova’, vizyona giren ilk Kürtçe film ‘Min Dît’, Zeki Demirkubuz’un son filmi ‘Kıskanmak’ ve Nesli Çölgeçen’in ‘İnsan Hakları Yarışması’ bölümünde de yer alan ‘Denizden Gelen’. İnsan Hakları Yarışması’nda ise Irak savaşından Nazi Almanya’sında Çingene olmaya, mültecilik kavramından Filistin-İsrail sorununa dünyadaki pek çok kanamış ve halihazırda kanayan yaraya parmak basılmaya çalışılan filmler bulunuyordu... İşte 29. Uluslararası İstanbul Film Festivali’nden heybemize doldurduklarımız bunlar.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-26563-emeksiz-festival-tatmin-etmedi.html), [web.archive.org (arşiv bağlantısı)](http://web.archive.org/web/20130907214736/http://aksiyon.com.tr/aksiyon/haber-26563-emeksiz-festival-tatmin-etmedi.html)
