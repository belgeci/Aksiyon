# Feza’dan yayılan kutsi cümleler

*Elif Nesibe Özbudak 2010.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye radyolarında ilk kez 24 saat Kur’an-ı Kerim meali yayımlayan Radyo Feza, dinleyicilerine her gün meal hatmi yapma imkânı veriyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Radyolar, şüphesiz en çok trafikte kalanların ya da uzun yol müdavimlerinin kurtarıcısı oluyor. Öyle ki her gün evden işe, işten eve monotonlaşan vakitlerde, insanlar onlarca frekans içerisinde sıkıntı ve stresten kurtuluş reçetesi olarak kulaklarının pasını silecek bir melodi aramaya başlıyor. Fakat bu arayış esnasında 97.4 frekansına gelenler önceleri biraz şaşırıyor. Çünkü, 2006’da yayın hayatına başlayan ve Türkiye’de bir ilki gerçekleştiren Radyo Feza, 24 saat Kur’an-ı Kerim mealiyle radyo yayıncılığına farklı bir boyut kazandırıyor. Radyo müdavimleri, Kur’an-ı Kerim’in en uzun suresi Bakara’nın mealini yaklaşık iki saatte, en kısa surelerden İhlas’ı da 23 saniyede dinleme imkânı buluyor. Üstelik hiçbir zahmete girmeden ve günün her saatinde...
    </p>
    <p class="MsoNormal">
     Biz de bu farklı konseptteki radyonun kuruluş hikâyesini ve mealin hayatımız için neden bu kadar önemli olduğunu merak edip kurucusu Mehmet Tanrısever ile meali seslendirilen Marmara Üniversitesi İlahiyat Fakültesi hocalarından Suat Yıldırım’ın kapısını çaldık. Öğrendik ki Radyo Feza, öncelikle günlük koşturma içerisinde meal okumaya vakit ayıramayanlara bir fırsat olarak düşünülse de,
     <span>
     </span>
     yayında olduğu dört sene boyunca Kur’an-ı Kerim mealiyle tanışmayan pek çok kişi için vazgeçilmez olmuş. Hatta insanlar frekans ayarlaması yaparken rastladıkları kanalda her gün bir ayet de olsa öğrenebilmek için âdeta takılı kalmış. Zira Batı’da oldukça yaygın olan, ülkemizde de yeni yeni faaliyete başlayan sesli kitap sistemine benzeyen Radyo Feza’yı dinleyen herkes bir şekilde Kur’an-ı Kerim’in mealini bitirme fırsatı buluyor. Mealin tamamı 25 saatte okunduğu için de her gün aynı saatte radyoyu dinleyenler farklı bir bölümle karşılaşıyor.
    </p>
    <p class="MsoNormal">
     Radyonun sahibi ve kurucusu Mehmet Tanrısever aslında bugüne kadar Minyeli Abdullah, Sürgün gibi filmleriyle tanınan, şimdilerde ise Bediüzzaman Said Nursi’nin hayatını anlatan ve ocakta vizyona girecek olan Hür Adam filminin yönetmenliğini yapmış bir isim. Aynı zamanda iş adamı olan Tanrısever, fabrikasında her gün işçilerini yeni güne motive etmek amacıyla bir sayfa Kur’an-ı Kerim meali okutuyor. Bu durumu bir nevi işe başlarken besmele çekmek olarak nitelendiren Tanrısever’in aklına bir gün “Neden herkes güne böyle başlamasın?” sorusu takılıyor. Böylece hâlihazırda yayın yapan radyosunu yeni bir isimle 24 saat Kur’an-ı Kerim mealine tahsis etmeye karar veriyor. Reklamsız yayın hayatına devam eden kanalın masraflarını da kendisi finanse ediyor. Böylece alt tarafı radyo diye nitelendirilen bir kanal, yayında yer verdiği Kur’an metninin ağırlığıyla tahmin edilenden çok daha fazla ilgi görüyor. Dahası pek çok kişinin hayatını olumlu yönde değiştiriyor.
    </p>
    <p class="MsoNormal">
     Makine imalatçısı Yunus Yavuz, Radyo Feza’ya takılıp farklı bir hayat frekansına geçenlerden. Radyo Feza yayına başlamadan önce meal ile tanışmayan, dolayısıyla okuma fırsatı bulamayan Yunus Bey, artık sabah 9’da yola çıkıp akşam eve girene kadar radyoyu dinliyor. Radyoyu dinlemeye başladıktan sonra pek çok kötü alışkanlığını geride bırakıyor, din alanında araştırma yapıp daha fazla kafa yoruyor: “Eski hâlimle kıyaslayınca kendimi o zamana kadar yaşamamış, boş, ruhsuz bir insan gibi hissediyorum. Radyo Feza sayesinde bilinçlendik, imanımız daha çok kuvvetlendi, hatayı, eğriyi, doğruyu bu vasıtayla öğrenmiş olduk.” Yunus Yavuz, her gün saatlerce meal dinlese de doymuyor. Kendisinin radyoya olan muhabbeti o kadar çok ki belki bu frekanstan haberdar olmayanlar vardır düşüncesiyle radyonun amblemini arabasına bile yapıştırmış.
    </p>
    <p class="MsoNormal">
     Radyo Feza’da Hayri Küçükdeniz’in sesinden dinlediğimiz mealin sahibi Suat Yıldırım da aynen dinleyiciler gibi böyle bir radyonun varlığından oldukça memnun. Yıldırım her ne kadar geçmişte çok tasvip edilmese de bugün özellikle okuyan kesimin, dine ilgisinin artması sebebiyle bilinçli bir şekilde meale yöneldiğini düşünüyor. Zira mensup olduğu dinin gereklerini öğrenmek isteyen herkes, Allah’ın gönderdiği mesajı her yönüyle anlama adına tefsirlere başvurmak istiyor. Fakat tefsirler, bir ayeti derinlemesine inceleyen ve her kelimenin olası anlamlarına yer veren kapsamları gereği oldukça hacimli ve vakit ayrılması gereken eserler. Hâl böyle olunca günlük koşturma içerisinde vakit darlığı çeken insanlar hiç olmazsa meal okuduğunda Suat Yıldırım’ın ifadesiyle Kur’an-ı Kerim ayetlerinin verdiği toplu anlamı bulma imkânına kavuşuyor.
    </p>
    <p class="MsoNormal">
     Kur’an-ı Kerim, lafzıyla olduğu kadar anlamıyla da mucize bir eser. Yıldırım, Kur’an-ı Kerim’in kelimesi kelimesine tercüme edilmesinin âlimlerin ittifakıyla imkânsız olduğunu ve mealleri Türkçe Kur’an diye nitelendirmenin yanlış olduğunu ifade ediyor: “Kur’an-ı Kerim çok özlü ve veciz bir metin. Bunu olduğu gibi tercüme etmek çok zor. Bir edebi metni, şiiri bile tercüme etmek çok zordur...Meal; aynen tercüme, tam tamına mana değil, yaklaşık bir manadan ibarettir. Kelimenin dönüp dolaşacağı anlam şunlardan ibaret demek oluyor. Şu hâlde her meal, Kur’an-ı Kerim’in aynı zamanda çok kısa bir tefsiri olmaya mecburdur.”
    </p>
    <p class="MsoNormal">
     Kur’an-ı Kerim’in aslıyla birlikte mealini de okumak, Allah’tan gelen emir ve buyrukları, yani dinin gereklerini öğrenmede en etkin yöntemlerden biri şüphesiz. Her ne kadar meal, Kur’an lafzının bizatihi yerini tutmasa da şu bir gerçek ki Allah’ın kelamını, okuyanı için anlaşılır kılıyor. Suat Yıldırım, “Meali dahi okumazsa bir insan, Rabbimizin gönderdiği bu buyruk ve talimatlardan nasıl haberdar olacaktır?” diye sorup devam ediyor:
     <span>
     </span>
     “Rabbimiz bize bir mektup göndermiş; sen bir ömür tüketiyorsun, o mektuba hiç bakmıyorsun, onun anlamına hiç eğilmiyorsun. Bu bir nevi ona itibar etmemek demektir. Bu da büyük bir mahrumiyet ve musibettir bir insan için. Onun için hiç değilse meali dikkatli bir şekilde okumalı ki Rabbimiz bizden ne istiyor, kitabında neler buyuruyor imkân nispetinde ona vâkıf olalım.”
    </p>
    <p class="MsoNormal">
     Yıldırım, meal okumanın geçmişte değil de bugün yaygınlaşmasının sebebini, eskiden çok sayıda güvenilir ve yaygın kaynak bulunamamasının yanında ‘Kuran-ı Kerim varken mealini okumak caiz midir?’ tartışmasının uzun süre devam etmesine bağlıyor. Öyle ki Ankara Üniversitesi İlahiyat Fakültesi’nden iki hocanın hazırladığı, hattı meşhur hattat Hafız Osman’a ait olan ve Diyanet İşleri Başkanlığı’nın bastırdığı bir mealin yayımlandığı dönemde, sahafların sırf bu ön yargılardan ötürü Kur’an-ı Kerim’in ana metnini mealinden ayırıp öyle sattıklarını anlatıyor. Yıllardır süregelen ve insanları mealden uzaklaştıran anlamsız tartışmalara cevaben “Kur’an’ın aslının hükmü meal için yoktur. Kur’an’ın aslıyla ibadet edilir, namazdaki kıraatte aslı okunur. Meal okuyarak ibadet edilmez. Keza fakihler, müçtehitler hüküm çıkaracakları zaman Kur’an metninin aslını nazar-ı itibara alırlar. Mealden fıkhî hükümler çıkarılmaz, çıkartılsa bunun dayanağı olmaz. Ama meali okumak da bir sevaptır.” diyen Yıldırım, mealin ‘Kur’an’ın tercümesi artık Kuran değildir’ prensibiyle değerlendirilmesi gerektiğini özellikle vurguluyor. Meal okuma noktasında ifrat ve tefrite kaçılmaması gerektiğini belirten Yıldırım, “Ne ‘Kur’an-ı Kerim’den başka onu açıklayıcı bir kaynak tanımam’ deyip sadece mealle yetinmek ne de ‘Kuran-ı Kerim’in açıklaması olmaz’ deyip meale yüz çevirmek doğrudur.” diyor. Yıldırım’a göre şüphesiz en makbul olanı, hem Kur’an-ı Kerim’in orijinal metnini okumak hem de onun anlamına vâkıf olabilmek için tefsir ya da en azından meale vakit ayırmak...
    </p>
    <p class="MsoNormal">
     Bu anlamda Radyo Feza, bu iki boşluktan en azından birini doldurarak ‘Allah kelamını okumaya ve öğrenmeye vakit bulamıyoruz’ diyenlerin bahanesini ortadan kaldırıyor. Araf suresinin 204. ayetinde “Öyle ise Kur’ân okunduğunda hemen ona kulak verin, susup dinleyin ki merhamete nail olasınız.” denildiği gibi 97.4 frekansına takılanlar aslıyla olmasa da muhtevasıyla Kur’an iklimine doğru bir yolculuğa çıkıyor.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### sevgicetin, 07 December 2010, 19:46
> Allah sizden razı olsun böyle bir işte öncü olduğunuz için.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8EBD0BDACB84FF478950129EBC2249FB?newsId=28113), [web.archive.org (arşiv bağlantısı)](http://web.archive.org/web/20121224002623/http://www.aksiyon.com.tr:80/aksiyon/newsDetail_getNewsById.action;jsessionid=8EBD0BDACB84FF478950129EBC2249FB?newsId=28113)
