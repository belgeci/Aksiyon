# Elif gibi bir adam

*Elif Nesibe Özbudak 2011.01.03*

<font class="agenda2NewsSpot">
 Minyeli Abdullah filmi ile tanıdığımız yönetmen Mehmet Tanrısever, bu kez Üstad Bediüzzaman Said Nursi’nin hayatını anlatan Hür Adam ile karşımızda. Said Nursi, ilk kez kurmaca bir filmde beyazperdeye yansıyor.
</font>
<font class="newsDetail">
 <p>
  <p class="MsoNormal">
   Bir adam düşünün; “Ekmeksiz yaşarım; ama hürriyetsiz yaşayamam.” sözünün sahibi, ölümü pahasına kul önünde eğilmeyecek kadar vakarlı, “Ümmetin imanını selamette görsem cehennemde yanmaya razıyım.” diyecek kadar benliğinden vazgeçmiş, bıraktığı eserlerle dünyanın dört bir tarafına ideallerini taşıyabilmiş... Kimden mi söz ediyoruz. Bu cuma vizyona girecek olan Hür Adam filminde kısmen de olsa anlatılmaya çalışılan Risale-i Nur Külliyatı’nın müellifi Bediüzzaman Said Nursi’den. Said Nursi gibi hayatı mücadelelerle geçen bir âlimi anlatmak için şüphesiz kelimeler yeterli olmayabilir. İşte Mehmet Tanrısever’in yönettiği Hür Adam filmi, Said Nursi’nin çok yönlü kişiliğini bir filmde bütün hatlarıyla anlatmanın pek de mümkün olmadığını bilerek Üstad’ın en azından hayatındaki önemli noktaları beyazperdeye taşımaya çalışıyor.
  </p>
  <p class="MsoNormal">
   Üstad Bediüzzaman gibi önemli ve tarihî bir kimliği film aracılığıyla anlatmak söz konusu olunca iş sanıldığından çok daha zor oluyor. Zaten Türk sinemasında tarihî ve biyografik film deyince hayal kırıklığından başka bir şey akla gelmezken Türkiye’nin siyasi anlamda en çalkantılı dönemini filme aktarmak büyük emek istiyor. Bir de büyük şahsiyetlerin hayatlarının her döneminin ayrı önem taşıması ve söyledikleri nerdeyse her sözün dikkate değer olması yönetmenin hikâyeyi nereden anlatmaya başlayacağını düşünmesine sebep oluyor.
   <span>
   </span>
   Sonuçta bir noktadan sonra ‘Bismillah’ demek gerekiyor. Said Nursi’nin “Bismillah her hayrın başıdır. Biz dahi başta ona başlarız” demesindeki hikmete güvenmiş olacak ki yönetmen filme Üstad’ın hayata besmele çektiği Bitlis’in Nurs köyünden başlıyor.
   <span>
   </span>
   Filmin Ay tutulması ile başlaması da sanırız tesadüf değil. Ay’ın Güneş ile Dünya’nın arasına girip bizi kısa zaman için de olsa karanlığa mahkûm etmesi, Said Nursi gibi bir ilim ve irfan güneşi ile cehaletten kurtulmaya hevesli insanlar arasına giren karanlık güçlere gönderme yapıyor. Ama neyse ki Ay Güneş’i Dünya’dan ilelebet ayırmıyor.
  </p>
  <p class="MsoNormal">
   Hür Adam, Bediüzzaman’ın çocukluğundan başlayıp savaşlarına, Sibirya’da esir düşmesinden Meclis’te Atatürk’le yaptığı konuşmaya, Kürt ileri gelenleriyle görüşerek Şeyh Said isyanına karşı çıkmasından sürgün ve hapis hayatına varıncaya kadar Said Nursi’yi ‘Üstad’ yapan pek çok önemli detayı izleyiciyle buluşturuyor. Nursi’nin hem Eski Said hem de Yeni Said dönemlerini anlatan film aslında hayatının hangi döneminde ve ne yaşarsa yaşasın Üstad’ın söz konusu iman olunca ne kadar tavizsiz olduğunun altını çiziyor. Zira Said Nursi asla can derdinde değil. Bu sebeple ne Rus komutanın önünde esirken ayağa kalkıyor, ne de kendisini idamla tehdit eden mahkemede bildiğini söylemekten vazgeçiyor. “Zulmederek yaşamaktansa, mazlum olarak ölmeyi tercih ederim.” deyip idamı pasaport olarak nitelendiriyor. Çünkü Said Nursi, üstüne basa basa “Ecel birdir değişmez.” diyor ve doğru bildiğini yapmanın ‘kafasının dikine hareket etmek’ ya da ‘hamaset’ değil ‘Allah’ın koyduğu çizgide yürümek’ olduğunu ince bir çizgide ayırıyor. Rahatından, nefsinden, dünyasından taviz veriyor; ama imanından ve onun gereklerinden asla taviz vermiyor. Bunu filmin, daha doğrusu Üstad’ın hayatının her kesitinde görmek mümkün. Bu sebeple Bediüzzaman’ın her ne ile imtihan olursa olsun inandığı değerler ve ortaya çıkardığı eserler uğruna âdeta elif gibi dimdik duruşu anlatılmaya çalışılıyor. Elif harfinin düz bir çizgiden ziyade hafif meyilli oluşuna istinaden, o da kul olmaya yaraşır biçimde sadece ve sadece Rabbine karşı meylediyor.
  </p>
  <p class="MsoNormal">
   Filmin ismi Hür Adam. Ama aslında beyazperdede izlenen; savaş, sürgün ve hapishanede geçen koca bir ömrün yansıması. Zira Üstad, hürriyetine düşkün, haksızlık karşısında müdahalesiz duramayan bir karaktere sahip olmasına rağmen sürgün ve hapisle ömrü boyunca hemhal olmak durumunda kalıyor. Dolayısıyla en büyük kavgası kendisiyle oluyor. Milletin zillete düşmemesi için gerektiğinde savaş meydanlarında, at sırtında mücadele eden Said Nursi kendi şahsına yapılan düşmanlıklara ise asla silah çekmiyor, söylenmiyor. Önyargılara sarf ettiği ilimle
   <span>
   </span>
   ve tavizsiz duruşuyla cevap vermeye çalışıyor. Çünkü Said Nursi’ye göre mühim olan Ümmet-i İslam’ın nefsi, kendi nefsi değil. Bu yüzden o gerçek zindan ile yalancı zindan arasındaki farkın “Allah’ını tanıyan zindanda da olsa saraydadır, O’nu tanımayan sarayda da olsa zindandadır, bedbahttır. Allah’ı bilen her şeyi bilir.” diyecek kadar farkında. Dolayısıyla bütün film boyunca şeklen sürgünde ya da hapiste olsa da ruhen ve aklen çağlar ötesine taşabilecek kadar hür bir adam seyrediyoruz.
  </p>
  <p class="MsoNormal">
   Filmde değişmeyen tek gerçek var; o da büyük şahsiyetlerin yaşadığı dünyaya uyum sağlamaktan ziyade onu kendilerine, daha doğrusu inandıkları değerlere uydurdukları gerçeği. İşte bu cehalete ilimle, öfkeye sabırla, yanlışa doğruyla cevap vermenin bilinciyle toprağın yedi kat dibine de gömülseler yeşerebilecek azme ve ümide sahip olma şuurunun buluşması anlamına geliyor.
  </p>
  <p class="MsoNormal">
   Hür Adam’da dikkat çekilen bir diğer husus Üstad’ın Türk-Kürt meselesine bakışı. Bu filmdeki önemli bir detay, zira Bediüzzaman’ın tavrı günümüzde ülkenin belki de en önemli gündemi hâline gelen Kürt sorununun tohumlarının daha o zaman atıldığına işaret ediyor. Said Nursi, Şeyh Said’in kendisinden isyan için destek istediği mektubuna Kürt ileri gelenlerinin önünde “Türk-Kürt kardeştir.” sözüyle cevap veriyor. Çünkü asırlarca aynı coğrafyada aynı ülküler için savaşan iki milletin birbirine düşürülmek istendiğinin fazlasıyla farkında. Bu sebeple oyuna gelmemek için “İslam’a hizmet eden insanlara kılıç çekmem” düşüncesiyle Türk-Kürt kardeşliğinin altını çiziyor. Daha da önemlisi yanlışa yanlışla cevap vermektense zor da olsa doğru yolda kalmanın önemini vurguluyor.
  </p>
  <p class="MsoNormal">
   Film Mehmet Tanrısever’in pek çok farklı kaynağı taramasından sonra senaryolaştırılıyor. Çekimler, başta Isparta’da kurulan sette olmak üzere toplam 8 hafta sürüyor. Filmde Nursi’nin hayattaki talebeleri gerçek hayattaki önem düzeyinde verilmiyor. Galiba bunun sebebi de yanlış anlatım ve anlaşılmalara meydan vermemek ve izleyicinin sadece Said Nursi’nin hayatı üzerine odaklanmasını sağlamak. Filmin başrolünde daha çok Hakkını Helal Et dizisiyle tanıdığımız Mürşit Ağa Bağ yer alıyor. Üstad’ı oynayabilmek için aç kalarak ya da kendisini ev hapsindeymiş gibi bir yere kapatarak rolüne hazırlanan Bağ, daha önce Said Nursi’yi sadece Şeyh Said’den ayırt edecek kadar bildiğini; ama bu film sayesinde hakkında çok şey öğrendiğini söylüyor.
  </p>
  <p class="MsoNormal">
   Şüphesiz Hür Adam’ın ne tekniği ne oyunculuğu ne de senaryosu kusursuz. Özellikle senaryoda mesaj kaygısının hikâyenin önüne geçtiği kısmi durumlar söz konusu. Ama yine de dönem filmi yapma adına gösterilen cesaret ve beyazperdeye yansıtılan hayatın tek başına bile etkileyici olabilme avantajı filmi izlenir kılıyor. Dolayısıyla Bediüzzaman’ın “Bizler acele ettik, kışta geldik. Siz cennet-asa bir baharda geleceksiniz.” dediği gibi Hür Adam da bu alanda çekilen ilk kurmaca yapım olarak kışta gelmiş bir film olma özelliği taşıyor.
   <span>
   </span>
   Filmdeki bazı kusurlar senaryonun yeteri kadar demlenmemesi ve dönem filmi altyapımızın olmamasından kaynaklanıyor. Türk sineması adına baharda gelecek olanların daha iyi bir film çekip çekemeyeceğini ise zaman gösterecek.
  </p>
 </p>
</font>

## Yorumlar

### veysel y.dağtekin, 2011-01-06
> ümmetimin selameti değilde milletimin selameti diye yazılırsa daha uygun olur.

Kaynak: [www.aksiyon.com.tr](http://www.aksiyon.com.tr:80/aksiyon/haber-28344-elif-gibi-bir-adam.html), [web.archive.org (arşiv bağlantısı)](http://web.archive.org/web/20110107144931/http://www.aksiyon.com.tr:80/aksiyon/haber-28344-elif-gibi-bir-adam.html)
