# İstikrarlı olarak borçlanıyoruz!..

*İbrahim Kıbrızlı 2001.02.10*

<div>
 <img border="0" src="/web/20020111230444im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  IMF'nin gayretleri neticesinde dış borçların hazine garantisi kapsamına alınması, özellikle özel sektör kaynaklı dış borçlanmanın daha da kritik boyutlara ulaşmasını beraberinde getirecek bir etken kabul edilmeli
 </p>
 <p class="metin">
 </p>
 <p class="metin">
  Dünya Bankası'nın kalkınmakta olan 137 ülkeyi kapsayan bir çalışmasına göre, Türkiye toplam 107 milyar dolar düzeyine ulaşan dış borç stoku ile dünyanın en borçlu 8. ülkesi.
 </p>
 <p class="metin">
  Türkiye'nin dış borçlarının 57 milyar dolarlık kısmı kamu kesimine ait. Ve dış borç stoku her geçen yıl katlanarak artıyor.
 </p>
 <p class="metin">
  1970 yılında 2.7 milyar dolar olan toplam dış borçlar 1980'de 19 milyar dolar, 1990'da 49 milyar dolara çıktı.
 </p>
 <p class="metin">
  2000 yılı sonu itibariyle 107 milyar dolar olan dış borçlardaki artış; 1970'e göre 39.6, 1980'e göre 5.6 ve 1990'a göre ise 2.2 kat.
 </p>
 <p class="metin">
  Türkiye, dış borç geri ödemelerini düzenli gerçekleştiren bir ülke olarak dikkatleri üzerine çekiyor. Bu aynı zamanda, Türkiye'ye yeniden borçlanabilme niteliği kazandırıyor.
 </p>
 <p class="metin">
  1996—2000 yıllarını içeren son 6 yıllık dönemde 58.1 milyarı anapara ve 25.6 milyar doları faiz olmak üzere, dış borç servisi için ödenen kaynak 83.8 milyar dolar düzeyinde.
 </p>
 <p class="metin">
  2000 yılında anapara ve faiz dahil olmak üzere dış borç servisi toplam 25 milyar dolar. 2001 yılında ise 5.8 milyar doları faiz olmak üzere toplam 25.3 milyar dolar düzeyinde dış borç servisi gerçekleştirilmesi bekleniyor.
 </p>
 <p class="metin">
  Dahası mevcut borç stoku bazında, 2001—2006 yılları arasında kalan önümüzdeki 66 yıllık dönemde 24.8 milyar dolar faiz ve 73 milyar doları anapara olmak üzere toplam 97.8 milyar dolar dış borç servisi yapılacağı biliniyor.
 </p>
 <p class="metin">
  Bu noktadan ileri doğru baktığımızda dış borçların artacağı gerçeği ile yüz yüze gelmemek elde değil. Dolayısıyla bu döneme isabet eden yeni borçlanmadan kaynaklanan yük hesaplara dahil edildiğinde ödenecek faiz ve anapara miktarlarında doğrusal bir artış olması kaçınılmaz bir durum.
 </p>
 <p class="metin">
  Türkiye'nin yüklü dış borçlarının bir neticesi olarak ödediği faizler de her yıl katlanarak artıyor.
 </p>
 <p class="metin">
  2000 yılında dış borçların faizleri olarak ödenen kaynak 6.6 milyar dolar düzeyinde. Faiz ödemeleri 1970'te 44 milyon, 1980'de 507 milyon ve 1990'da ise 2.8 milyar dolar seviyesinde idi. 2000 yılı sonu itibarıyla faiz ödemelerindeki artış; 1970'e göre 149.4, 1980'e göre 12.9 ve 1990'a göre ise 2.3 kat.
 </p>
 <p class="metin">
  Türkiye, her yıl toplam GSMH'sının yüzde 10'u kadar bir kaynağı borç servisine kullanma zorunda. Faiz ödemelerinin GSMH'ya oranı ise 2.9 oranı düzeyinde.
 </p>
 <p class="metin">
  Bu gün itibarıyla, Türkiye'nin dış borçları GSMH'nın yüzde 56'sı oranına ulaşmış bulunuyor. Her ne kadar bu oran, GSMH'nın yüzde 60'ına kadar borçlanmayı kabul eden Maastricht kriterlerinin gerisinde olsa da, bu gidişle bu kriterin aşılmasına doğru yol alındığı açık.
 </p>
 <p class="metin">
  Diğer taraftan, kamu borçlarının sıfırlanması düşüncesinin genel kabul görmeye başladığı günümüz yeni ekonomi yaklaşımında, milli gelirin yarısının üzerinde borçlanmayı içeren Maastricht kriterinin doğruluğu tartışılmalı...
 </p>
 <p class="metin">
  Bir kritik sorun ise, dış borçların yüzde 25'lik bir kısmının kısa vadeli borçlardan oluşması. Giderek kısa vadeli borçlarda azımsanmayacak artış gözleniyor. Bu her şeyden önce özel kesim dış borçlarının yapısının ağırlıklı olarak kısa vadeli oluşundan kaynaklanıyor.
 </p>
 <p class="metin">
  IMF'nin gayretleri neticesinde dış borçların hazine garantisi kapsamına alınması, özellikle özel sektör kaynaklı dış borçlanmanın daha da kritik boyutlara ulaşmasını beraberinde getirecek bir etken kabul edilmeli.
 </p>
 <p class="metin">
  Durgunluk süreci içine çekilen dünya ekonomisinde borç verilebilir kaynak sıkıntısının giderek yaşanmaya başlanmasının etkisiyle, Türkiye'nin yeni borçlanmalarda daha kısa vadeli borçlanması yanısıra borçlanma maliyetini de yükseltmeye dönük bir diğer olumsuzluk.
 </p>
 <p class="metin">
  Hazine'nin dış borçlanmada vade yapısını kısa vadeden uzun vadeye dönüştürmeye dönük iyileştirme girişimlerinin bu gelişmelerden olumsuz yönde etkilenmesi kaçınılmaz görünüyor. Özellikle iç borçların dış borçlarla yer değiştirilmesi hedefinde ciddi zorlukların yaşanacağı anlaşılıyor.
 </p>
 <p class="metin">
  Böylesi bir gelişme, ister istemez, uygulanan orta vadeli makro ekonomik istikrar programını doğrudan etkisi altına almaya yönelik gizli bir tehdidi içeriyor.
 </p>
 <p class="metin">
  Ekonomiyi yönetenlerin ve uygulamacıların bu gibi istem dışı dış etkenlerden gelen olumsuzlukları da şimdiden hesaplarına dahil etmesi ve ileriye dönük böylesi bir ihtimale karşı tedbir üretmesi gerekiyor.
 </p>
 <p class="metin">
  Aksi takdirde, Kasım—Aralık 2000'de yaşanan krizde olduğu gibi muhtemel bir olumsuz durum karşısında tedbir üretme noktasında yine çaresiz kalma ihtimali var.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/prizma/1.htm), [web.archive.org (arşiv bağlantısı)](http://web.archive.org/web/20020111230444/http://www.aksiyon.com.tr:80/2001/323/prizma/1.htm)
