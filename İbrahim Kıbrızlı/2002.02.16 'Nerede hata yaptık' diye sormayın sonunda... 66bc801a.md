# ‘Nerede hata yaptık?’ diye sormayın, sonunda...

*İbrahim Kıbrızlı 2002.02.16*

<div>
 <img border="0" src="/web/20020403104646im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  11 Eylül sonrası yaşanan gelişmelerin Türkiye'nin bulunduğu cografyaya sıçraması halinde, bu ekonomik programın etkilenmemesi düşünülemez. Bu takdirde Türkiye'nin, daha derin bir kriz ortamına sürüklenme ihtimali kaçınılmaz olarak kabul edilme durumunda
 </p>
 <p class="metin">
 </p>
 <p class="metin">
  IMF ile Türkiye arasında, Türkiye tarafının hazırladığı makro ekonomik programın IMF İcra Direktörleri Kurulu tarafından da uygun bulunması sonrası 19. stand—by düzenlemesi imzalanarak uygulamaya konuldu.
 </p>
 <p class="metin">
  Program içerik itibarıyla, alacaklılara alacaklarını tahsil güvencesi veren tam bir borç ödeme belgesi.
 </p>
 <p class="metin">
  Kamu borcunun GSMH'ya oranının azaltılması, döviz rezervlerinin güvenli seviyelerde tutulması ve dış cari hesabın finanse edilebilir olmasının ilke olarak benimsenmesi iç ve dış borçların aksatılmadan ödenmesinin sürdürüleceği garantisi veriyor.
 </p>
 <p class="metin">
  İç ve dış borçların geri ödenmesi için IMF'ye verilen sözler arasında; kamu bankaları imkanlarının kullanılması, IMF dahil uluslararası kuruluşlardan sağlanan kaynakların devreye sokulması, dış piyasalardan yeniden borçlanılması, kalan borç ihtiyacının ise iç piyasadan TL ve döviz cinsinden borçlanma yolu ile bulunması programda yer alıyor.
 </p>
 <p class="metin">
  Bunun dışında yeni stand—by düzenlemesinde, iç borçların geri ödenmesi ile bütçenin faiz dışı fazla vermesi doğrudan ilişkilendiriliyor. Bütçenin faiz dışı fazla verebilmesi ise, 'geniş kapsamla mali uyum' politikası uygulaması ile bire bir bağımlı kılınıyor. Bütçe gelirlerinin artırılması ve harcamalarının kısılması adına üretilen politikalarla da bu hedefe ulaşılması hedefleniyor.
 </p>
 <p class="metin">
  Bütçe gelirlerinin artırılması için; vergi oranlarının artırılması ile gelirler politikasının kuvvetlendirilmesi, kamu tarafından üretilen veya verilen ekonominin temel girdisi niteliğindeki mal ve hizmetlere zam yapılması planlanıyor.
 </p>
 <p class="metin">
  Bütçe harcama tasarrufu için ise; büyükşehir belediyelerinin bütçeden aldığı payın azaltılması, ücret ve maaşlara enflasyonun gerisinde artış verilmesi, memur, işçi ve sözleşmeli personelin işten çıkartılması, kamu çalışanlarının erken emekli edilmesi, konsolide bütçeye dahil kuruluşların bölge müdürlüklerinin kapatılması önlem olarak sıralanıyor.
 </p>
 <p class="metin">
  Gerek bütçe gelirlerinin artırılması gerekse harcama tasarrufuna yönelik önerilen uygulamaların aynı zamanda, 'enflasyon hedeflemesi' politikasının enstrümanları olarak kabul edildiği anlaşılıyor.
 </p>
 <p class="metin">
  Dolaşımdaki para miktarının yıllık hedeflenen enflasyon oranı kadar genişlemesi, yüksek kronik enflasyon ile mücadele noktasında programda yer alan bir diğer enstrüman.
 </p>
 <p class="metin">
  Yüzde 3 ekonomik büyüme, yüzde 6.5 faiz dışı fazla, yüzde 35 enflasyon hedefi baz alınarak parasal tabanın yüzde 40 düzeyinde genişletilmesi tamamen likiditenin baskı altında tutulacağının göstergesi.
 </p>
 <p class="metin">
  Baskıcı mali politikaların yanısıra uygulamaya konulacağı ilan edilen bu palyatif yöntemle; ekonomik büyümeyi harekete geçirecek olan iç talep canlanmasının önü alınarak enflasyonun kontrol altına alınması ilke olarak benimseniyor.
 </p>
 <p class="metin">
  Doğal olarak ithalata olan talebi de sınırlayacak olan bu tedbir, ödemeler dengesi açığına yol açan aşırı ithalat harcamalarının kısılmasını da beraberinde getirecek bir faktör. Programı hazırlayan ekonomiden sorumlu birimler, uygulanan daraltıcı mali tedbirlerin yanısıra dalgalı döviz kuru politikasının da etkisi ile ithalatın gerilemesine ilave olarak ihracat ve turizm sektörlerinde canlanma ve gelir artışı bekliyor.
 </p>
 <p class="metin">
  Dalgalı döviz kuru uygulaması, enflasyon hedeflemesine geçilmesi, bankaların yeniden yapılandırılmasına ağırlık verilmesi, sıkı mali politikalar bağlamında bütçenin faiz dışı fazla vermesi gibi stand—by düzenlemesinde yer alan tüm bu önlemler, hem IMF hem de bizim ekonomi bürokrasimiz tarafından enflasyonist olmayan sürdürülebilir bir büyümenin itici gücü kabul ediliyor.
 </p>
 <p class="metin">
  Uygulamaya konulan bu program, bir diğer ifade ile 19. stand—by düzenlemesi içerik itibarıyla; dışsal etkilere açık, sabit ücretle geçinenler başta olmak üzere geniş halk kitlelerine daha fazla yük getiren ve her şeyden önemlisi ekonomik ve sosyal kalkınmayı dışlayan, tamamen IMF'ye iç ve dış borç ödemelerinin gerçekleştirileceği garantisinin verildiği bir belge niteliği taşıyor.
 </p>
 <p class="metin">
  Programın en zayıf olduğu nokta şüphesiz, bölgesel veya küresel herhangi bir dış siyasal ve ekonomik konjonktürel değişime karşı korumasız oluşu. 11 Eylül sonrası yaşanan gelişmelerin Türkiye'nin bulunduğu cografyaya sıçraması halinde, bu programın etkilenmemesi düşünülemez. Bu takdirde, zaten derin bir ekonomik kriz ortamında bulunan ve bir türlü bu istenmeyen soruna çare bulma becerisi üretemeyen Türkiye'nin, daha derin bir kriz ortamına sürüklenme ihtimali kaçınılmaz olarak kabul edilme durumunda.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/376/prizma/1.htm), [web.archive.org (arşiv bağlantısı)](http://web.archive.org/web/20020403104646/http://www.aksiyon.com.tr:80/2002/376/prizma/1.htm)
