# Merkez Sağ yarışı...

*İbrahim Kıbrızlı 2001.06.30*

<div>
 <img border="0" src="/web/20020427115103im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Gül, Arınç ve arkadaşlarının kuracakları bir siyasi partinin, kapatılan Fazilet Partisi'nin ılımlı seçmen kitlesi yanısıra, ağırlıklı olarak DYP ve MHP'de aradığını bulamayanların da desteğini sağlama ve merkez sağda toparlayıcılık görevi üslenme noktasında olduğu açık
 </p>
 <p class="metin">
 </p>
 <p class="metin">
  20 Mayıs 1971'de Milli Nizam Partisi, 12 Eylül döneminde Milli Selamet Partisi, 21 Mayıs 1997'de Refah Partisi'nin kapatılmasından sonra, Anayasa Mahkemesi'nin 22 Haziran 2001 tarihli kararı ile Merkez Sağ'ın 'Muhafazakâr Kanat'ının temsilcisi olan Fazilet Partisi de 'laikliğe aykırı tutum ve davranışların odağı olması' gerekçe gösterilerek kapatıldı.
 </p>
 <p class="metin">
  Fazilet Partisi, kendisi ile aynı siyasal görüşün temsilcisi olarak 26 Ocak 1970 tarihinde kurulan Milli Nizam Partisi'nden günümüze kapatılan 4. siyasal parti oluyor. Milletvekilleri Nazlı Ilıcak ve Bekir Sobacı'nın milletvekillikleri düşürülüyor. Partileri kapatıldığı için geri kalan 100 milletvekili bağımsız olarak parlamento çalışmalarını devam ettirme konumuna geçiyor.
 </p>
 <p class="metin">
  Şimdi gözler bu bağımsız milletvekilerinin ne yapacağına kilitlenmiş durumda. Beklentiler daha çok, kapatılan Fazilet Partisi'nin öncelikle 'Gelenekçiler — Yenilikçiler' şeklinde iki belki de üç oğul vermesi etrafında yoğunlaşıyor.
 </p>
 <p class="metin">
  Kuşkusuz, Fazilet Partisi'nin son yapılan kongresinde yenilikçi kanadın adayı Kayseri Milletvekili Abdullah Gül'ün Genel Başkanlık yarışını çok düşük kabul edilebilecek bir oy farkı ile kaybetmesi, bugün gelinen ayrışmanın ilk belirtileri olarak kabul edilme durumunda.
 </p>
 <p class="metin">
  Abdullah Gül, Bülent Arınç, Cemil Çiçek, Abdüllatif Şener, Abdülkadir Aksu, Ali Çoşkun gibi isimlerin aralarında bulunduğu 'yenilikçiler', Fazilet Partisi'nin temel politik yaklaşımları ile ters düşen köken ve öğretiden geliyor. Siyasete bakış açıları, kullandıkları terminoloji, siyasal background'ları ve dünya görüşleri itibarıyla tamamen DP—AP çizgisi olarak tanımlanmaya yakın. Zaten bu özellikleri, bu kişileri; hem gelenekçi kanattan hem de Recep Tayyip Erdoğan'dan ayrıştırıyor. Farklı yorumlanmaları noktasına taşıyor.
 </p>
 <p class="metin">
  Özellikle, daha çok 'Aktif Merkez'e yakın kimlikleri ile Abdullah Gül ve Bülent Arınç'ın öne çıkarak başlatacakları bir yeni siyasal hareket, Türkiye siyasetinde önemli bir boşluğu doldurma şansına sahip. Böyle bir hareket, ağırlıklı olarak 1969 yılından beri sürekli oğul vererek kan kaybeden, 'Merkez Sağ'daki parçalanmanın toparlanma adresi olmaya aday gösterilebilir. Aynı zamanda da, sürekli kapatmalardan bunalan ve ciddi bir belirsizlik içerisine çekilen ılımlı muhafazakâr kesimlerin kendilerine yeni bir adres arayışına girmesinin engellenmesine en yakın siyasal oluşum olmaya...
 </p>
 <p class="metin">
  Fazilet Partisi'nin kapatılması ile 'Ana Muhalefet Partisi' olma noktasına yükselen 'Doğru Yol Partisi'nin de, kendisini yenileyebildiği ölçüde, aynı toparlayıcılık şansının olduğu bir başka gerçek. Yapılan son kamu oyu araştırmaları sonuçlarına göre, DYP'nin; kararsızlar dağıtılmadan 1. parti, kararsızlar dağıtıldığında 4. parti olması bu tezi destekler nitelikte.
 </p>
 <p class="metin">
  Kararsızlar dağıtıldığında DYP'nin konumundaki bu aşırı gerilemenin temel gerekçeleri arasında; aksiyon planı uygulayamaması veya olmaması, koşulsuz ve gerekçesiz hükümetin her dediğine muhalefet yapması, ciddi kabul edilebilecek alternatif bir program sunamaması, demokratik söylemlerle desteklenen 'Milliyetçi—Muhafazakâr' kesimleri kucaklamaya dönük ideolojik yeni bir siyasal açılımı yakalayamaması gösterilebilir.
 </p>
 <p class="metin">
  Halen ülke genelinde en sağlıklı teşkilat yapısını koruyan DYP; eğer bu eksiklerini görür ve giderme yönünde güçlü adımlar atabilirse, şu veya bu zaman yapılacak ilk genel seçimde, hızla toparlanarak azımsanmayacak bir halk desteğini arkasına alma şansını yakalayabilir...
 </p>
 <p class="metin">
  Son genel seçimde MHP'yi öne çıkartan ve bugün kendisine yeni bir yön arayan kararsızların önemli bir bölümünün aslen DYP ve ANAP kökenli seçmenlerden oluştuğu biliniyor. Bu kitlelerin öncelikli tercihlerinin daha az eski partilerini, daha fazla ise; temel söylemler itibarıyla benzer fakat yenilenmiş misyona açılım yapan, yeni arayışlara cevap veren bir başka siyasal partiyi desteklemeye yatkın olduğu anlaşılıyor.
 </p>
 <p class="metin">
  Bu itibarla Gül, Arınç ve arkadaşlarının Türkiye ve yeni dünya gerçekleri ile örtüşen nitelikte kuracakları bir siyasi partinin, kapatılan Fazilet Partisi'nin ılımlı seçmen kitlesi yanısıra, ağırlıklı olarak DYP ve MHP'de aradığını bulamayanların da desteğini sağlama ve merkez sağ'da toparlayıcılık görevi üslenme noktasında olduğu açık.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/prizma/1.htm), [web.archive.org (arşiv bağlantısı)](http://web.archive.org/web/20020427115103/http://www.aksiyon.com.tr:80/2001/343/prizma/1.htm)
