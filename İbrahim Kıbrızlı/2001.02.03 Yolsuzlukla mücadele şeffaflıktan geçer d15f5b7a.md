# Yolsuzlukla mücadele şeffaflıktan geçer

*İbrahim Kıbrızlı 2001.02.03*

<div>
 <img border="0" src="/web/20020429105653im_/http://www.aksiyon.com.tr/yazar/durmushocaoglu.jpg"/>
 <p class="spot">
  Yolsuzluk denince akla; siyasetçi, bürokrat ve iş adamı gelmemeli. Kamu kaynaklarının popülist politik çıkar beklentisi ile;  teşvik veya subvansiyon adı altında seçmen ile çıkar ortaklığı oluşturmak için ya da ekonomik ve sosyal getirisi bakımından verimsiz alanlara kullanılması da bu kapsama dahil edilmeli
 </p>
 <p class="metin">
 </p>
 <p class="metin">
  Her yıl geleneksel olarak İsviçre'nin Davos kentinde düzenlenen 'Dünya Ekonomik Forumu'nda, Price Waterhouse Coopers (PWC)  35 ülke üzerinde yaptığı, yolsuzluk ve yolsuzluğun ülke ekonomisine etkileri araştırmasını yayınladı.
 </p>
 <p class="metin">
  Çalışmada, yolsuzluğun en fazla olduğu ve şeffaflığın olmadığı ülke sıralamasında, Türkiye; Çin, Rusya Federasyonu ve Endonezya'nın arkasından 4. sırada yer alıyor. Türkiye'yi ise, Güney Kore, Çek Cumhuriyeti ve Romanya takip ediyor.
 </p>
 <p class="metin">
  Ekonomilerini yolsuzluğun olumsuz etkilerinden en çok koruyabilen ülkeler ise; Singapur, Şili, ABD, İngiltere, Hong Kong ve Meksika...
 </p>
 <p class="metin">
  Yolsuzluk kıskacı altındaki ülkelerin dış ve iç borç maliyetlerinin de yüksek olduğu anlaşılıyor. Bir diğer ifade ile, yolsuzluk probleminden kaynaklanan nedenler aynı zamanda borçlanmalarda risk maliyetini ortaya çıkarıyor. Bu tip sorunlu ülkeler dolayısıyla yüksek faiz ödeme zorunda kalıyor.
 </p>
 <p class="metin">
  Araştırmanın bir diğer çarpıcı bulgusu, şeffaflığın ve kurumsal düzenlemelerdeki yetersizliğin yolsuzluğa davetiye çıkartma bakımından önemli bir yere sahip olduğu.
 </p>
 <p class="metin">
  Yolsuzluğun; kamuyu ciddi gelir kaybına uğrattığı, kıt kaynakların rasyonel kullanımını engellediği  ve kaynak israfına yol açtığı açık.
 </p>
 <p class="metin">
  Yolsuzluk, kamu maliyesine ekstra yükler bindiriyor. Bu yüklerin karşılanması ise, doğal olarak vergi mükelleflerinin daha çok vergi ödemesini de beraberinde getiriyor.
 </p>
 <p class="metin">
  Çalışmanın bulguları arasında, vergi mükelleflerinin Türkiye'de yolsuzluklara bağlı olarak yüzde 36 oranında daha fazla vergi ödemek durumunda bırakıldığı tespiti bulunuyor. Vergi ödeyen kesimlerin aynı zamanda yolsuzlukların sebeb olduğu zararı kapatma gibi bir yükü üstlenme durumunda bırakıldığı da bir diğer gerçek.
 </p>
 <p class="metin">
  Yapılan hesaplamalara göre; 2000 yılında vergi mükellefleri toplam 9.5 katrilyon TL fazladan vergi ödeme durumunda kaldı. 2001 yılında da vergi mükelleflerinin 15.2 katrilyon TL yolsuzluk vergisi ödeyecekleri tahmin ediliyor.
 </p>
 <p class="metin">
  Şüphesiz hükümetlerin bütçe imkanlarının yetersiz kaldığı noktada, iç ve dış borçlanma yolu ile yolsuzlukların finansmanı için yeni kaynak yaratma yollarını devreye çekinmeden sokma becerisi sergiledikleri biliniyor.
 </p>
 <p class="metin">
  Bu gün, Türkiye'nin; 107 milyar dış ve 48 milyar dolar iç olmak üzere toplam borç stoğunun 155 milyar dolar seviyesine ulaştığı hatırlanacak olursa, meselenin boyutlarının ne denli ürkütücü olduğu anlaşılır. Bu borçlarının karşılığı yılda yaklaşık 25 milyar dolar tutarında iç ve dış borç faizi ödeniyor.
 </p>
 <p class="metin">
  'Marshall Yardımı' ile başlayan süreçten günümüze geçen evre içerisinde Türkiye'nin  net dış borçlanma ile yarattığı kaynağın 500 milyar dolar düzeyinde olduğu  hesaplanıyor.
 </p>
 <p class="metin">
  1980 yılından başlayan son 20 yılı kapsayan dönem içerisinde,  TBMM ve Sayıştay'ın denetimi dışında harcanan 120 milyar dolar'ı aşkın bir kaynağın akibeti tespit edilemiyor.
 </p>
 <p class="metin">
  Mutlaka yolsuzluk denince akla; siyasetçi, bürokrat ve iş adamının devlet harcamalarından bireysel maddi çıkar sağlaması gelmemeli. Kamu kaynaklarının popülist politik çıkar beklentisi ile;  teşvik veya subvansiyon adı altında seçmen ile çıkar ortaklığı oluşturmak için ya da ekonomik ve sosyal getirisi bakımından verimsiz alanlara kullanılması da bu kapsama dahil edilmeli.
 </p>
 <p class="metin">
  Aynı şekilde; vergi tabanının genişletilmemesi, kayıt dışı ekonomik faaliyetler, karapara ve yer altı ekonomisine karşı tedbir üretilmemesi de bu kapsamda değerlendirilmeli. Karapara, kayıt dışı ekonomi ve yolsuzluk Türkiye'nin çözümlemek zorunda olduğu en büyük meselesini oluşturuyor.
 </p>
 <p class="metin">
  Demokrasinin kural ve kurumlarıyla güçlendirilmesi, sivil toplum örgütlerinin sorgulayan bir yapıya kavuşturulması, denetimin etkinleştirilmesi ve en önemlisi vatanlışlık bilincinin geliştirilmesi yolsuzlukla mücadelede ayrı bir önem taşıyor.
 </p>
 <p class="metin">
  İşleyen bir demokrasinin tüm kural ve kurumları ile sisteme eksiksiz kazanılması, Türkiye'nin yolsuzlukla mücadele başta olmak üzere, ekonomisini büyütmesi, bilim ve teknoloji'de hamle yapması, bölgesel etkinlik alanını yeniden yapılandırması bakımından önündeki tek seçenek görünüyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/analiz/2.htm), [web.archive.org (arşiv bağlantısı)](http://web.archive.org/web/20020429105653/http://www.aksiyon.com.tr:80/2001/322/analiz/2.htm)
