# Ekonomide yeni tedbirler kapıda!

*İbrahim Kıbrızlı 2001.07.14*

<div>
 <img border="0" src="/web/20020425035659im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Korkulan o ki, bu koşullar altında, iç borçların tamamının konsolidasyonu, dış borçlarda da moratoryum ilanı gibi hiç de istenmeyen uygulamalara gidilmesi zorunda kalınabilir. Aynı şekilde, servetten oldukça yüksek oranlı vergi alınması ve serbest kambiyo rejiminin askıya alınarak kontrollü döviz sistemine geçilmesi de tedbir olarak gündeme getirilebilir
 </p>
 <p class="metin">
 </p>
 <p class="metin">
  Ekonomik krizden çıkış için uygulamaya konulan programların ağırlıklı olarak mali önlemler ve parasal politikalar üzerine bina edilmesi, ister istemez ekonomiyi daraltan bir etkiye sahip. Ekonomik büyümeyi hedef almayan programlarla Türkiye'nin sorunlarının çözümlenmesi yanlışının her defasında sil baştan tekrarlanması anlaşılır gibi değil.
 </p>
 <p class="metin">
  Uygulamaya konulan para ve maliye politikaları ile ekonominin talep cephesinin baskı altına alınması, reel sektörün de arz cephesini kısmak suretiyle yeni denge arayışına itiyor. Arz cephesindeki bu gerileme doğal olarak, enflasyonun göreceli düşük çıkması sonucunu veriyor. Zaman içerisinde piyasalarda oluşan yeni denge konumuna reel sektörün aynı hızla reaksiyon gösterememesi kaçınılmaz olarak fiyatların yükselmesini beraberinde getirdiği bilinen bir gerçek.
 </p>
 <p class="metin">
  Küçülen ekonominin vergi üretme kapasitesini de sınırlayacağı açık. Bu, ister istemez, iç ve dış borçların çevrilebilmesinde yeni bir sıkıntıyı doğuran faktör olarak karşımıza çıkıyor. Vergi gelirlerinin yetersiz kaldığı ortamda, gerçekte reel sektöre akması gereken kaynaklar, borçların zamanında ödenebilmesi için cazip koşullar sunulmak suretiyle kamu kesimine çekiliyor. Bu tarz bir yolun izlenmesi ise, bankacılık sisteminden reel sektörü canlandırmaya dönük tahsis edilmesi gereken kaynakların önünü kapatıyor. Aynı zamanda, bankaların mali yapılarında da bozulmaya yol açıyor.
 </p>
 <p class="metin">
  Bugün gelinen nokta itibarıyla, birden fazla bankayı bünyesinde bulunduran grupların, kendi bünyelerindeki küçükleri büyüklerin içine alarak birleştirmeye gitmesi en uygun yöntem olarak görünüyor. Arkasında fabrika ve ticari işletmeleri olanların ise sermaye takviyesine gitmeleri en doğrusu olur. Kalanların da, kendi aralarında olduğu gibi güçlü yabancı ortaklar bularak birleşme yollarını gündemlerine almaları...
 </p>
 <p class="metin">
  Bunun yanısıra gerek kasım gerekse şubat aylarında yaşanan krizlerin etkisi ile çoğunluğu yerli yatırımcılara ait olmak üzere 50 milyar dolar düzeyinde bir kaynağın yurt dışına kaçırılmış olduğu tahmin ediliyor.
 </p>
 <p class="metin">
  Daha önce dışa kaçan sermaye ile birlikte toplam 100 milyar doları aşkın bir yerli sermayenin siyasi ve iktisadi güvensizlikten kaynaklanan nedenlere dayalı geri dönmesi şu anda mümkün görülmüyor. Aynı gerekçelerle doğrudan yatırıma dönük yabancı sermayenin de ekonomiye kazandırılamadığı biliniyor.
 </p>
 <p class="metin">
  Gerek yerli gerekse yabancı sermayenin gelmemesi, olanın da güven bunalımından kaynaklanan nedenlerle dışarı kaçması, borç dinamiğinin çevrilememesi ve reel sektörün canlandırılamamasına yol açıyor.
 </p>
 <p class="metin">
  Tasarruflar dövize gidiyor. Yerli paraya güven hemen hemen yok denecek kadar az. Kişiler genel olarak TL tutmamaya özen gösteriyor. TL sürekli yabancı paralar karşısında değer yitiriyor. Şu bir gerçek ki, yerli paranın gücü ve değeri, ekonominin gücü ile bire bir ilişki içerisinde seyreder. Eğer, bir ülkenin para birimi, yabancı para birimleri karşısında bu denli erozyona uğruyorsa, bu gelişmenin tamamen o ekonominin gücünün olmamasından kaynaklandığı sonucuna varılabilir.
 </p>
 <p class="metin">
  Türkiye'de; enflasyon kontrol altına alınamadığı, kamu maliyesinin bu denli açık vermesine çözüm üretilemediği, reel ekonomi üretken hale dönüştürülemediği, mal ve hizmetlerin dış rekabet gücü artırılamadığı, iç ve dış borç faiz ve anapara geri ödemelerinin ekonomi üzerinde oluşturduğu baskı azaltılamadığı müddetçe ekonominin gücünün armamasını beklemek mümkün değil. Ekonominin gücünün artırılmadığı bir ortamda da döviz fiyatları ve faiz oranlarının istikrarlı bir çizgiye çekilmesi düşünülemez.
 </p>
 <p class="metin">
  Uygulanan programın altına hazırlayıcısı olarak imzasını atan Kemal Derviş tüm bunların aksine açık bir şekilde üretimi ikinci hatta üçüncü planda ele alıyor. İktisat politikalarına geçiş arama yerine, daha ağırlıklı monaterist politikalarla krizin üstesinden geleceği hatalı hesapları içerisinde.
 </p>
 <p class="metin">
  Bir diğer gerçek ise liberal ekonomiye geçilmek istenmesine rağmen ekonominin alt yapısının bu doğrultuda hazırlanmaması. Öncelikle bu doğrultuda başta hukuk sisteminde yeni düzenlemelere gidilmesi gerekiyor. Öncelikle, başta özelleştirme olmak üzere diğer düzenlemelerin de gerçekleştirilmesinin sağlanması için 'Anayasa' piyasa ekonomisine uygun hale getirilmeli.
 </p>
 <p class="metin">
  Hükümetin ve Hazineden Sorumlu Devlet Bakanı Kemal Derviş'in yeter derecede ekonominin içinde bulunduğu durumun vehametinin bilincinde olduğunun kabul edilmesi yanıltıcı olur. Bu gelişmelerden hareketle, gerek siyasi otoritenin gerekse uygulamacıların olan biteni algılayamadıkları belirgin. Bu duyarsızlık Türkiye'yi önüne katmış, hızla iç ve dış borçlarını çevirememeye doğru sürüklüyor. Korkulan o ki, bu koşullar altında, iç borçların tamamının konsolidasyonu, dış borçlarda da moratoryum ilanı gibi hiç de istenmeyen uygulamalara gidilmesi zorunda kalınabilir. Aynı şekilde, servetten oldukça yüksek oranlı vergi alınması ve serbest kambiyo rejiminin askıya alınarak kontrollü döviz sistemine geçilmesi de tedbir olarak gündeme getirilebilir.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/prizma/1.htm), [web.archive.org (arşiv bağlantısı)](http://web.archive.org/web/20020425035659/http://www.aksiyon.com.tr:80/2001/345/prizma/1.htm)
