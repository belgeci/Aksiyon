# Üretmedikçe gelişme olmaz

*İbrahim Kıbrızlı 2000.12.30*

<div>
 <img border="0" src="/web/20020420203752im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Yabancı sermaye ve gelişmiş teknolojinin gelmesi; bürokrasinin azaltılması, yatırımı cazip kılacak kolaylıkların sunulması, her şeyden önemlisi de siyasi istikrar ve ekonomik güven ortamının oluşturulmasıyla doğrudan bağlantılı
 </p>
 <p class="metin">
 </p>
 <p class="metin">
  Enflasyonla mücadele programının ilk yılı bitiminde; enflasyon oranı son 10—15 yılın en düşük değerlerine çekildi, bütçe azımsanmayacak büyüklükte faiz dışı fazla verdi, faiz oranlarının düşüşüne bağlı olarak kamu kesimi borçlanma maliyetleri azaltıldı.
 </p>
 <p class="metin">
  Yapılanlara bağlı olarak gelinen noktada kamusal tasarrufu artıracak nitelikteki yapısal reformların sisteme kazanılması ve üretimden uzaklaşan ekonominin, tekrar üretime dönüş yollarının açılması önemi daha da bariz bir biçimde artıyor.
 </p>
 <p class="metin">
  Orta ve uzun vadede uygulanan programdan hedeflenen neticenin alınması, kamu maliyesinde sağlanacak harcama disiplinine ve bu disiplinin sürekli kılınmasını temin edecek olan yapısal düzenlemelere bağlı.
 </p>
 <p class="metin">
  Mali politikaların özelleştirme uygulamasına ağırlık verilerek desteklenmesi bir diğer olmazsa olmazı oluşturuyor. Programın uygulamaya konulduğu ilk altı ay içerisinde büyük bir atak yapan özelleştirme, yılın ikinci yarısında hız kesti. Tam aksine uygulanan ekonomi programının başarısı bakımından özelleştirme programının aksatılmadan yürütülmesi gerekiyor.
 </p>
 <p class="metin">
  Ekonomi ciddi bir dönemeçten geçiyor. Üretimden uzaklaşan ekonomiyi üretime döndürmedikçe, üretim tüketimin ve ihracat ithalatın üzerine çıkartılmadıkça ekonominin düze çıkartılması ihtimali bulunmuyor.
 </p>
 <p class="metin">
  Piyasadan çekilen gerçek sanayici ve yatırımcıları tekrar piyasaya kavuşturacak koşulların oluşturulması ise ekonominin içine çekildiği olumsuzluklardan çıkışının anahtarı.
 </p>
 <p class="metin">
  Türkiye'nin sanayileşememe, sanayileşmeyi geliştirememe sorunlarının başında yatırıma dönük sermaye birikimi açığı, altyapı yetersizliği, kendi teknolojisini üretememesi ve idari know—how'a sahip olmaması geliyor. Bu açığın kapatılması ise hiç şüphesiz yurtdışı sermaye ve teknolojisinin çekilmesi ile doğrudan bağlantılı.
 </p>
 <p class="metin">
  Sermaye ve teknoloji açığının kapatılması için yabancı yatırımcıları Türkiye'ye yatırım yapmaya çekecek yolların bulunması, bu noktada önemini daha da belirginleştiriyor.
 </p>
 <p class="metin">
  Bu gün Türkiye'nin dünyada serbest dolaşan ve uygun yatırım alanı arayan 1.5 trilyon dolar seviyesindeki doğrudan yabancı sermaye ve portföy yatırımlarından yılda aldığı pay binde 5'ler düzeyinde. Türkiye öncelikle cazibesini artırmak suretiyle doğrudan yabancı sermayeden aldığı yıllık payını yüzde 4—5'e çekmenin yollarını bulmalı.
 </p>
 <p class="metin">
  Gerek yerli gerekse yabancı yatırımyı doğrudan ekonomiye aktif olarak kazandırmak, şüphesiz piyasalara giriş ve çıkışların önündeki engellerin temizlenmesi ile birebir ilişki içerisinde.
 </p>
 <p class="metin">
  Yabancı sermaye ve gelişmiş teknolojinin gelmesi; bürokrasinin azaltılması, yatırımı cazip kılacak kolaylıkların sunulması, her şeyden önemlisi de siyasi istikrar ve ekonomik güven ortamının oluşturulmasıyla doğrudan bağlantılı.
 </p>
 <p class="metin">
  Bu noktada üzerinde hassasiyetle durulması kaçınılmaz bir diğer husus, Türkiye'nin sanayileşme politika tercihi ana hatlarının belirlenmesi olarak öne çıkıyor.
 </p>
 <p class="metin">
  Yüksek katma değere dayalı ihraç sanayilerinin teşvik edilmesi, yurt içindeki talepleri karşılayan sanayilerin desteklenmesi, verimlilik ve üretkenliğin artırılması, dağıtım sistemlerinin geliştirilmesi, tarım ve tarıma dayalı sanayi üretiminin modernleştirilmesi Türkiye'nin öncelikli tercihleri arasında ilk sıralara oturuyor.
 </p>
 <p class="metin">
  Hazine Müsteşarlığı bünyesinde faaliyet gösteren Teşvik Uygulama Genel Müdürlüğü ve Yabancı Sermaye Genel Müdürlüğü'ne ciddi sorumluluk ve görevler düştüğü açık. Her iki kamusal birimin uygulanmasına aracı olduğu politikalara dönük icraatları yatırım ve üretimin artırılması için büyük önem taşıyor. Sanayi ve Ticaret Bakanlığı'nın fonksiyonel önemi ise sanayileşme politika tercihinin oluşturulması ve yönlendirilmesi noktasında bir kez daha anlaşılıyor!
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/prizma/1.htm), [web.archive.org (arşiv bağlantısı)](http://web.archive.org/web/20020420203752/http://www.aksiyon.com.tr:80/2000/317/prizma/1.htm)
