# ‘Ulusal Güvenlik’ deyince

*İbrahim Kıbrızlı 2001.08.18*

<div>
 <img border="0" src="/web/20020430095911im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Ekonomik meselelerini kendi potansiyeline yönelerek çözen, siyasal ve sosyal sorunlarını demokrasi içinde halleden, bölgesel etkinliğini güçlü ekonomik yapısı ile pekiştiren bir Türkiye, 'Ulusal Güvenliği'ni de teminat altına alır.
 </p>
 <p class="metin">
 </p>
 <p class="metin">
  ANAP Genel Başkanı ve Başbakan Yardımcısı Mesut Yılmaz, partisinin geçtiğimiz hafta yapılan kongresinde süpriz bir şekilde 'Ulusal Güvenlik' konusunu tartışmaya açtı.
 </p>
 <p class="metin">
  Bunun tartışılacağı zemin, bir siyasal partinin zemini olmamalıydı. Tam aksine, hükümet olmalıydı; milli güvenlik politikalarının son düzenlenme ve onay mercii olan Meclis olmalıydı.
 </p>
 <p class="metin">
  Yılmaz'a göre, Türkiye'nin ileriye dönük yeniden yapılanma hamlelerinin hayata geçirilmesinin önünü kapatan önemli engellerin başında 'Ulusal Güvenlik Konsepti' yer alıyor. Özellikle, AB üyeliğine kabul edilmemiz için şart koşulan 'ev ödevleri'mizin sisteme kazandırılması, 'Derin Devlet'in bu hususta taviz vermez yaklaşımı dolayısıyla mümkün olmuyor.
 </p>
 <p class="metin">
  Peki, nedir bu 'Ulusal Güvenlik'?
 </p>
 <p class="metin">
  Tarihsel bir bütünlük içerisinde, günün gelişen şartlarına göre yenilenerek ülkeden ülkeye değişen bir kavram olarak karşımıza çıkar.
 </p>
 <p class="metin">
  Milletlerin 'Ulusal Güvenlik Konseptleri' anlık olmaz. Köklü bir geçmişten gelir. Uzun vadeli gelecek hesapları yapılır. Mutlaka zaman içerisinde, ana hatları korunmak kaydıyla, değişen koşullar etrafında ince ayarlar yapılır.
 </p>
 <p class="metin">
  Ulusal güvenlik kavramı Türkiye Cumhuriyeti Devleti için de ağırlıklı olarak; 'ülkesi ve milleti ile bölünmez bütünlüğünü tehdit eden iç ve dış tehlikelere karşı korunması' şeklinde tanımlanabilir.
 </p>
 <p class="metin">
  Bugün bulunduğu netameli coğrafi konumu itibarıyla Türkiye'nin üniter ve ulusal bütünlük ve beraberliğini sürdürebilmesi adına ulusal güvenliğini tehdit eden iç ve dış sorunlara dönük siyasal tedbirleri alma ihtiyacı içerisinde olduğu bir gerçek.
 </p>
 <p class="metin">
  Özellikle, komşuları ile Türkiye'nin geçmişten günümüze kadar taşınan ciddi siyasal ve iktisadi sorunları bulunuyor. Bu görmemezlikten gelinemez. Kaldı ki, aynı zamanda bulunduğumuz coğrafya üzerinde gizli çıkar hesapları yapan bölge dışındaki ülkeler tarafından da bu sorunların, Türkiye'nin toprak bütünlüğünü tehdit eder tarzda tırmandırıldığı bir gerçek.
 </p>
 <p class="metin">
  Türkiye'nin de içinde bulunduğu coğrafya üzerinde; Almanya, Rusya başta olmak üzere ABD, İngiltere, Fransa, İsrail ve İtalya'nın kökleri çok eski tarihlerden gelen hedefleri ve çıkar çekişmesi olduğu biliniyor.
 </p>
 <p class="metin">
  Bu hakimiyet çekişmeleri, geçmişte de vardı, bugün de hâlâ sürmekte...
 </p>
 <p class="metin">
  Osmanlı'nın ne şekilde ve hangi yöntemlerle; Avrupa, Afrika, Ortadoğu ve Kafkaslar'daki topraklarını kaybettiği unutulmamalı.
 </p>
 <p class="metin">
  Yükselen 'mikro milliyetçi' akımların etkisi ile siyasal ve sosyal çalkantılar içerisine çekilen, ağır ekonomik sıkıntı yaşayan Osmanlı Devleti'ne Avrupa ülkelerinin ıslahat dayatmalarının sonuçları çok taze hatırlarda.
 </p>
 <p class="metin">
  Bugün Türkiye'ye AB üyeliği için demokratikleşme ve insan hakları dayatmacılığı uygulayan Avrupa, geçmişte Osmanlı'ya uyguladığı yöntemlerden farklı bir yöntem denemiyor.
 </p>
 <p class="metin">
  Ulusal Güvenlik meselelerinin Türkiye'nin AB üyeliği önünde bir engel teşkil ettiğinin düşünülmesi ise çok ciddi bir hata. Eğer, AB üyeliğini engelleyen bir sebep aranacak ise bu içinde bulunduğumuz ekonomik kriz ve bunun sonucu olan ekonomik yetersizlikten başka bir şey olamaz.
 </p>
 <p class="metin">
  Yani, uzun yıllardan beri AB üyeliği eşiğinde bekletilmemizin altında yatan nedenlerin başında Ulusal Güvenlik Konsepti mi, yoksa ekonomik yetersizlik mi geliyor? Önce bunu bir düşünelim. Bu temel sorunun bir cevabını aklımızı başımıza toplayalım ve bulalım...
 </p>
 <p class="metin">
  Kim 2500 doların altında fert başına milli geliri, yıllık yüzde 70'ler düzeyinde enflasyonu, vergi gelirlerinin üstünde iç ve dış borç servisi, çalışanından fazla çalışmayanı olan bir ülkeyi AB üyeliğine kabul eder?
 </p>
 <p class="metin">
  Şu bir gerçek ki, güçsüz bir ekonomik yapı 'Ulusal Güvenliği' tehdit eden unsurlar için uygun zemin hazırlar. Zayıf ekonomisinin doğal bir uzantısı olan içsel siyasal ve toplumsal sorunlarla mücadele eden bir ülke, bu olumsuzluklardan çıkış olarak kendisine dayatılanları kabul etme durumunda kalır.
 </p>
 <p class="metin">
  Ulusal Güvenliğin güvence altına alınması daha çok o ülkenin ekonomik yapısının gücü ile bire bir ilişkili olduğu yadsınılmaz bir doğru. Bugün Türkiye ekonomisinin yeterli performansın çok altında seyrettiği saklanamaz. Hatta, her geçen gün bir öncekine göre, daha da geriye gittiği açık.
 </p>
 <p class="metin">
  Bunda, Türkiye'nin; iyi yönetilememesi kadar, geleceğinin güvencesi olarak yükselen Anadolu sermayesinin yarattığı potansiyelin, hangi gerekçe ile olursa olsun, dışlanmasının önemli bir rolü olduğu kabul edilmeli.
 </p>
 <p class="metin">
  İstihdam doğuran, üretim yapan, ürettiğini ihracata veren bu sermaye, gücünü reel ekonomiden alıyordu. Üretim için ihtiyaç duyduğu sermayeyi yurt dışından bulduğu yerli ortaklardan getiriyordu. Kendi kaynağını kendi yaratıyordu. Ekonomik büyümeye olumlu katkı sağlıyordu. Bu şans her şeye rağmen henüz kaçırılmadı. Etken önlemlerle, ürkütülen, kaçırılan bu sermayenin yeniden ekonomiye kazanılması ihtimali yüksek...
 </p>
 <p class="metin">
  Ekonomik meselelerini kendi potansiyeline yönelerek çözen, siyasal ve sosyal sorunlarını demokrasi içinde halleden, bölgesel etkinliğini güçlü ekonomik yapısı ile pekiştiren bir Türkiye, 'Ulusal Güvenliği'ni de teminat altına alır.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/prizma/1.htm), [web.archive.org (arşiv bağlantısı)](http://web.archive.org/web/20020430095911/http://www.aksiyon.com.tr:80/2001/350/prizma/1.htm)
