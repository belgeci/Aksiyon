# AB ayıklasın, şimdi de pirincin taşını...

*İbrahim Kıbrızlı 2002.03.16*

<div>
 <img border="0" src="/web/20020325040347im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Avrupa tarafından kabul edilmeyen bir Türkiye'nin hem bölgesinde hem de bölgesi dışında akılcı yöntemlerle yeni denge arayışları içerisine girmesi ve alternatif stratejik oluşumlara yelken açması yadırganmamalı
 </p>
 <p class="metin">
 </p>
 <p class="metin">
  Avrupa ülkelerinin başlangıç aşamasında salt Avrupa ülkeleri arasında ticari ve ekonomik ilişkileri geliştirme düşüncesinden hareketle gümrük ve ekonomik anlaşmalar çerçevesinde oluşturduğu birlik, ortak parlamento, savunma gücü ve para birimi derken, giderek 'Birleşik Avrupa Devletleri Konfederasyonu'na dönüşme yolunda hızla ilerliyor. Türkiye ise; Avrupa Ekonomik İşbirliği Topluluğu (AET), Avrupa Topluluğu (AT) ve nihayet Avrupa Birliği'ne (AB) kadar uzanan gelişmelerin içinde yer alma noktasında başından beri çok istekli ve gayretli olmasına rağmen önüne bir çok siyasal, sosyal ve ekonomik engeller konularak dışında tutulmaya çalışılıyor.
 </p>
 <p class="metin">
  Türkiye'nin şimdiye kadar AB üyeliğine kabul edilmemesi hali kuşkusuz, Avrupa güvenlik ve devletlerarası hukuk güvencesi, ekonomik imkanlarından faydalandırılmaması anlamına geliyor. Hatta, AB'nin bu tercihi bağlamında Türkiye daha ötesi Avrupa ülkesi olarak kabul edilmeme ve yalnızlığa itilme gibi tek taraflı bir zorlama ile karşı karşıya bırakılıyor.
 </p>
 <p class="metin">
  1856 Paris Konferansı sonuçlarına göre 'Avrupa devletleri hakları ve toplum menfaatlerinden faydalanması kabul edilen' bir Türkiye'nin yaklaşık 150 yıl sonra Avrupa devletler ailesinin dışında değerlendirilmesi tarihi gelişmelerle ciddi bir tezat teşkil ediyor.
 </p>
 <p class="metin">
  Kaldı ki, Türkiye Avrupalı olabilme hevesi uğruna imzaladığı Paris Anlaşması öncesi, Avrupa devletlerince kendisine dayatılan ve zamanla aşama aşama Balkanlar, Kuzey Afrika ve Ortadoğu'daki varlığının sona ermesine zemin hazırlayan 'Islahat Fermanı'nı kabul ve ilan etti.
 </p>
 <p class="metin">
  Bugün, AB üyeliğine kabul edilebilme ön koşulları biçiminde Türkiye'nin önüne konulan kriterler ile 150 yıl önce konulanlar arasında hayret uyandıran bir yöntem benzerliği bulunuyor.
 </p>
 <p class="metin">
  Buna rağmen, geçmişte olduğu gibi bugün Türkiye bir Batı kulübü olan Avrupa Birliği'ne üye olma adına önüne konulan tek taraflı şartları, bilinçli veya bilinçsizce bir gayret içerisine girerek yerine getirme ve sistemine kazandırma çabası sergiliyor. Fakat yine de, 2. Dünya Savaşı ile başlayan süreçte Avrupa coğrafyasında kurulan tüm kurum ve kuruluşlara üye olmasına rağmen, kuruluşundan bu yana tam üye olma mücadelesi verdiği AB için aday adayı statüsünden ileri gidemiyor.
 </p>
 <p class="metin">
  Demir—Çelik ve Kömür Birliği'nden başlayan ve Avrupa Birliği'ne kadar uzanan bu süreç aslında, güncel olarak bilinenin tam aksine, 1. Dünya Savaşı öncesinde Alman ekonomist ve siyaset bilimci Friedrich Naumann'ın; 'Ekonomik ve Gümrük Anlaşmaları' ile öncelikle Orta Avrupa'da barışı sağlamaya dönük, Almanya'nın önderliğinde Balkanlar'ı da içine alan bir 'Orta Avrupa Gümrük Birliği' oluşturulması ve 'Orta Avrupa Ekonomik Birliği' kurulması fikrinden çıkıyor. Rusya'nın dağılması ve hakimiyet alanını terk etmesi ile Balkanlar, Kuzey ve Orta Avrupa'da bulunan devletlerin yönetim şekillerinin değişmesinden sonra bugün artık bu düşüncenin gerçekleştirilmesi son safhasına gelmiş bulunuyor. Ancak, o dönemde de; Rusya, Ukrayna ve Türkiye Avrupa coğrafyasının dışında tutuluyordu, bugün de dışında tutuluyor.
 </p>
 <p class="metin">
  Her ne kadar Türkiye bu ülkelerden farklı olarak 'Avrupa Gümrük Birliği'ne dahil edilmiş olsa da, ister kabul edelim ister etmeyelim, Türkiye için durum bu.  Avrupa tarafından kabul edilmeyen bir Türkiye'nin hem bölgesinde hem de bölgesi dışında akılcı yöntemlerle yeni denge arayışları içerisine girmesi ve alternatif stratejik oluşumlara yelken açması yadırganmamalı.
 </p>
 <p class="metin">
  Bu noktadan bakıldığında, bölge dışından ABD ve Çin, bölgesinde ise Rusya Federasyonu, İran, Mısır ve hatta İsrail, Türkiye için stratejik çıkarlarına uygun partnerler olarak öne çıkıyor.
 </p>
 <p class="metin">
  Özellikle, AB—ABD çekişmesi Türkiye'nin ABD ile yakınlaşmasına zemin hazırlayan faktör. Diğer taraftan, Kafkaslar ve Orta Asya Devletlerine açılımı Rusya Federasyonu ve İran yanısıra Çin ve Güney Kore ile ekonomik işbirliği içerisine girmesine bağlı. Ortadoğu ve Akdeniz coğrafyalarında bulunan ülkelerle ekonomik ve ticari bağlarını güçlendirmesi için ise Mısır ile ortak hareket etmeli.
 </p>
 <p class="metin">
  Bu ve benzeri diğer arayışlar, AB dışında bırakılmak istenen Türkiye'nin, AB'ye alternatif doğal olarak yapması gerekenler. Soruna salt ulusal çıkarlarımız açısından yaklaşıldığında, Türkiye'nin bu şekil bir tercih değişikliğine gitmesindeki haklılık payının yüksek olduğu kesin. Şüphesiz, ortada bizi böyle davranmak zorunda bırakan Avrupa Birliği'nin her şeye rağmen kıramadığımız katı bir direnci var.  Ancak, burada yüzümüzü batıya mı, yoksa doğuya mı dönelim tartışmasının açılması da yerinde olmaz. Hatta, bırakalım bunları biz değil, tüm yakın duruşumuza rağmen bizi içine kabul etmeyi bir türlü içine sindiremeyen Avrupa düşünsün...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/prizma/1.htm), [web.archive.org (arşiv bağlantısı)](http://web.archive.org/web/20020325040347/http://www.aksiyon.com.tr:80/2002/380/prizma/1.htm)
