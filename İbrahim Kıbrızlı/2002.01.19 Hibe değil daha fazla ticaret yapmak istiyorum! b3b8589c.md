# Hibe değil, daha fazla ticaret yapmak istiyorum!

*İbrahim Kıbrızlı 2002.01.19*

<div>
 <img border="0" src="/web/20020224080637im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  İkili ekonomik ilişkilerin geliştirilmesi önündeki engellerin aşılması için ilk aşamada ABD'nin; AB Gümrük Birliği üyesi olan Türkiye'yi, AB ülkelerine uyguladığı dış ticaret rejimi kapsamına dahil etmesi ve Türkiye'ye uyguladığı ticareti sınırlayan rejimi genişletmesi yeterli
 </p>
 <p class="metin">
 </p>
 <p class="metin">
  ABD'nin tek taraflı girişimleri ile başlatılan Türk—Amerikan ilişkilerinin kökeni 1775 yılına dayanır. Osmanlı ile ilişkilerin kurulma ve geliştirilmesi aşamalarında, günümüzde de geçerliliğini koruyan, dış politikayı ticari ilişkiler üzerine bina eden ABD yaklaşımının ana etken olduğu gözleniyor.
 </p>
 <p class="metin">
  1811 yılında ABD'li işadamlarının İzmir'de Amerikan Ticaret Odasını açmaları ilişkilerin gelişmesinde siyasi çıkar hesaplarından çok ticari çıkarların ağırlıklı rol oynadığının en belirgin göstergesi. (U. Kocabaş; Anadolu'daki Amerika)
 </p>
 <p class="metin">
  Ancak, Osmanlı topraklarında 1815 ve Anadolu üzerinde 1820 yıllarında başlayan ABD'nin misyonerlik faaliyetlerinin de her iki ülkenin birbirine yakınlaşmasında ayrıcalıklı bir yeri bulunuyor. Bir baskı grubu olarak misyonerlerin çalışmaları ABD yönetimi ve işadamlarının dikkatlerini bu yeni dış pazara yönlendirmelerine yardımcı olmuştur.
 </p>
 <p class="metin">
  Özellikle, ABD tarafının izlediği ısrarlı ve kararlı politikalar neticesinde; iki ülke arasında, ilki 9 maddeden oluşan 1830 ve ikincisi 23 maddeden oluşan 1862 ticaret antlaşmaları imzalandı. Bu antlaşmalar iki ülke arasında kurulmaya çalışılan siyasi ve ticari ilişkilerin gelişmesi ve çeşitlenmesini beraberinde getirdi.
 </p>
 <p class="metin">
  ABD, işadamlarının ticari çıkarlarının korunması düşüncesinden hareketle 1831 yılında İstanbul'da maslahatgüzarlık düzeyinde bir dış temsilcilik açtı. Bunu hızla çeşitli bölgelerde açtığı konsolosluklar takip etti. ABD'nin Osmanlı İmparatorluğu ile olan diplomatik ilişkilerini, ticari ilişkilerde olduğu gibi, salt kendi penceresinden başlattığı ve yönlendirdiği anlaşılıyor.
 </p>
 <p class="metin">
  Osmanlı Devleti ise ABD'de 1845 tarihinden itibaren konsolosluklar açmaya başladı. Buna rağmen, Osmanlı Devleti ile ABD arasındaki karşılıklı diplomatik ilişkilerin resmi başlangıcı daha çok 1867 yılında ilk Osmanlı elçisinin Washington'a atanması kabul edilir. ABD'nin, Osmanlı İmparatorluğu'nda büyükelçilik düzeyinde temsil edilmesinin başlangıç tarihi ise 1906 yılıdır. (Ç. Erhan; Türk—Amerikan İilişkilerinin Tarihsel Kökenleri)
 </p>
 <p class="metin">
  George Washington'un ABD'nin Avrupa ülkeleri ile ittifak yapmaması görüşü, zamanla, 'Monroe doktrini' olarak da bilinen uluslararası ilişkilerde başkalarının işlerine 'karışmama' politikasına dönüştü. Ancak, uygulamada bu yaklaşım hiç bir zaman ABD'nin gerektiğinde silahlı müdahaleye gitmesinin önünde bir engel teşkil etmedi. ABD'li işadamlarının ticari çıkarlarının korunması noktasında karşılaşılan zorlukların aşılması bakımından silahlı tehdit veya müdahale yolu devreye sokuldu.
 </p>
 <p class="metin">
  Özellikle, dünyada kâr getiren her yerle ticaret yapma düşüncesinde olan ABD deniz aşırı ticaretin önünde ciddi bir engel teşkil eden Kuzey Afrika ülkeleri ve korsanlara karşı bu yöntemi çekinmeden kullanmıştır. Bu amaca hizmet için 1794 yılından itibaren Akdeniz'de sürekli görev yapan bir donanma tuttu.
 </p>
 <p class="metin">
  ABD'nin, Avrupalıların 'Doğu Sorunu' olarak isimlendirdikleri Osmanlı Devleti'ne karşı oluşturdukları politik yaklaşımı benimsemediği ve desteklemediği anlaşılıyor. Hatta, Avrupa devletlerinin Osmanlı Devletine karşı oluşturdukları politikalara olumlu veya olumsuz herhangi bir müdahalede bulunmamaya özen gösteriyor. ABD'nin Osmanlı Devleti ile kurduğu ilişkilerin daha çok sınırlı ticaretin geliştirilmesi ve pekiştirilmesi noktasında yoğunlaştığı gözlemleniyor.
 </p>
 <p class="metin">
  Amerikan iç savaşı sırasında, Osmanlı'nın; ülkenin parçalanması noktasında isyan eden Konfederasyon yanlılarına karşı Kuzey Birliğini desteklemesi, ABD ile Osmanlı Devleti arasındaki siyasi ilişkilerin dönüm noktası olarak gösterilebilir.
 </p>
 <p class="metin">
  İç savaş sırasında Güney'e mal sevkiyatı yapmayı durduran Osmanlı, Kuzey'e başta gıda olmak üzere çeşitli yardım malzemesi gönderdiği gibi ticari amaçlı mal sevkiyatını da aksatmadan sürdürdü.
 </p>
 <p class="metin">
  Bugünkü ABD'nin kurulmasını sağlayan Kuzey Birliği'ne, Osmanlı Devleti'nin iç savaş sırasında verdiği destek günümüz Amerikası tarafından da hatırlanan ve takdirle karşılanan bir hususu oluşturuyor. Hatta, ABD penceresinden bakıldığında Türk—Amerikan ilişkilerinin geliştirilmesi ve önemsenmesinin ağırlıklı gerekçesini teşkil ediyor.
 </p>
 <p class="metin">
  Türkiye'nin bugün yaşadığı ekonomik krizden kurtulması için ABD yönetiminin verdiği desteğin altında, geçmişte Osmanlı Devleti'nin karşılık beklemeksizin verdiği bu desteğin yattığının söylenmesi hiç de yanıltıcı olmaz.
 </p>
 <p class="metin">
  ABD'nin bu olumlu tavrı, Amerika'nın felsefesini oluşturan iktisadi ilişkilerin geliştirilmesi noktasında değerlendirilebildiği takdirde Türkiye'ye kendi yararına netice alabilme şansını veriyor. Her konuda sınai ve ticari ilişkilerin geliştirilmesi için ABD ile Türkiye arasında var olan ticaretin mümkün olanın ilerisinde serbestleştirilmesi bu noktada kullanılabilecek en doğru yöntem görünüyor.
 </p>
 <p class="metin">
  İkili ekonomik ilişkilerin geliştirilmesi önündeki engellerin aşılması için ise ilk aşamada ABD'nin; AB Gümrük Birliği üyesi olan Türkiye'yi, AB ülkelerine uyguladığı dış ticaret rejimi kapsamına dahil etmesi ve Türkiye'ye uyguladığı ticareti sınırlayan rejimi genişletmesi yeterli.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/372/prizma/1.htm), [web.archive.org (arşiv bağlantısı)](http://web.archive.org/web/20020224080637/http://www.aksiyon.com.tr:80/2002/372/prizma/1.htm)
