# AB yolunda oyalanan Türkiye...

*İbrahim Kıbrızlı 2001.01.20*

<div>
 <img border="0" src="/web/20020428175912im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Türkiye'nin yeni çizilen 'Avrupa Haritası'na dahil edilmediği ve ısrarla dışında tutulduğu açık
 </p>
 <p class="metin">
 </p>
 <p class="metin">
  Geçtiğimiz günlerde eski Sosyal Demokrat Parti Genel Başkanı ve Almanya Şansölyesi Helmut Schmidt, '1. Dünya Savaşı sonrası çizilen Türkiye sınırlarının bugünkü büyüklüğünün Avrupa tarafından kabul edilmesinin yanlış olduğu' gibi talihsiz bir açıklama yaptı. Herr Schmidt'in bu sözleri, Avrupa'nın Türkiye'ye hâlâ hangi ön yargılardan hareketle yaklaştığını gözler önüne sermeye yeterli...
 </p>
 <p class="metin">
  Genişleme aşamasında yol alan Avrupa'nın Türkiye'nin üyeliğine Lüksenburg'daki 'Hayır'ı daha sonra Helsinki'de koşullu 'Evet'e ve nihayet Nice'de 2010'dan sonra 'belki'ye dönüştürdüğü izlenimi vermesinin altında yatan tutarsızlık şimdi daha açık anlaşılıyor.
 </p>
 <p class="metin">
  'Nice Zirvesi' AB'nin geleceğinin planlandığı, üyeliğe kabul edilecek ülkelerin durumunun değerlendirildiği görüşmelere sahne olduğu için şimdiye değin gerçekleştirilen tüm toplantıların ötesinde bir yere oturtuluyor. Her şeyden önce Türkiye bağlamında...
 </p>
 <p class="metin">
  AB için 2010 stratejisinin hazırlandığı son 'Nice Zirvesi'nde belirlenen parlamento ve komisyon üyeliklerinin yeni dağılımı AB'nin Türkiye'ye yönelik düşüncelerinin yönünü tüm çıplaklığı ile sergileme doğrultusunda ciddi önem taşıyor..
 </p>
 <p class="metin">
  AB Parlamentosu ve komisyonlarının üye sayılarının ülkelere göre yeniden dağılımından hareketle 2010 yılına kadar Türkiye'nin AB üyeliğinin planlanmadığı anlaşılıyor.
 </p>
 <p class="metin">
  Helsinki'de 12 ülke ve Türkiye olarak ifade bulan genişleme çalışmaları sonrası Nice'de 12 ülkeye genişleme içerisinde yer verilirken Türkiye ile ilgili tek bir süreç yaşanmamasından rahatlıkla Türkiye'nin geleceğe dönük hiç bir plana dahil edilmediği sonucu çıkarılabilir.
 </p>
 <p class="metin">
  Aynı şekilde, Türkiye; NATO benzeri bir savunma ve güvenlik organizasyonu olan 'Avrupa Savunma ve Güvenlik İşbirliği Kimliği' adı altında organize edilme çalışmaları yürütülen askeri oluşumun da dışında tutuluyor.
 </p>
 <p class="metin">
  12 Avrupa ülkesi ile başlatılan AB'ye katılım müzakerelerinde önemli yol kat edilmesine rağmen henüz Türkiye'nin adaylığa kabulü tartışılıyor. Katılım müzakerelerinin ne zaman başlayacağı hususunda kimsenin hiçbir bilgisi yok. Zaten, AB temsilcisi yetkili kişilerin çeşitli platformlarda sarf ettiği görüşlerinden Türkiye'nin AB tam üyeliğine ihtimal dahi verilmediği de bilinen bir başka gerçek...
 </p>
 <p class="metin">
  Hemen hemen 400 milyon nüfusu ve ortalama 17 bin doları aşan fert başına geliri ile toplam 7—7.5 trilyon dolar büyüklüğünde ekonomik güçe ulaşan AB; 65 milyon nüfusu, 3 bin dolar fert başına geliri, 215 milyar dolar ekonomik büyüklüğü olan sorunlu bir Türkiye'yi içine almama noktasında ciddi ve kararlı bir tutum içerisinde.
 </p>
 <p class="metin">
  Gümrük Birliği'ne alınan, AB ile Müşterek Ticaret Politikası uygulayan, hizmetler politikasına uyum çalışmalarını yürüten ve son olarak AB için 'Ulusal Program' hazırlama aşamasında olan bir Türkiye'nin bu gayretlerinin görmemezlikten gelinmesi ve hâlâ önüne çeşitli yeni şartların koşul olarak getirilmesi bu kararlılığı pekiştiriyor.
 </p>
 <p class="metin">
  Türkiye'nin üyeliğe kabulünde yerine getirilmesinin mümkün olmadığı bile bile önüne tek taraflı engeller çıkartılması bu tutarlı kararlılığın bariz göstergeleri kabul edilmeli. Kopenhag kriterleri içerisinde yer alan Azınlıklar, Ege ve Kıbrıs sorunlarına yönelik siyasal zorlamalar AB'nin Türkiye'nin adaylığına olumlu yaklaşmadığının açık işaretleri.
 </p>
 <p class="metin">
  Türkiye açısından bir çok sakıncalar içeren yaptırımlar olmasına rağmen; kendi dilinde eğitim ve yayın yapma hakkının tanınması, Kıbrıs ve Ege ihtilaflarına yönelik koşulların eksiksiz yerine getirilmesi dahi üyeliğe kabul için yeterli olmaktan uzak...
 </p>
 <p class="metin">
  Avrupa'nın sun'i siyasal sorunların ötesinde; işsizlik, serbest dolaşım, mali yardımlar, ekonomi ile ilgili diğer kriterler, AB parlamentosu ve komisyonlarında temsil hakları gibi hususları kapsayan Türkiye'ye yönelik ciddi başka korkularından kaynaklanan çekinceleri bulunuyor.
 </p>
 <p class="metin">
  Tüm bu gerçeklerden hareketle Türkiye'nin yeni çizilen 'Avrupa Haritası'na dahil edilmediği ve ısrarla dışında tutulduğu açık.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/prizma/1.htm), [web.archive.org (arşiv bağlantısı)](http://web.archive.org/web/20020428175912/http://www.aksiyon.com.tr:80/2001/320/prizma/1.htm)
