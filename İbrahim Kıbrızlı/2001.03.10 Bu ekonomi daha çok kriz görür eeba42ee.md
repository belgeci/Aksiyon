# Bu ekonomi daha çok kriz görür

*İbrahim Kıbrızlı 2001.03.10*

<div>
 <img border="0" src="/web/20020423064325im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Salt mali ve parasal politikalara yönelik politikalara dayalı bir program kendisinden önceki 16 stand—by düzenlemesinde olduğu gibi, 17. de başarısız oldu. Geleneksel yapının devamından yana hazırlanacak olan yeni programlardan fayda umulmasının Türkiye'ye hiç bir yarar getirmediği ve getirmeyeceği açık
 </p>
 <p class="metin">
 </p>
 <p class="metin">
  IMF ve Dünya Bankası destekli orta vadeli makro ekonomik programın uygulanmasına rağmen üst üste yaşanan iki ekonomik kriz sonrası, bir üçüncüsünün ne zaman yaşanacağı üzerinde tartışmaların yoğunlaştığı görülüyor. Uygulanan ekonomik programın şabloncu olması ve Türkiye gerçekleri ile örtüşmemesi, genel olarak başarısızlığın gerekçesi olarak kabul ediliyor.
 </p>
 <p class="metin">
  Bu noktada unutulmaması gereken, kronik—ekonomik krizin çözümünün, şüphesiz cesur politikalarda ve toplumsal mutabakatta yattığı gerçeğidir. Enflasyonla mücadele hedefli uygulamaya konulan orta vadeli makro ekonomik istikrar programının tıkanmasının nedenleri özellikle bu iki noktayı içermemesinde aranmalı.
 </p>
 <p class="metin">
  Bu gerçeği, "Türkiye'de krizin ekonomik boyutu vardır, siyasal boyutu vardır, ahlaki boyutu vardır, üretimle ilgili boyutu vardır. Bizim sorunlarımızı IMF bizden daha iyi bilemez. Kendi sorunlarımız hakkında IMF'nin çözümüne teslim oluyoruz" sözleri ile belki de en doğru yakalayan ve tüm çıplaklığı ile dile getiren CHP Genel Başkanı Deniz Baykal oldu.
 </p>
 <p class="metin">
  Salt mali ve parasal politikalara yönelik politika ve tedbirlere dayalı böylesi bir program kendisinden önceki 16 stand—by düzenlemesinde olduğu gibi, kim ne derse desin 17. de başarısız oldu. Geleneksel yapının devamından yana hazırlanan veya hazırlanacak olan yeni programlardan fayda umulmasının Türkiye'ye hiç bir yarar getirmediği ve getirmeyeceği açık. Her başarısız programın maliyeti çok yüksek ve yeni ekonomik krizlere davetiye çıkartmak anlamına geldiği aşikâr.
 </p>
 <p class="metin">
  Gerek IMF ve Dünya Bankası uzmanlarının gerekse bizim yetkililerimizin gözden kaçırdıkları; üretimden uzaklaşma, kendi teknolojisini geliştirememe, ürün çeşitlemesine gidememe gibi hususların Türkiye'nin temel sorunu olduğunu teşhis edememeleri. Türkiye gibi üretimden uzaklaşan, mevcut üretiminin dış pazar avantajı olmayan ekonomilerin, ulusal paralarının değerini yabancı paralar karşısında belli bir istikrar düzeyinde tutarak ve likidite miktarını kontrol ederek enflasyonla mücadelede kalıcı netice alması mümkün değil.
 </p>
 <p class="metin">
  Böylesi bir mantıkla hazırlanan ve uygulamaya konulan programlarda teşhisin doğru konulamaması, kaçınılmaz olarak farklı alanda Türkiye benzeri ülkelerin ekonomisini daha ciddi yeni bir krize sürüklüyor. Ekonomik krizle mücadelede; faiz, kur ve sermaye piyasaları arasındaki dengenin tesisi için öncelikle reel ekonominin sağlam ve istikrarlı bir zemin üzerinde oturması gerekiyor.
 </p>
 <p class="metin">
  Büyümeden taviz veren tedbirleri içeren böylesi bir programla neticeye gidilmesi arayışı, iç pazar sinyallerine göre kendini düzenleyen ve geliştiren reel sektörlerin, üretim gerilemesine bağlı olarak Türkiye'de krizin derinleşmesini de beraberinde getirdi. Üretim ayağı eksik, insan odaklı olmayan, sosyal boyutları içermeyen salt mali ve parasal önlemler üzerine kurulu ekonomik programların bizim gibi gelişmekte olan ülkelerde başarı şansı yok.
 </p>
 <p class="metin">
  Programın başarısızlığa uğraması ile şimdi ekonomik kriz ve enflasyonla mücadele doğrultusunda alınan önlemler; işsizlik, reel ücret kayıpları, reel faiz oranlarındaki artış, küçük ve orta ölçekli işyerlerinin tasfiyesi, ulusal paranın yabancı paralar karşısında aşırı yıpranması, gelir dağılımının bozulması sonucunu doğurdu. Bu gibi istenmeyen sonuçların, Türkiye'de bundan sonra uygulamaya konulacak benzeri ekonomik programlara da zarar vereceği bilinmeli.
 </p>
 <p class="metin">
  Deniz Baykal'ın; "Bilgiyi öneren ve geliştiren, üretimi teşvik eden ve özendiren, dağılımı yaygınlaştıran ve adaletli kılan" üçlü temel üzerine kurguladığı ekonomi anlayışı bu noktada daha gerçekçi çağrışım yapıyor.
 </p>
 <p class="metin">
  İnsan kaynağını geliştirmeye yönelik eğitim politikası sisteme entegre edilmediği sürece, gelişmiş ülkeler bilgi—teknoloji çağı yaşarken, sosyal ve kültürel kalkınmanın kendi haline terkedildiği bir Türkiye'nin orta gelişmişlik düzeyden kurtulması söz konusu olamaz.
 </p>
 <p class="metin">
  Dünyada zenginlik faktörleri olarak genel kabul gören sermaye, işgücü, toprak ve hammaddeye günümüzde bu faktörlerin önemini de azaltan bilgi ve enformasyon eklendi. Türkiye ise hâlâ tarım ve sanayi arasına sıkışmış üretim modelleri ile ayakta durmaya çalışıyor.
 </p>
 <p class="metin">
  Üçüncü Dalga ekonomileri ve üretim biçimlerinin gerektirdiği üretim düzeyine ekonomi çekilmediği müddetçe, hangi program uygulanırsa uygulansın bugünkü sıkıntılar yaşanmaya devam edecektir. Buna bağlı olarak, klasik İkinci Dalga üretimi ağırlıklı yapısıyla, teknolojik gelişmelere kendisini adapte edemeyen ve dolayısıyla Üçüncü Dalga üretim biçimlerini ekonomisine kazandıramayan bir Türkiye'nin geleceğine sağlıklı bakma şansı yoktur.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/prizma/1.htm), [web.archive.org (arşiv bağlantısı)](http://web.archive.org/web/20020423064325/http://www.aksiyon.com.tr:80/2001/327/prizma/1.htm)
