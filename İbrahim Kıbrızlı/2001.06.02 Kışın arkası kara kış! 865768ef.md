# Kışın arkası kara kış!

*İbrahim Kıbrızlı 2001.06.02*

<div>
 <img border="0" src="/web/20020428175320im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Şüphesiz, 17. Stand—by'a destek veren kesimler, azımsanmayacak ekonomik kayıpları kabullenme zorunda bırakıldılar. Bu kesimlerden, 18. Stand—by uygulamasında da aynı özverinin beklenmesi güç. Bu olasılığın engellenmesi ise, hükümetin ekonomik programa vereceği destekte gizli.
 </p>
 <p class="metin">
 </p>
 <p class="metin">
  17. Stand—by düzenlemesi ile uygulamaya konulan 'orta vadeli makro ekonomik istikrar tedbirleri programı'nda; kur, net iç varlıklar ve zorunlu olarak rezerv tutma politikalarına sıkı sıkıya bağlı kalınmasının faturası, Türkiye için beklendiğinden ağır sonuçlar doğurdu.
 </p>
 <p class="metin">
  Ekonomi politikalarının sorgusuz sualsiz IMF'nin çizdiği rota doğrultusunda getirisi ve götürüsü hesaplanmadan oluşturulması üst üste yaşanan ekonomik krizlere davetiye çıkartan faktörlerin başında geliyor.
 </p>
 <p class="metin">
  Ekonomi yönetimini elinde tutan siyasal ve bürokratik kademede bulunan karar alıcıların, önlemlerin alınmasında; yavaş davranmaları, geçikmeli devreye girmeleri ve yetersiz performans sergilemeleri, IMF tarafından konulan kurallara sıkı sıkıya bağlı kalmaları, krizin yarattığı ekonomik ve toplumsal tahribatın etkisini derinleştirdi.
 </p>
 <p class="metin">
  Döviz rezervleri kısa süre içerisinde 11 milyar dolar eridi. TL dolar karşısında yüzde 68 değer yitirdi. Aylık enflasyon yüzde 10'un üzerine çıktı. Gecelik faizler yüzde 2000 seviyesine fırladı. Hazine, yüzde 198 faiz ödeyerek, bir ay gibi çok kısa vadeli borçlanma zorunda kaldı. Tüm kazanımlar bir kalemde silindi gitti...
 </p>
 <p class="metin">
  Krizin etkisi ile ekonomi azımsanmayacak düzeyde reel olarak küçüldü. Gayri Safi Milli Hasıla 185 milyar dolar seviyesinden 130 milyar düzeyine düştü. 2.850 dolar olan Fert Başına Gelir, 2.150 dolar seviyesine geriledi.
 </p>
 <p class="metin">
  Eski DPT Müsteşarı İlhan Kesici'ye göre, uygulanan 'bağlı döviz kuru politikası' tüm bu olumsuzlukların başta gelen nedeni. "Türkiye böyle bir sonucu önceden görebilme ve IMF yetkililerine itirazını gerekçeleri ile birlikte ortaya koyabilme becerisini sergilemeliydi. Bu teknik ayrıntının ekonomiden sorumlu kadrolar tarafından atlanılmasına bağlı duvara tosladık. Sonuç olarak da 'Kışın arkası Kara Kış geldi" diyen Kesici, ciddi ve çarpıcı bir tespitte bulunuyor.
 </p>
 <p class="metin">
  Faizlerin ve enflasyonun düşürülmesi için kurun çıpa olarak kullanılması politikası; ihracatın azalması, ithalatın artması, dış ticaret ve ödemeler dengesi açığının büyümesi sonucunu beraberinde getirdi. Bu olumsuzluklar teknik kadrolar için doğrunun görülmesi ve yanlıştan dönülmesi bakımından yeterli uyarıcı sebepler olarak değer bulmadı.
 </p>
 <p class="metin">
  Ancak, ne zaman 'kriz kapıyı iki kez çaldı', o zaman zaten başından beri hatalı olan uygulamadan geri dönmek akıllara geldi. Dövize baskı uygulamasından dönüldü. Umutlar, yabancı paralar karşısında dalgalanmaya bırakılan TL'nin hızla değer kaybetmesi ve gelecek dış desteğe bağlandı.
 </p>
 <p class="metin">
  Döviz kurunun dalgalanmaya bırakılarak değerinin piyasa dinamikleri tarafından belirlenmesi uygulaması ne kadar doğru ise de, Kasım 2000 krizi yaşandığında, reel olarak aşırı değerli TL'nin gerçek fiyatını bulmasına hemen müdahale edilmemesi de o kadar yanlış bir uygulama kabul edilme durumunda. Bu yanlış kaçınılmaz olarak, Şubat 2001'de, birincisinden daha da şiddetli ve tahribatı daha yüksek ikinci bir ekonomik krizin yaşanmasına yol açtı.
 </p>
 <p class="metin">
  Şüphesiz, 17. Stand—by'a güvenen ve destek veren kesimler, uygulamacıların hatalı davranışlarına bağlı olarak azımsanmayacak ekonomik kayıpları kabullenme zorunda bırakıldılar. İlhan Kesici'ye göre 'bu kesimlerden, 18. Stand—by uygulamasında da aynı özverinin beklenmesi oldukça güç. Hatta, hemen hemen mümkün değil.'
 </p>
 <p class="metin">
  Kesici'nin bu tesbiti, ister istemez, 18. Stand—by düzenlemesinin yumuşak karnının da adresini gösteriyor. Bir 3. ekonomik krizin, belki de, yaşanma ihtimalini kaçınılmaz olarak öne çıkaran etken olarak bu olgu gözler önüne seriliyor. Bu olasılığın engellenmesi ise, öncelikle hükümetin uygulamaya konulan ekonomik programa vereceği destek ve kararlılıkta gizli.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/prizma/1.htm), [web.archive.org (arşiv bağlantısı)](http://web.archive.org/web/20020428175320/http://www.aksiyon.com.tr:80/2001/339/prizma/1.htm)
