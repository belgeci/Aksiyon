# Pandora’nın kutusu

*İbrahim Kıbrızlı 2001.09.08*

<div>
 <img border="0" src="/web/20020112122944im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Devletin ekonomi üzerindeki ağırlığından bireysel çıkar sağlayan siyasi ve iktisadi lobilerce geleneksel yapının devamı özel bir gayret gösterilerek korunmaya çalışılıyor. Çünkü söz konusu lobilerce siyasi erkin ele geçirilmesini cazip kılan, bu rantı yüksek yapının sağladığı imkanların kişisel maddi getirileri
 </p>
 <p class="metin">
 </p>
 <p class="metin">
  Yolsuzluk bir ' Ulusal Güvenlik ' sorunu olmaya başladı. Devlet Güvenlik Mahkemesi ve Cumhuriyet savcılarının başlattığı yolsuzluk operasyonları ülke gündeminin ilk sırasında yer alıyor.
 </p>
 <p class="metin">
  Türkiye, her gün yeni bir yolsuzluk skandalı ile sarsılıyor.
 </p>
 <p class="metin">
  Enerji Bakanlığı, Bayındırlık Bakanlığı, Ulaştırma Bakanlığı başta olmak üzere diğer yatırımcı bakanlıklar ile kamusal kuruluşların mal ve hizmet alımlarına yönelik; kamu kaynaklarının israf edilmediği, manevi veya maddi çıkar amaçlı yönlendirilmeyen, çıkar sağlanmadan gerçekleştirilen tek bir ihaleden kamuoyunda söz edilmesi mümkün değilmiş gibi genel bir kanaat hakim.
 </p>
 <p class="metin">
  Kamu kaynakları siyasetçi, bürokrat ve iş adamı üçgeni arasında kurulan ortaklıklarla pay ediliyor. Rüşvet, suiistimal, adam kayırma, görevi kötüye kullanma had safhada.Yolsuzluğa bulaşmamış kurum ve kuruluş, kamu ihalesi yok gibi. Hangi birime, ihaleye, kamu yatırımına, kamu tarafından verilen hizmete el atılsa içinden bir şey çıkıyor.
 </p>
 <p class="metin">
  Gümrükler, 'yol geçen hanı'. Vergi ve tapu daireleri vatandaşın korkulu rüyası. Rüşvet vererek, yüksek cezalardan kurtulmak mümkün.
 </p>
 <p class="metin">
  Rüşvet vermek suretiyle, kamu ve özel bankalarından kredi alınabilen bir ülke Türkiye. Zamanında verilen ve bugün tahsilatında güçlük çekilen kredilerin çoğu bu şekilde verilen krediler.
 </p>
 <p class="metin">
  Belediyeler, kooperatifler, kanunla kurulmuş kamu kuruluşu niteliğindeki kurumlar, vakıflar, dernekler; harcamalarında yolsuzluk yapılan, üyelerine yasal olarak vermekle mükellef oldukları hizmetlerinde rüşvet alınan odaklar haline getirilmişler.
 </p>
 <p class="metin">
  Yolsuzluk ve rüşvet ile ilgili, yargıya sevk edilen müfettiş, denetçi ve Sayıştay raporlarının sayısı artıkça artıyor. İşleme konulmaları geçiktirilen veya engellenen raporların sayısının işleme konulandan kat be kat fazla olduğu da biliniyor.
 </p>
 <p class="metin">
  Yabancı sermayenin gelmemesinden yakınılıyor. Kendi ülkelerinde muhasebeleştiremedikleri rüşveti nasıl versinler de; rüşvetin, yolsuzluğun kurumsallaştığı bir ülkeye gelebilsinler...
 </p>
 <p class="metin">
  Vatandaşın; demokrasiye, yönetici kesimine, hukuk sistemine kuşkulu bir yaklaşım içerisinde olduğu gözleniyor. Kime güveneceği noktasında tereddüte düşüyor.
 </p>
 <p class="metin">
  Dürüst ve namuslu olduğuna inandığı için iş başına getirdiklerince de aldatıldığı ortaya çıktığı zaman siyaset ve siyasetçiye, dahası demokrasiye, sisteme ve kurumsal yapılara olan güvenini kaybetme eğilimi güçleniyor.
 </p>
 <p class="metin">
  Yolsuzlukla mücadele noktasında, siyasetçilerin hangi siyasal gerekçeden kaynaklanırsa kaynaklansın duyarsız kalmaları veya birbirlerini karşılıklı TBMM zemininde aklamaları bu eğilimi pekiştiren etkiye sahip.
 </p>
 <p class="metin">
  Siyasi otorite, kaynakların toplandığı ve yeniden dağıtıldığı kamu yönetimini tekelinde tuttuğu müddetçe kamu harcamalarında verimliliğin sağlanması ve bu yapının değiştirilmesi zor. Geleneksel yapının devamında ısrar edilmesi ise, bugün şikayet edilen hastalıkların ekonomik maliyetini topluma yükler.
 </p>
 <p class="metin">
  Bu gerçek, gerek ülkeyi yöneten siyasiler ve bürokratlar gerekse iş dünyası ve sivil toplum örgütleri tarafından çok iyi biliniyor. Ancak, devletin ekonomi üzerindeki ağırlığından bireysel çıkar sağlayan siyasi ve iktisadi lobilerce geleneksel yapının devamı özel bir gayret gösterilerek korunmaya çalışılıyor. Çünkü söz konusu lobilerce siyasi erkin ele geçirilmesini cazip kılan, bu rantı yüksek yapının sağladığı imkanların kişisel maddi getirileri.
 </p>
 <p class="metin">
  Soruna köklü ve kalıcı bir çözüm üretmesi; 'Kamu İhale' ve 'Memurin Muhakemat' yasalarının günün koşullarına göre yenilenmesi yanısıra, 'piyasa demokrasisi'ne imkan verecek yasal ve kurumsal altyapı düzenlemelerine gidilmesine bağlı. Aynı zamanda da; siyasi otoritenin devlet imkanlarını sınırsız sorumsuz kullanma hakkı yasal düzenlemelerle kısıtlanmalı ve kürsü dokunulmazlığı dışında kalan dokunulmazlık hakları kaldırılarak siyasetçilere bağımsız yargı önünde hesap sorulma yolu açılmalı...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/prizma/1.htm), [web.archive.org (arşiv bağlantısı)](http://web.archive.org/web/20020112122944/http://www.aksiyon.com.tr:80/2001/353/prizma/1.htm)
