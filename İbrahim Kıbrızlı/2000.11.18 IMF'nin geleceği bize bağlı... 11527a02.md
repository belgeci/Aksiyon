# IMF’nin geleceği bize bağlı...

*İbrahim Kıbrızlı 2000.11.18*

<div>
 <img border="0" src="/web/20010719222019im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Konumu, saygınlığı, etkinliği ve devamlılığı için Türkiye adeta IMF'nin son kozu. Bu durumda bizim iplerimizin IMF'nin ellerinde değil, tam aksine IMF'nin iplerinin bizim ellerimizde olduğu sonucu çıkarılabilir
 </p>
 <p class="metin">
 </p>
 <p class="metin">
  Ocak 2000 tarihinde IMF ile Türkiye arasında imzalanan stand—by anlaşması çerçevesinde uygulamaya konulan 'Orta Vadeli Ekonomik İstikrar Tedbirleri' ilk yılını dolduruyor. IMF, geçmişe dönük uygulamaları inceleme ve ileriye dönük yapılması gerekli taahhütlere yönelik tedbirleri içeren 'Niyet Mektubu'nun hazırlanmasını genellikle bizzat kendi tarafından empoze etmeyi tercih ediyor. Bu anlayışı ile IMF tamamen oyunun kendi koyduğu kurallarla sınırlı oynanmasına müsaade eden bir tutum sergiliyor.
 </p>
 <p class="metin">
  IMF'nin ekonomik durumu zorda olan ülkelere bu durumdan çıkış için gösterdiği yollar hemen hemen kalıplaşmışcasına birbirininden farksız. Zorda olan ülkelere verilecek finansman desteği de aynı zamanda IMF'nin önerdiği yapısal düzenleme programlarının harfiyen uygulanmasına bağlı.
 </p>
 <p class="metin">
  "Ulusal paranın yabancı paralara karşı devalüasyonu (ithalatı azaltmak ve ihracatı teşvik için), kamu harcamalarında kısıntıya gidilmesi, her türlü teşvik ve sübvansiyonun kaldırılması, kamu işletmelerinin özelleştirilmesi, kamu mal ve hizmet fiyatlarına zam yapılması, maaş ve ücret artışlarının sınırlandırılması suretiyle tüketim eğiliminin baskı altına alınması, finans piyasalarının denetim altına alınması ile yatırım ve tüketim kredilerinin kısılması, vergi verenlerden daha fazla vergi alınması yönteminin uygulanmasına bağlı olarak bütçe açığının azaltılması, ekonomik büyüme yanlısı uygulamalara son verilmesi, bütün bu işlemler sayesinde de enflasyonun düşürülmesinin hedeflenmesi IMF kurtuluş reçetelerinin temel ögelerini oluşturuyor".(R.Garaudy: Çöküşün Öncüsü/Neyir Yayınları)
 </p>
 <p class="metin">
  IMF için bütçe ve câri işlemler dengesi bir ülkenin ekonomisinin düzeltilmesi noktasında kriter kabul ediliyor. Önemli olan ise bütçe ve câri işlemlerin açık vermesi değil. O ülkenin dış ödemeler krizine girmemesi. Daha açıkçası, dış borç anapara ve faizlerinin aksatılmadan ve zamanda geri ödenmesinin gerçekleştirilmesi.
 </p>
 <p class="metin">
  Bu noktadan bakıldığında IMF'nin zora düşen ülkelerin ekonomilerini kurtarma reçeteleri kapsamında dayattığı "devalüasyonlar, finansal serbestleştirme ulusal varlıkların esas itibarıyla barış zamanı borç verenlere en büyük barış zamanı transferi. Aynı zamanda da, yabancı şirketler ve çok taraflı kurumların kazanımlarının tehlikeye girmesinin önünün alınmasının garantisi". ( M. Goldstein/P.Turner: Yükselen Ekonomilerde Bankacılık Krizleri/Dünya Yayınları, Çeviri; A.İ.Karacan)
 </p>
 <p class="metin">
  Yukarıda genel hatlarıyla verilmeye çalışılan 'IMF Kurtuluş Reçetesi' ile bugün Türkiye'ye önerilen arasında hemen hemen hiç bir fark olmadığı anlaşılıyor. Diğer taraftan IMF'nin yeni dünya düzeni içerisindeki konumu ve üstlendiği fonksiyon da tüm çıplaklığı ile gözler önüne seriliyor.
 </p>
 <p class="metin">
  Bu yapısı itibarıyla, IMF, sorunları çözen bir kurum olmaktan çok politik dengelerin korunmasına hizmet eden bir kurum olarak öne çıkıyor. Hatta, krizi önleme noktasında herhangi bir fonksiyon üstlenmemesi ve kriz zamanında ortaya çıkmasına dayalı olarak IMF'nin sorunların çözümünden çok bizatihi kendisinin sorun üreten bir kuruma dönüştüğü iddiaları var.
 </p>
 <p class="metin">
  Özellikle Asya ve Rusya krizlerine yaklaşımı sonrası IMF'nin ekonomik olarak zora giren ülkelere karşı politikaları, şeffaflığı ve reçeteleri bugün ciddi bir biçimde sorgulanıyor. Rehabilite edilerek tekrar fonksiyonel hâle getirilmesi ise boşa zaman kaybı olarak değerlendiriliyor. Kendini yenileyemeyen ve imaj kaybına uğrayan IMF'nin tasfiye edilerek kurumsal yapısına son verilmesi çıkış yolu olarak gösteriliyor.
 </p>
 <p class="metin">
  Konumu, saygınlığı, etkinliği ve devamlılığı için Türkiye adeta IMF'nin son kozu. Kurumsal geleceğini tehlikeye sokma veya sokmama noktası belki de Türkiye örneğindeki başarısına bağlı. Bu durumda bizim iplerimizin IMF'nin ellerinde değil, tam aksine IMF'nin iplerinin bizim ellerimizde olduğu sonucu çıkarılabilir. Türkiye'yi yöneten siyasi ve bürokratik kadroların, IMF'nin içerisine düştüğü bu çıkmazı kullanması, oyunun kuralları ve sınırlarını belirleme inisiyatifini ele geçirerek ilişkileri kendi avantajı ağırlıklı düzenleme akılcılığı sergilemesi hiç de ahlak dışı olmaz.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/311/prizma/1.htm), [web.archive.org (arşiv bağlantısı)](http://web.archive.org/web/20010719222019/http://www.aksiyon.com.tr:80/2000/311/prizma/1.htm)
