# 18. Stand-by’ın düşündürdükleri...

*İbrahim Kıbrızlı 2001.05.26*

<div>
 <img border="0" src="/web/20020428181644im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  IMF'nin; 18. Stand—by düzenlemesi uygulamada kaldığı süre içerisinde, hangi başka siyasi ve ekonomik taleplerle karşımıza geleceğinin öngörülemezliği, tedirginliğin boyutunu katlayarak artırıyor
 </p>
 <p class="metin">
 </p>
 <p class="metin">
  Kasım 2000 ve Şubat 2001 krizleri, 3 yıllık bir süre için IMF ile yapılan 17. Stand—by düzenlemesi kapsamındaki, 'orta vadeli makro ekonomik istikrar' tedbirleri uygulamasının sona ermesini beraberinde getirdi.
 </p>
 <p class="metin">
  Her şey yolunda, bu sefer her halde bu işi başaracağız derken, üst üste iki kez ekonomik kriz yaşanmasına yol açan temel etkenin 'uygulanan kur politikası' olduğu sonuç itibarıyla anlaşıldı. Kurun 'çıpa' olarak kullanılması yöntemi, daha öncesinde de, Türkiye'yi 5 Nisan kararlarının alınmasına götürmüştü.
 </p>
 <p class="metin">
  IMF'nin aynı yöntemi uygulattığı başka ülkelerde de, başlangıçta gözlenen göreceli ekonomik iyileşmenin yerini hızla dış ticaret ve cari işlemler açığına gelinmesinin kaynak teşkil ettiği yeni krizlere bıraktığı bilinen bir gerçek.
 </p>
 <p class="metin">
  Bağlı döviz kuru rejimi olarak da isimlendirilen bu uygulama, ithalatı ucuzlattığı, ihracatı pahalılandırdığı için dış ticaret açığının büyümesi ve sonuç itibarıyla dış ödemeler dengesinin ülke aleyhine bozulması yolunu açıyor. Geçmişdeki hatalardan ders çıkarılmaması ve bu yanlış modelin yine de uygulanması yoluna gidilmesi, her defasında olduğu gibi Türkiye'yi, bu defa öncekilerden daha da ağır bir kriz ortamına sürükledi. Duvara toslattı...
 </p>
 <p class="metin">
  Şimdi, IMF ile imzalanan 18. Stand—by düzenlemesinde dalgalı döviz kuru rejimine geçiş bağlamında, bu hatalı uygulamadan dönüldüğü anlaşılıyor. Bu yöntemin devreye sokulması neticesinde, piyasalarda arz ve talebe göre belirlenecek olan döviz kuruna, Merkez Bankası'nın müdahalesi yolu kapanıyor.
 </p>
 <p class="metin">
  1999 yılı sonlarında uygulamaya konulan ve daha sonra uygulanmasına son verilen 17. Stand—by düzenlemesinin 18. Stand—by düzenlemesinden ayrıştığı temel nokta burada aranmalı. Zaten, IMF'ye verilen son 'Niyet Mektubu'nu hazırlayan Türk tarafı da, 'dalgalı kur' dışında 18. Stand—by düzenlemesinin 17. düzenlemeyi destekleyen devamı mahiyettinde olduğunu kabul ediyor.
 </p>
 <p class="metin">
  IMF ile imzalanan 18. Stand—by düzenlemesinin bir öncekinden farkının; 'güçlendirilmiş bir banka sektörü ve dalgalı döviz kuru çerçevesinde, para politikasının daha aktif rol oynayacağı ve bu yolla enflasyonun aşağı çekilerek enflasyon hedeflemesine geçileceği' temel felsefesinin uygulamaya konulması olduğu anlaşılıyor.
 </p>
 <p class="metin">
  Bu,  ekonomi tekniği açısından böyle. İşin bir de, gözden kaçan siyasi tarafı bulunuyor. Özellikle, 'Niyet Mektubu'nda yer alan ekonomik tedbirlere yönelik kararlar, yürütme ve yasamayı bağlayıcı, Parlamento'nun çalışma biçimine müdahale kabul edilebilecek içerikte.
 </p>
 <p class="metin">
  Ekonomik kararlara yönelik yasaların çıkartılması ve uygulamaların sisteme kazandırılmasının ayrıca 'Niyet Mektubu'nda termine bağlanmış olması, Parlamento'nun kanun yapma yetki ve sorumluluğunun zorlanması anlamına geliyor.
 </p>
 <p class="metin">
  Bankacılık sektörü reformu, mali şeffaflık ve yönetim, Türkiye ekonomisinde özel yerli ve yabancı sermayenin rolünün artırılması, kamu maliye politikası ve kamu borç yönetimi alanlarında toplam 27 maddenin 2001 yılının kalan kısmı ve 2002 yılı bitimine kadar tamamlanması; 6., 7. ve 8. gözden geçirmelerin ön koşul olarak, emredici bir üslupla IMF tarafından yasama ve yürütmeye dikte ettirilen ekonomik politikalar...
 </p>
 <p class="metin">
  Bu yasa ve uygulamaların belirlenen zaman dilimlerinde hayata geçirilmemesi halinde, IMF'nin baskıcı bir tavır takınarak programı destekleme uygulamasına son vereceği izlenimi vermesi ise üzerinde durulması gereken bir başka husus.
 </p>
 <p class="metin">
  Ayrıca, Türk tarafının peşinen, gerekli görüldüğü  takdirde; IMF ile istişare edilerek ilave başka tedbirlerin de alınabileceği ibaresini 'Niyet Mektubu'nda kabul etmesi, geleceğe dönük bir başka belirsizliği de ortaya çıkartıyor.  Böylesi bir taahhüdün verilmesi, ekonomik bir kuruluş olmanın ötesine taşan IMF'nin; 18. Stand—by düzenlemesi uygulamada kaldığı süre içerisinde, hangi başka siyasi ve ekonomik taleplerle karşımıza geleceğinin öngörülemezliği tedirginliğin boyutunu katlayarak artırıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/338/prizma/1.htm), [web.archive.org (arşiv bağlantısı)](http://web.archive.org/web/20020428181644/http://www.aksiyon.com.tr:80/2001/338/prizma/1.htm)
