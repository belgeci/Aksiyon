# Asıl ‘kriz’ demokratik işleyişte

*İbrahim Kıbrızlı 2001.02.24*

<div>
 <img border="0" src="/web/20010303221346im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Kuvvetler ayrılığı prensibinden hareketle, çalışmalarını birbirinden bağımsız olarak yürütme zorunda olan üç temel kurumun denetim işlevlerini yerine getirme noktasında giderek tıkanıklık yaşandığı kesin. Bu tıkanıklık, sorunu daha da içinden çıkılması güç konuma getiriyor
 </p>
 <p class="metin">
 </p>
 <p class="metin">
  Cumhurbaşkanı'nın son MGK toplantısında, hükümetten Devlet Denetleme Kurulu'nun denetim görevlerine yardımcı olunmasını, TBMM'nin denetim görevini daha ciddiye almasını ve bu safhada engellenmemesini istemesi devletin zirvesinde kriz çıkmasına yol açan faktör oldu.
 </p>
 <p class="metin">
  Yolsuzlukla mücadele kapsamında yapılması beklenen kararlı ve hedefe kısa zamanda ulaşılmasına yönelik çalışmalardaki gecikme veya isteksizlik dikkatleri daha çok yürütme, yasama ve denetleme mekanizmalarını üzerine çekiyor.
 </p>
 <p class="metin">
  Kuvvetler ayrılığı prensibinden hareketle, çalışmalarını birbirinden bağımsız olarak yürütme zorunda olan bu üç temel kurumun denetim işlevlerini yerine getirme noktasında giderek tıkanıklık yaşandığı kesin. Bu tıkanıklık, sorunu daha da içinden çıkılması güç konuma getiriyor.
 </p>
 <p class="metin">
  Yolsuzlukla mücadele doğrultusunda ağırlıkla polisiye tedbirler bağlamında yürütülen çalışmalar, çoğunlukla bürokrat ve iş adamları üzerinde yoğunlaşıyor. Açık ve belirgin olan ise meselenin siyasi ayağının eksik olduğu, siyasi sorumluların üzerine gidilmediği.
 </p>
 <p class="metin">
  Siyasi sorumluların üzerine gidilmesinde engelleyici faktör hiç şüphesiz milletvekili dokunulmazlık duvarının aşılamaması. Bir diğer ifade ile, milletvekili dokunulmazlığının siyasi sorumluların üzerine gidilme yollarını kapamadığı bir gerçek.
 </p>
 <p class="metin">
  Mevcut siyasi partiler ve seçim yasaları, tekrar seçilme kaygısı taşıyan milletvekillerinden oluşan yasamanın denetim fonksiyonunun da siyasi oligarşiyi ele geçirenlerce doğrudan baskı altına alınmasına yol açıyor. Bu avantajın arkasına sığınan siyasiler, geçmiş örneklerinde olduğu gibi kolaylıkla Meclis zemininde kendilerini aklatma imkanına kavuşuyor.
 </p>
 <p class="metin">
  Yürütmenin bürokrat atamalarında tek belirleyici yetkili otorite olması niteliği, ister istemez denetim görevini yürütmekle yükümlü bürokratların da inisiyatif kullanmasını azaltan, çalışma etkinlik ve alanını kısıtlayan ciddi öneme sahip bir diğer husus. Merkezi otoritenin yetkilerinin, yetki kullanımında hesap verme yükümlülüğü olmayan siyasi kimliğe sahip kişiler tarafından sorumsuzca kullanılması, bağımsız yargı mekanizmasının işletilememesi veya işletilmesinin de önüne geçilmesi sonucunu beraberinde getiriyor.
 </p>
 <p class="metin">
  Özellikle, bürokratların göreve getirilmesi ve görevden alınmasında siyasi otoritenin bu gücünü sorumsuzca kullanması, siyasi tercih ve yandaşlığın belirleyici rol oynaması denetim mekanizmasının amacına uygun etkin işletilmesinin önündeki önemli bir engel. Hatta zaman zaman bürokratları atamış olmanın karşılığında atama yetkisini elinde bulunduran otoritenin, göreve getirilmesine vesile olduğu kamu görevlilerinden diyet ödenmesini bekleme hakkını kendinde bulduğu gözleniyor.
 </p>
 <p class="metin">
  Bir diğer sorun ise, günümüz gerçekleri ile örtüşmeyen 'Memurin Muhakemat Kanunu'nun hâlâ geçerli olması. Bu yasanın uygulanmasında izlenmesi gereken prosedür, iç denetim mekanizmasının ve bağımsız yargının re'sen işlem başlatma yollarını tıkıyor.
 </p>
 <p class="metin">
  Kamu yönetiminde şeffaflığın tesisi ve etkinliğinin artırılması; milletvekili dokunulmazlığının sınırlandırılması, siyasi parti ve seçim yasalarında gerekli değişikliklere gidilmesi, Memurin Muhakemat Kanunu'nun yanısıra Devlet İhale Yasası'nın günün gereklerine uyarlanmasına bağlı. Ancak, bu yasal düzenlemeler sonrasında, kuvvetler ayrılığı prensibi etkinlik kazanma şansı bulur. Yasama, yargı ve denetimle görevli demokratik kurum ve kuruluşlar, demokrasinin gereği hak ettikleri fonksiyonel etkinlik ve niteliği kazanır.
 </p>
 <p class="metin">
  Yolsuzluk, rüşvet, görevi ihmal ve kötüye kullanma gibi işlenen suçlarla mücadelede kuvvetler ayrılığı prensibinin de yetersiz kalma ihtimali olduğu göz ardı edilmemeli. Bu gibi istenmeyen suçların süreklilik kazanması, sistem içinde yerleşik hale gelmesi ve sisteme hakim olması hatta toplum tarafından hoş görülmesinin temel sebebleri eksik işleyen veya işletilen demokraside aranmalı.
 </p>
 <p class="metin">
  Bu hususların sistem dışına itilmesi, tüm kural ve kurumlarıyla demokrasinin işletilmesi ile doğrudan ilişkili. İşleyen bir demokrasi ise; merkezi otoritenin elinde topladığı veya toplanan yetkilerini yerel idarelere ve sivil toplum kuruluşlarına devrine, katılımcı demokrasinin sisteme kazanılmasına, sorumlu ve sorgulayan vatandaşlık bilincinin gelişimine, devletin ekonomi üzerindeki ağırlığı ve yaptırım gücünün azaltılmasına, idare ve denetimde şeffaflığa bağlı.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/prizma/1.htm), [web.archive.org (arşiv bağlantısı)](http://web.archive.org/web/20010303221346/http://www.aksiyon.com.tr:80/2001/325/prizma/1.htm)
