# Yer altında patlayan kriz...

*İbrahim Kıbrızlı 2001.07.28*

<div>
 <img border="0" src="/web/20020428181531im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Yabancı imtiyaz sahiplerinin amaçlarının şu veya bu dolambaçlı yollarla,  işletme haklarını ele geçirdikleri yer altı kaynaklarını  hemen hemen hiçbir katma değer yaratmadan, hammadde olarak yurt dışına götürmek olduğu anlaşılıyor.
 </p>
 <p class="metin">
 </p>
 <p class="metin">
  Bir dönem Genel Sekreterlik görevinde bulunduğum Ankara Ticaret Odası (ATO), geçtiğimiz günlerde kamuoyunu bilgilendirme ve kamuoyu oluşturma adına  'Ulusal Maden Varlığımız ve Bor Gerçeği' adı altında üzerinde durulmaya değer  kapsamlı bir çalışma yayınladı.
 </p>
 <p class="metin">
  Çalışmada maden zenginliklerimizin çıkartılması ve işletilmesinde daha çok yabancıların etkili olduğu gerçeği karşımıza çıkıyor. Kıymetli metaller olarak sınıflandırılan altın ve gümüşün yanısıra ileri sanayinin temel girdileri olan  krom, trona, boksit—alüminyum, lityum, toryum, uranyum ve bor gibi ülkemizde bol miktarda bulunan stratejik önemi haiz  yer altı ve yer üstü kaynakları geçmişten günümüze derinlemesine mercek altına alınıyor.
 </p>
 <p class="metin">
  Türkiye'deki yer altı zenginliklerinin ağırlıklı olarak Fransa, İngiltere ve İtalya  menşeli madencilik kuruluşlarının ilgisini çektiği gözlemleniyor. Özellikle Fransa ve İtalya'nın Güneydoğu Anadolu ve Batı Akdeniz'i, İngiltere'nin de Marmara ve Kuzey Irak'ı, I. Dünya Savaşı sonrası Sevr dayatması bağlamında işgal etme gerekçeleri netlik kazanıyor. Son dönemlerde de ABD kökenli madencilik kuruluşlarının devreye girdiği tespit ediliyor.
 </p>
 <p class="metin">
  Yılda 200 ton altın ithal eden Türkiye'nin, toplam değeri 100 milyar doları aşan 6 bin 500 ton altın rezervi bulunuyor. Yine yılda 150 ton civarında gümüş tüketimi olan ülkemizde 4 bin 500 ton metalik gümüş rezervi var. Ortak üretime gidilerek altın ve gümüş rezervlerinin değerlendirilmesi halinde, yılda yaklaşık 7 milyar dolar düzeyinde gelir elde edilmesi  mümkün.
 </p>
 <p class="metin">
  Türkiye, dünya nitelikli krom rezervinin yaklaşık yüzde 10'una sahip. İleri teknoloji gerektiren yüksek ve düşük karbonlu ferrokrom üretim birimleri ile entegre paslanmaz çelik sanayinin  know—how ve lisans haklarını ellerinde bulunduran ülkelerin bu teknolojileri bilinçli olarak vermeye yanaşmaması, bu değerli madenin cevher olarak ihracını zorunlu kılıyor. Krom cevherinin  işlenerek,  sanayi mamulü haline dönüştürülmesinin, gerek ithalatta 1 milyar dolar düzeyinde tasarruf sağlayacağı gerekse ülke ekonomisi için ciddi bir katma değer yaratacağı biliniyor.
 </p>
 <p class="metin">
  Türkiye cam, kimya, deterjan, selüloz ve kağıt, tekstil sanayilerinde kullanılan tabiatta doğal olarak bulunan zengin trona (soda külü) rezervleri olan bir ülke. Ancak, çeşitli sanayi dallarının girdisi olan bu madenin ülkemizde çıkartılması ve sanayi mamulü olarak işlenmesi, sektörü ele geçirmiş olan uluslararası piyasalara hakim karteller tarafından engelleniyor.
 </p>
 <p class="metin">
  Toplam 90 milyon ton rezerv büyüklüğü ile Türkiye'nin sahip olduğu bir diğer önemli maden, alümina ve alüminyum sanayinin girdisi olan boksit cevheri. Halen Türkiye'de yılda ancak 460 bin ton boksit işlenebilmekte. Bu kapasitenin artırılamaması gelişmekte olan alüminyum sektörünün giderek daha fazla dışa bağımlı hale gelmesine yol açan bir faktör kabul ediliyor. Alüminyum sanayinin gelişmesini de beraberinde getirecek olan yatırımlara  dönük yeni teknolojilerin, sanayileşmiş ülkeler tarafından kasıtlı verilmemesi bu noktada dikkatleri çekiyor.
 </p>
 <p class="metin">
  Dünya bor rezervlerinin yüzde 70'i Türkiye'de. Bu rezerv büyüklüğünün toplam parasal değeri 4 trilyon dolar olarak hesaplanıyor. İleri teknoloji ürünü yakıt katkı maddesi olarak kullanılan bor ve borikasit aynı zamanda uzay, havacılık, uydu, roket ve savunma sanayilerinde, elektronik ve bilgisayar endüstrisinde stratejik önemi haiz bir girdi.
 </p>
 <p class="metin">
  Dünya piyasalarında bor üretim ve ticareti kartel anlaşmalarının etkisi altında yönlendiriliyor. Bor madenciliği yapan kuruluş sayısının sınırlı sayıda olması, bor ve türevlerini üreten endüstri kuruluşlarının oligopol piyasa  baskısı altında faaliyet göstermelerini beraberinde getiriyor. Bor madenini işlemeden satması, Türkiye'ye yılda yaklaşık 500 milyon dolar zarar ettiriyor.
 </p>
 <p class="metin">
  Yabancı imtiyaz sahiplerinin amaçlarının şu veya bu dolambaçlı yollarla,  işletme haklarını ele geçirdikleri yer altı kaynaklarını  hemen hemen hiçbir katma değer yaratmadan, hammadde olarak yurt dışına götürmek olduğu anlaşılıyor.
 </p>
 <p class="metin">
  ATO çalışmasında; "Islahat Fermanı'nda yer alan yabancıların hükümete başvurduğunda isteklerinin yerine getirilmesi şartını kabul eden iflas etmiş Osmanlı'nın, yabancı dayatmalarını kabul etmekten başka yapacağı bir iş yoktu" saptaması üzerinde hassasiyetle durulmaya değer. İçine çekildiği ekonomik krizden kurtulma çırpınışları sergileyen bugünün Türkiye'sinde, geçmişte olduğu gibi yabancıların yer altı zenginliklerini ele geçirmeye yönelik eğilimlerini farklı yöntemlerle sürdürme arayışında oldukları bir gerçek.
 </p>
 <p class="metin">
  Yabancı sermayenin geliş şartı olarak kabul ettirilmeye çalışılan Tahkim yasası;  sermaye, mal ve hizmetlerin ucuzlatılmasına hizmet eden  küreselleşme yutturmacası ve ulusal varlıkların değerinin çok altında yabancılar tarafından satın alınmasına yarayan yasal altyapısı hazırlanmamış bir özelleştirme dayatması...mal, hizmet ve sermaye piyasalarının ele geçirilmesine yönelik yeni tuzakları oluşturuyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/prizma/1.htm), [web.archive.org (arşiv bağlantısı)](http://web.archive.org/web/20020428181531/http://www.aksiyon.com.tr:80/2001/347/prizma/1.htm)
