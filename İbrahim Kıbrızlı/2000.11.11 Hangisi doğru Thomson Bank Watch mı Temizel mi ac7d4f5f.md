# Hangisi doğru; Thomson Bank Watch mı, Temizel mi?

*İbrahim Kıbrızlı 2000.11.11*

<div>
 <img border="0" src="/web/20020423070107im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Thomson Bank Watch'ın ülkemizde faaliyet gösteren bankalara yönelik yaptığı bir araştırmaya göre halen 4 banka zayıf, 2 banka önemli zayıf ve 1 banka ciddi zayıf rating değerleri taşıyor. Anlaşılan sınırlı ekonomik büyüklüğü olan Türkiye ekonomisine sayıları 81'e ulaşan banka fazla geliyor.
 </p>
 <p class="metin">
 </p>
 <p class="metin">
  Bankacılık sektöründe yaşanan krizlere bağlı olarak ülkemiz gündemine oturan bankaların fon kapsamına alınarak adeta kamulaştırılmaları, zorunlu olarak birleştirilmeleri veya tasfiye edilmeleri, faaliyetlerini durdurmaları bugüne mahsus uygulamalar değil.
 </p>
 <p class="metin">
  1929 büyük dünya ekonomik buhranından başlayan süreç içerisinde; 31 yerli ve 13 yabancı bankanın faaliyetlerini durdurduğu, 23'ünün ise tasfiyeye tabi tutulduğu biliniyor.
 </p>
 <p class="metin">
  Bunun yanısıra; İtibar ve Ticaret Osmanlı Bankası Sümerbank ile, Türkiye Sanayi ve Kalkınma Bankası Türkiye Ticaret Bankası ile, Turizm Bankası Türkiye Kalkınma Bankası ile, Ankara Halk Sandığı ve Anadolu Bankası Emlakbank ile birleştirildi.
 </p>
 <p class="metin">
  1980'li yılların başında para ve sermaye piyasalarında serbestleşme girişimlerinin sağladığı ortamda, finans piyasalarına hakim olan Banker Krizinin olumsuz sonuçlarına bağlı olarak bankacılık sektöründe ciddi sorunlar yaşandı. İstanbul Bankası, Hisarbank ve Odibank Ziraat Bankası ile, Töbank Halk Bankası ile, Denizbank Emlak Bankası ile birleştirildi. İşçi Kredi Bankası ile Bağbank'ın faaliyetlerine son verildi. Tasfiye edilen veya birleştirilen bankaların ekonomik maliyetleri devlet tarafından üstlenilmek zorunda kalındı.
 </p>
 <p class="metin">
  1994 yılında yaşanan ekonomik kriz sonucunda uygulamaya konulan 5 Nisan kararları bağlamında gerçekleştirilen devalüasyonun etkisi ile bu kervana TYT Bank, Türkbank, İmpeksbank ve Marmarabank katıldı.
 </p>
 <p class="metin">
  5 Nisan kararlarının; daha çok 'sıcak para' olarak isimlendirilen, kısa vadeli yabancı sermayenin dışa kaçışını engellemek için devalüasyon yapılması ve kamu kesiminin harcamalarının finansman ihtiyacına kaynak sağlamak için TL'ye yüksek reel faiz verilmesinden başka bir amacı yoktu.
 </p>
 <p class="metin">
  Uygulanan serbest piyasa ekonomisinin felsefesine ters olmasına rağmen gerçekleştirilen devalüasyon, bankaları kısa vadeli yabancı para cinsinden ifade edilen dış borçlarının ulusal para cinsinden değerindeki artış kadar ciddi nakit sıkıntısı içerisine sürükledi. Vadesi gelen dış borçların geri ödenmesinde kur farklarının oluşturduğu baskı bir çok bankanın finansman krizine girmesine sebeb oldu. Aynı dönemde, bankacılık sektörüne güven sağlamak düşüncesinden hareketle mevduata yüzde yüz devlet garantisi uygulaması getirilmesi mali yapıları bozulan bankaların faaliyetlerine devam etmelerine imkan sağladı.
 </p>
 <p class="metin">
  Mevduat Sigortası uygulaması ile tüm risklerin devlet tarafından üstlenmesi güvencesi sektörde faaliyet gösteren kuruluş ve kişilerin etik değer yargılarının bozulması sonucunu doğurdu. Özkaynak ve sermaya yetersizliği yanısıra ahlaki değerlerin yitirilmesi, özellikle siyasi otoritenin kamu bankalarına baskı uygulaması ve bankası olan holdinglerin kendi şirketlerini kredilendirmek suretiyle bankalarının içlerini boşaltmaları bilanço yapılarının bozulmasına yol açtı. Batık kredi ve alacakların geri dönmemesi yanısıra bankaların içlerinin boşaltılması bilanço yapısını katlayarak bozmaya devam etmiştir.
 </p>
 <p class="metin">
  Uygulamaya konulan enflasyonla mücadeleye yönelik ekonomik tedbirler bağlamında; gerek risksiz ve yüksek rant getirisi olan iç borçlanma enstrümanlarının avantajını kaybetmesi gerekse Merkez Bankasının dolaşımdaki para miktarını kısıtlayan ve kur'u baskı altına alan politikanın uygulayıcısı olması, bankaların döviz pozisyonlarında açık vermelerinin yeni bir gerekçesini oluşturuyor.
 </p>
 <p class="metin">
  Siyasi otoritenin baskısı ile popülist politikalara hizmet verme zorunda bırakılan kamu bankalarının ticari esaslar dışında çalışması sisteme ciddi zararlar veriyor. Aynı şekilde bankacılık sektörü denetim ve gözetiminin siyasi karar alıcıların müdahalesine açık olması, özel bankaları da kamu bankaları gibi politikacıların baskısına maruz kalma ile karşı karşıya bırakıyor.
 </p>
 <p class="metin">
  Tüm bu biriken nedenlere bağlı olarak, mali yapıları ve bilançoları bozulan 10 bankanın daha yönetimlerine el konuldu. Bu bankaların faaliyetlerini Tasarruf Mevduatı Sigorta Fonu kapsamında sürdürmelerine müsaade edildi. Böyle bir uygulama ile bu bankaların hemen hemen 10 milyar doları aşan mali yük, yüzde 100 mevduata garanti uygulaması dolayısıyla üstlenilmek durumunda kalında.
 </p>
 <p class="metin">
  Thomson Bank Watch'ın ülkemizde faaliyet gösteren bankalara yönelik yaptığı bir araştırmaya göre halen 4 banka zayıf, 2 banka önemli zayıf ve 1 banka ciddi zayıf rating değerleri taşıyor. Anlaşılan sınırlı ekonomik büyüklüğü olan Türkiye ekonomisine sayıları 81'e ulaşan banka fazla geliyor. Sektörün rehabilite edilmesi, mali yapıları güçsüz ve risk oranları yüksek olan bankaların konsolidasyonuna gidilmesi ile toplam sayının ekonominin kaldırabileceği bir seviyeye çekilmesi kaçınılmaz görünüyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/prizma/1.htm), [web.archive.org (arşiv bağlantısı)](http://web.archive.org/web/20020423070107/http://www.aksiyon.com.tr:80/2000/310/prizma/1.htm)
