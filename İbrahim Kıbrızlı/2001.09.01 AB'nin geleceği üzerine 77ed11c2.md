# AB’nin geleceği üzerine

*İbrahim Kıbrızlı 2001.09.01*

<div>
 <img border="0" src="/web/20020329155546im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Balkanlarda yer alan ülkeler arasında AB benzeri bir bölgesel oluşuma gidilmesi, bölgede savaşlara kadar varan istikrarsızlığın da çözümüne ciddi fayda getirecek bir araç. Yunanistan ile Türkiye arasında var olan Kıbrıs, 12 adalar ve diğer sorunların da giderilmesi bu yaklaşımla mümkün olabilir
 </p>
 <p class="metin">
 </p>
 <p class="metin">
  Başlangıçta bölgesel ekonomik çıkar çekişmelerinin çözümlenmesi temel ilkesinden hareketle kurulan Avrupa Birliği, giderek siyasal bir birlik olma yolunda hızla ilerliyor.
 </p>
 <p class="metin">
  Ekonomik İşbirliği'nin geliştirilmesi için kurulan AB'nin nihai hedefinin, 'Tek Avrupa Tek Devlet' olarak da tanımlanabilecek 'Siyasal Birliğin' kurulması olduğu anlaşılıyor.
 </p>
 <p class="metin">
  Aralarında Türkiye'nin de yer aldığı, bir çok Avrupa ülkesi AB üyeliğine kabul edilmeyi bekliyor. Çek Cumhuriyeti, Slovakya, Macaristan, Polonya, Hırvatistan ve Slovenya'nın AB üyeliğine kabul edilme şansları diğerlerine göre daha yüksek görünüyor.
 </p>
 <p class="metin">
  Tek para birimine geçilmesi, NATO benzeri 'Avrupa Ortak Savunma Gücü'nün oluşturulması, hemen hemen tüm Avrupa kıtasında bulunan ülkelerin AB üyeliği kapsamına dahil edilmesi ile bu sürecin 2010 yılına kadar tamamlanması planlanıyor.
 </p>
 <p class="metin">
  AB üyesi ülkelerin ulusal para birimleri yerine, ortak para birimini kullanmaları; her biri bir ' ulus devlet' olan bu ülkelerin AB uygulamalarına direnme sürecine geçmesi için yeterli bir neden kabul ediliyor. Böyle bir karşı koyuş, ister istemez, AB'den kopmaların başlamasına yol açacak nedeni de içerisinde barındırıyor.
 </p>
 <p class="metin">
  AB'nin geleceğinin belirlenmesi bakımından, 2010 yılının bir dönüm yılı olduğunun ileri sürülmesi hiç de yanıltıcı olmaz. Dahası, bu tarih, AB'nin dağılma ve yeniden yapılanma sürecine girmesi için bir başlangıç olarak alınabilir.
 </p>
 <p class="metin">
  Diğer taraftan genişleme sonrası 'Siyasal Birliği' hedefleyen AB içerisinde; Almanya, Fransa ve İngiltere arasında gözle görülür bir liderlik çekişmesi yaşanıyor. Bu çekişme, diğer üye ülkelerin doğal olarak bu üç ülke etrafında kümeleşmelerine de yol açıyor.
 </p>
 <p class="metin">
  Kuşkusuz, her üç ülkenin de; tarihten devir aldığı, günün değişen koşullarına göre yeniden şekillendirdiği jeopolitik ve jeostratejik siyasal ve ekonomik ulusal çıkar hesapları bulunuyor.
 </p>
 <p class="metin">
  Bu durumda, AB üyesi olma şansı bugün olduğu gibi yarın da bulunmayanTürkiye'nin, 'ileriye dönük stratejisi ne olmalı?' sorusuna cevap arama gibi bir zorunluluğu olduğu açık.
 </p>
 <p class="metin">
  Şu kadarı bilinen bir gerçek ki, AB üyeliği Türkiye'de siyasal ve ekonomik gelişmenin bir aracı olarak kabul görüyor. Dolayısıyla; Türkiye'nin AB üyeliğine, ne bir kurum ne de bir kişi karşı. Tam aksine, 1957'den bu yana, Türkiye'nin AB üyesi olması her kademede kurumsal ve toplumsal olarak açık bir biçimde destekleniyor.
 </p>
 <p class="metin">
  Ancak, kurumsal olarak AB'nin bugüne kadar Türkiye'yi oyalayan hatta dışlayan bir tutum içerisinde olduğu biliniyor. Yapılan bir çok kamuoyu araştırma sonuçları, AB üyesi ülkelerin vatandaşlarının, Türkiye'nin AB üyeliğini istemeyen bir yaklaşım içerisinde olduğunu ortaya koyuyor. Bu itibarla, kurumsal olarak AB'nin ve tek tek AB ülkelerinin; Türkiye'nin AB üyesi olmasına, Türkiye ve Türk vatandaşları ile aynı ölçüde sıcak yaklaşım içerisinde olduğunun söylenmesi mümkün değil.
 </p>
 <p class="metin">
  Bu gerçeklere rağmen, Türkiye; AB üyesi olabilmesi için siyasal, sosyal ve ekonomik alanlarda sistemine kazandırması şart koşulan kriterleri gerçekleştirmek zorunda olduğunun bilincinden hareket etmeli. Ekonomi yönetiminin siyasi içerikli müdahalelerden arındırılması, siyasetin ve kamu yönetiminin yeniden yapılandırılması gibi alanlardaki AB normlarını uygulamada hayata geçirmesi tartışmasız kendi yararına.
 </p>
 <p class="metin">
  Peki, tüm bunları yapsa dahi AB üyeliğine kabul edilmeyen bir Türkiye, boşuna mı gayret sarf etmiş olur?
 </p>
 <p class="metin">
  AB üyesi olmasa da, Türkiye için bu yolda elde ettiği kazanımlar AB üyeliğinden çok daha fazla değerli. Her şeyden önce, bulunduğu coğrafyada AB dışında geleceğe dönük alternatifler üretme avantajı var.
 </p>
 <p class="metin">
  Bu noktada, Karadeniz'e kıyısı bulunan ülkeler arasında ' Ekonomik İşbirliği Topluluğu' oluşturma girişimi iyi bir başlangıçtı. Ne yazık ki, AB'ye alternatif olabilecek, böylesi önemli bir 'alt bölgesel birlik' oluşturma düşüncesinden istenen neticenin çıkartılması şimdilik rafa kaldırılmış durumda.
 </p>
 <p class="metin">
  Türkiye ve Balkan ülkeleri (Yunanistan, Romanya, Bulgaristan, Arnavutluk, Makedonya, Kosova, Bosna—Hersek, Moldova) arasında 'Ekonomik ve Ticari İşbirliği Topluluğu'nun kurulması, bölgesel istikrarın da sağlanması bakımından devreye sokulabilecek Türkiye'nin elindeki bir başka imkan.
 </p>
 <p class="metin">
  Bu olumlu düşüncenin gerçekleştirilmesinin önündeki engel; ne bölge ülkeleri arasındaki sıcak çekişmeler, ne de Türkiye ile Yunanistan arasında var olan siyasal sorunlar. Yunanistan'ın bir AB ülkesi olmasının yanısıra, başta Romanya ve Bulgaristan olmak üzere, diğer bölge ülkelerinin de AB üyesi olma yönündeki umutları.
 </p>
 <p class="metin">
  Bir diğer engel ise kuşkusuz, Almanya ve Rusya'nın bölge üzerindeki tarihi çıkar hesapları.
 </p>
 <p class="metin">
  Ama şu bir gerçek ki; Balkanlarda yer alan ülkeler arasında AB benzeri bir bölgesel oluşuma gidilmesi, bölgede savaşlara kadar varan istikrarsızlığın da çözümüne ciddi fayda getirecek bir araç. Yunanistan ile Türkiye arasında var olan Kıbrıs, 12 adalar ve diğer sorunların da giderilmesi bu yaklaşımla mümkün olabilir.
 </p>
 <p class="metin">
  Kaldı ki, bir noktada know—how hazır. AB norm ve uygulamalarından faydalanılabilir. Bu bilgi birikimi ve deneyimler sistemin oluşturulması için bölgeye aktarılabilir. Yeter ki, bölge ülke halkları arasında bu düşünce tartışmaya başlansın. Gerisi gelir. Netice alınır.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/352/prizma/1.htm), [web.archive.org (arşiv bağlantısı)](http://web.archive.org/web/20020329155546/http://www.aksiyon.com.tr:80/2001/352/prizma/1.htm)
