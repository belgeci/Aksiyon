# İstismarın bu kadarı da olmaz

*İbrahim Kıbrızlı 2000.11.04*

<div>
 <img border="0" src="/web/20020523055317im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Eğer, salt daha fazla kamu gelirlerinden pay alabilmek için belediyeler genel nüfus sayımını sabote ettilerse, bu yapılanın ülke ekonomisine ciddi ekstra mali külfet getirdiği ve zaman kaybına yol açtığı kabul edilmeli
 </p>
 <p class="metin">
 </p>
 <p class="metin">
  1997 yılında gerçekleştirilen nüfus tespitinin üzerinden henüz 3 yıl geçtikten sonra 22 Ekim 2000 tarihinde sokağa çıkma yasağı uygulamalı genel nüfus sayımı yapıldı.
 </p>
 <p class="metin">
  Sayım memurları temel demografik ve sosyo ekonomik yapının çıkartılmasına yönelik vatandaşlara; cinsiyet, yaş grupları, doğum ve ölüm bilgileri, medeni durum, eğitim düzeyi, göç, çalışma hayatı ve işsizlik alanlarını içeren toplam 43 soru yöneltti.
 </p>
 <p class="metin">
  Sorulan soruların ülkenin genel veri tabanının oluşturulması bağlamında sınırlı kaldığı düşünülebilir. Hane halkının aylık ortalama gelir düzeyinin çıkartılmasına imkan veren soruların yanısıra, inanç ve ana dil dışında bilinen yabancı diller gibi ilave sorulara da yer verilebilirdi.
 </p>
 <p class="metin">
  Özellikle hane halkı gelir dağılımı istatistiklerine yönelik sağlıklı veri tabanı hazırlanmasına imkan sağlamaya yönelik bir fırsat yaratılabilirdi. Böylesine önemli bir şans kullanılamadı.
 </p>
 <p class="metin">
  İlk bulgular üç sene içerisinde ülke nüfusunun beklenenin üzerinde arttığı, deprem yaşanan bölgelerden kırsal kesime tersine göç yaşandığı yönünde.
 </p>
 <p class="metin">
  3 sene önce yapılan nüfus tespiti çalışmasında 62 milyon 865 bin 574 olarak belirlenen ülke nüfusu, Valiliklerden gelen gayri resmi geçici sayım sonuçlarına göre 8 milyon 341 bin 822 kişi artışla 71 milyon 207 bin 396 çıkıyor. Bu veriler doğru olarak kabul edilecek olursa, yıllık binde 3.4 nüfus artış hızına ulaşan Türkiye'de fert başına 2 bin 698 ABD Doları milli gelir düşüyor.
 </p>
 <p class="metin">
  Devlet İstatistik Enstitüsü'nün sayım öncesi yaptığı ileriye dönük ön çalışmalar ise ülke nüfusunun yıllık binde 0.9 artış hızı doğrultusunda en çok 65.8 milyon olması gerektiği yönünde. Dolayısıyla fert başına düşen milli gelir de 2 bin 930 ABD Doları olmalı. Aksi halde ülke ekonomisi zenginleşirken tamamen nüfus artışından kaynaklanan nedenlere dayalı olarak bireyler fakirleşmekte...
 </p>
 <p class="metin">
  Son nüfus tespiti büyüklükleri ile elde edilen yeni ham veriler karşılaştırıldığında; geçen dönem nüfusu göç nedeniyle azalan veya beklenen seyrinde artış gösteren yörelerde, bu dönemde aşırı derecede nüfus şişmesi olduğu ilk incelemeler ışığında belirleniyor. Bir önceki döneme göre, bazı illerde yüzde 50'lere varan düzeyde artış olduğu gözleniyor. Böylesine bir artışın gerçekleşmesine inanmak kadar yıllık binde 3.4 gibi bir artışın da kabul edilmesi mantık dışı. DİE Başkanlığı'na gerçek rakamın bulunmasını teminen fazlalıkların tespit edilerek ayıklanması çalışmasında büyük görev ve sorumluluk düştüğü açık.
 </p>
 <p class="metin">
  Özellikle, nüfus başına 35 milyon TL kamu gelirlerinden yıllık pay alma beklentisi düşüncesinden hareketle yerel yönetimlerin hayali nüfus yazdırıp yazmadıklarının belirlenmesi ayrı ve kapsamlı bir incelemeyi gerektiriyor. Eğer, salt daha fazla kamu gelirlerinden pay alabilmek için belediyeler genel nüfus sayımını sabote ettilerse, bu yapılanın ülke ekonomisine ciddi ekstra mali külfet getirdiği ve zaman kaybına yol açtığı kabul edilmeli.
 </p>
 <p class="metin">
  Ancak, 1997 yılında yapılan nüfus tespiti çalışmasının ülke nüfusunun gerçek büyüklüğünü içermediği doğrultusunda birtakım ciddi söylentilerin olduğu da hatırlanmalı. Özellikle, bilinçli olarak nüfusun düşük çıkartılarak AB üyeliğine kabul aşamasında olan Türkiye'de okur—yazarlık, fert başına düşen gelir gibi sosyo—ekonomik temel büyüklüklerin yüksek gösterilmeye çalışıldığı iddia ediliyor.
 </p>
 <p class="metin">
  Ne yerel idarelerin hazineden daha fazla kaynak alabilmek için nüfuslarını şişirmeleri, ne de Türkiye nüfusunun AB'ye girebilmek için olduğundan düşük gösterilmesi gayretlerinin tasvip edilmesi mümkün değil.
 </p>
 <p class="metin">
  Bu ve benzeri spekülasyonlara ve tartışmalara son verilmesini teminen yapılması gereken en doğru yaklaşım şüphesiz genel nüfus sayımının tekrarı görünüyor. Akılcı olanı ise, bir an önce kurumlar arası koordinasyonun tesisi ve tam otomasyona geçilmesi olarak kendini dışa vuruyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/prizma/1.htm), [web.archive.org (arşiv bağlantısı)](http://web.archive.org/web/20020523055317/http://www.aksiyon.com.tr:80/2000/309/prizma/1.htm)
