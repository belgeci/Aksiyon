# Bu yol, çıkmaz yol!

*İbrahim Kıbrızlı 2000.12.02*

<div>
 <img border="0" src="/web/20010712114035im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Bu noktada kendimize yöneltmek zorunda olduğumuz soru: "AB, kabul edilmesinin güç olduğunu bile bile bu koşulları öne çıkartarak Türkiye'nin üyeliğe giden yolda önünü mü kesmek istiyor?" olmalı
 </p>
 <p class="metin">
 </p>
 <p class="metin">
  Helsinki Zirvesi sonrası AB ile Türkiye arasında başlatılan tam üyelik süreci doğrultusunda Avrupa Birliği Komisyonu'nun tek taraflı olarak hazırladığı 'Katlım Ortaklığı Belgesi' açıklandı. 'Yol Haritası' olarak da isimlendirilen belge, ağırlıklı olarak Kopenhag ve Amsterdam politik ve ekonomik kriterlerini kapsıyor.
 </p>
 <p class="metin">
  Belgede belirlenen kriterlerin hayata geçirilmesi ile kısa ve orta vadede Türkiye'nin yapısal dönüşümünün gerçekleştirilmesi hedefleniyor. Avrupa Birliği'nin en yüksek karar organı olan AB Konseyi'nde onaylandıktan sonra resmiyet kazanması sözkonusu olan belgede yer alan kriterlerin 2004 yılına kadar Türkiye tarafından sisteme kazandırılması isteniyor.
 </p>
 <p class="metin">
  Bu belge ile AB'nin, Türkiye'ye; Kıbrıs meselesinin çözüme kavuşturmasında Birleşmiş Milletler Genel Sekreterinin kararlarına uymayı ve aday ülkeler arasında var olan sınır sorunlarının çözümündeki uzlaşmazlık durumunda konuyu Uluslararası Lahey Adalet Divanı'na götürmeyi koşulsuz kabul ettirmeyi hedeflediği anlaşılıyor. Türkiye için hayati öneme sahip Ege ve Kıbrıs sorunlarının yanısıra, Türk vatandaşlarının kendi dillerinde TV ve radyo yayını yapılmasını engelleyen yasal düzenlemelerin kaldırılması da belgede yer alıyor.
 </p>
 <p class="metin">
  Milli İstihbarat Teşkilatı (MİT) Müsteşarı'nın açıklamalarına bakılırsa, Kürtçe TV yayını yapılmasının bir sakıncası yok. Güneydoğu'da hemen hemen her evde çanak anten bulunuyor. Bu imkan ile vatandaş zaten, Türkiye alehine Kürtçe yayın yapan TV kanallarını izleme imkanına sahip. Türkiye'nin doğruları anlatması ve bölgede yaşayan vatandaşın özellikle, Türkçe bilmeyen anaların kazanılması için Kürtçe dilinde yayın yapan TV ve radyo kanallarının serbest bırakılması gerekiyor. Eğer, Osmanlı İmparatorluğu'nun son dönemlerinde yine Avrupa ülkelerinin Balkanlara yönelik 'ıslahat' dayatmalarının sonunun nerelere vardığı görmemezlikten gelinecek olunursa, MİT Müsteşarı'nın bu görüşlerine katılmamak mümkün değil.
 </p>
 <p class="metin">
  AB tarafından sürekli Türkiye'nin üyeliğine engel olarak önüne çıkarılan Ege ve Kıbrıs ayrı bir kapital. Türkiye'nin AB üyeliğine kabûlü ile arasında ilişki kurulmasında zorluk çekilen hususlar. Kaldı ki, Türkiye için AB'nin tek taraflı olarak masaya getirdiği Ege ve Kıbrıs konularındaki çözüm önerileri kabul edilebilir olmaktan uzak içerikte. AB'nin Yunanistan'ın baskılarına boyun eğerek gerek Ege, gerekse Kıbrıs konularında Türkiye'ye karşı olumsuz bir yaklaşım içerisine çekildiği bir gerçek.
 </p>
 <p class="metin">
  Garantör devlet sıfatıyla Türkiye, Kıbrıs konusunda önerilen çözüm yollarını kabul etse dahi, son sözün Kuzey Kıbrıs Türk Cumhuriyeti devleti ve vatandaşlarına ait olduğunun unutulması bağlamında yeni bir çözümsüzlüğün başlangıcına yol açılacağı hatasına da düşülüyor. Avrupa ülkelerinin demokrasi anlayışı ile KKTC yönetimi ve halkının görüşlerini hiçe sayan yaklaşımı bağdaştırmak oldukça güç. Böylesine bir koşulun öne çıkarılmasının haklılığını anlayabilmek de.
 </p>
 <p class="metin">
  AB üyeliği bir tarafa bırakılacak olursa, demokratikleşme ve piyasa ekonomisi ile ilgili kriterlerin sisteme kazandırılması şüphesiz kabul edilebilir olmanın da ötesinde. Ancak, Kürtçe dilinde TV ve radyo yayınlarının serbest bırakılması ile Ege ve Kıbrıs sorunlarına yönelik önerilen hususların ne dereceye kadar kabul edilebilir olduğu tartışmaya açık. Hükümeti oluşturan siyasi partilerden DSP ve MHP'nin her iki konuya yönelik sergilediği kararlı tutum şimdilik bu doğrultuda bir seyir izliyor. Bu noktada kendimize yöneltmek zorunda olduğumuz soru: "AB, kabul edilmesinin güç olduğunu bile bile bu koşulları öne çıkartarak Türkiye'nin üyeliğe giden yolda önünü mü kesmek istiyor?" olmalı.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/prizma/1.htm), [web.archive.org (arşiv bağlantısı)](http://web.archive.org/web/20010712114035/http://www.aksiyon.com.tr:80/2000/313/prizma/1.htm)
