# Bounes Aires'te Son Tango

*İbrahim Kıbrızlı 2001.12.29*

<font class="agenda2NewsSpot">
 Arjantin'in başına gelenler; ekonomisi son iki yılda dolar bazında yüzde 40 küçülen, fertbaşına geliri 2.350 dolara gerileyen, asgari ücretin net 85 dolar olduğu, iç ve dış borç servisine bütçesinin yüzde 50'sini aktaran, bütçesi GSYİH'nın yüzde 10.2'si oranında açık veren, 1 milyon kişinin üzerinde çalışanı işsiz kalan bizim başımıza da gelir mi?
</font>
<font class="newsDetail">
 İhtilalleri, askeri  cuntaları, Juan ve Evita Peron'u ile dünya gündemini işgal eden Arjantin, uzun zamandır süren sessizliğini ve istikrarlı yapısını ekonomik krizi ile bozdu.
 <br>
  <br/>
  IMF reçeteleri doğrultusunda götürülen Arjantin ekonomisi, 132 milyar dolar seviyesine ulaşan dış borç servisini gerçekleştiremediği için duvara tosladı.
  <br/>
  <br/>
  Eğer, IMF Arjantin'e 1.3 milyar dolar daha kredi vermeye yanaşsa idi, borçların çevrilebilmesi ve dolayısıyla krizin ertelenmesi mümkündü. Ama, her nedense IMF yönetimi; şimdiye kadar açtığı 20 milyar dolar krediye ilave, 1.3  milyar dolar daha kredi verme esnekliğini göstermedi. Göz göre göre Arjantin ekonomisini krizin kucağına terk etti.
  <br/>
  <br/>
  Kaldı ki, Arjantin IMF tavsiyelerine bağlı olarak; 'para kurulu' uygulamasına geçerek ulusal parası pesoyu ABD dolarına bire bir eşitlemiş, pesonun değerini korumak için kasasındaki ABD doları kadar para basmayı kabul etmiş ve pesodan dört sıfır atarak yeni para birimi pesoyu piyasaya sürmüştü.
  <br/>
  <br/>
  Son on yıldır uygulanan sıkı para ve maliye politikaları sonuç vermeye başladı. Enflasyon yıllık yüzde 20 bin 266'dan yüzde 2'lere geriledi. Kamu borç stoku ve bütçe açıklarının Gayri Safi Yurtiçi Hasılaya oranları yüzde 82 ve 2.4'e çekildi. Faiz giderlerinin bütçe içindeki payı ise yüzde 20'ler seviyesine ulaşıyordu.
  <br/>
  <br/>
  Ancak uygulanan programın doğal uzantısı olarak Arjantin ekonomisi, 'sıcak para' olarak tanımlanan kısa vadeli sermaye hareketlerine bağımlı hale geldi. 80 milyar doları mali piyasalara olmak üzere son 10 yılda toplam 150 milyar dolar seviyesinde ülkeye 'sıcak para' girişi oldu.
  <br/>
  <br/>
  Yolsuzluk ve yetersiz altyapının hakim olduğu Arjantin'de ekonominin son 42 ay içerisinde girdiği durgunluktan çıkamaması ile kaçınılmaz olarak sosyal sonuçlar ortaya çıkmaya başladı. Üretimden uzaklaşan ekonomi, son üç yılda yıllık yüzde 2 düzeyinde küçüldü. İşsizlik yüzde 6'dan yüzde 18'e yükseldi.
  <br/>
  <br/>
  Ekonominin durgunluğa girmesi ile birlikte yabancı yatırımcılar portföylerini boşaltarak piyasadan çıktı. Ülke dışına döviz kaçışı paralelinde likidite krizi yaşandı. Dolayısıyla, döviz rezervleri hızla azaldı. 15 milyar dolar seviyesine kadar geriledi. İç ve dış borçlar çevrilemez noktaya sürüklendi.
  <br/>
  <br/>
  Uyguladığı sıkı para ve mali politikalardan taviz vermeye yanaşmayan hükümet, yüzde 2 oranında bütçe faiz dışı fazla vermek için son çare olarak emekli fonlarına el koyma yanısıra çalışanların ücret ve maaşlarından yüzde 10 oranında kesintiye gitme kararını alma aşamasına geldi.
  <br/>
  <br/>
  Bunun üzerine fert başına yıllık gelir düzeyi 7.5008.000 dolar olan ve ortalama asgari ücretin 570 dolar olduğu Arjantin'de, yarısından fazlası yoksulluk sınırının altında yaşayan halk sokaklara döküldü. Alış veriş merkezleri ve mağazaları yağmalamaya başladı. Polis olaylara müdahale etmek zorunda kaldı. Arjantin'in Kemal Derviş'i olarak bilinen Ekonomi Bakanı Domingo Cavallo başta olmak üzere; 'para kurulu' uygulamasından vazgeçmeyen, dalgalı kura geçerek devalüasyona yanaşmayan, popülist politikalarından taviz vermeyen, yolsuzlukla mücadele etme ve kamu harcamalarında reform gerçekleştirme başarısı gösteremeyen hükümet istifa etti. Devlet başkanı Fernando de la Rua görevden çekildi. Yerine Adolfo Rodriquez Saa Kongre tarafından geçici olarak devlet başkanlığına getirildi.
  <br/>
  <br/>
  Yeni devlet başkanı Saa, göreve gelir gelmez yaptığı açıklamada; "dış borç ödemelerinin askıya alındığını, pesonun devalüe edilmeyeceğini, 'para kurulu' uygulamasına devam edileceğini, dış borç ödemelerinden tassarruf edilecek kaynağın istihdam yaratma ve sosyal yaraların sarılmasına dönük kullanılacağını" ilan etti.
  <br/>
  <br/>
  Saa'nın politikalarının kendisinden önceki yönetimin uyguladığı politikalardan bir farkı yok. Tamamen ayaklanan halkı yatıştırmaya dönük popülist açılımları içerisinde barındırdığı açık. Dahası; döviz çıpasının kaldırılmasını, 'para kurulu' uygulamasından vazgeçilmesini ve devalüasyona gidilmesini isteyen IMF görüşü ile örtüşmediği de kesin.
  <br/>
  <br/>
  Bu şartlar altında IMF'nin tavsiye ettiği politikalara uyum göstermeyen Arjantin'e karşı yumuşaması beklenmemeli. Öyle ise, Arjantin'in dünyadan izole edilmesi ve yaşanan ekonomik krizin derinleşmesi kaçınılmaz. Kuşkusuz böyle bir gelişmenin etkisi ile Arjantin ekonomisinin bugüne kıyasla ciddi oranda küçülmesi ve halkın fakirleşmesi söz konusu.
  <br/>
  <br/>
  Peki, Arjantin'in başına gelenler; devalüasyonların etkisi ile ekonomisi son iki yılda dolar bazında yüzde 40 küçülen, fertbaşına geliri 2.350 dolara gerileyen, asgari ücretin net 85 dolar olduğu, kamu borç stokunun GSYİH'ya oranı yüzde 130 olan, iç borçları 120 katrilyon TL'ye ve dış borçları115 milyar dolar'a ulaşan, iç ve dış borç servisine bütçesinin yüzde 50'sini aktaran, bütçesi GSYİH'nın yüzde 10.2'si oranında açık veren, 1 milyon kişinin üzerinde çalışanı işsiz kalan bizim başımıza da gelir mi?
  <br/>
  <br/>
  Ekonomisi üst üste son iki yıl reel olarak küçülen, son 30 yıldır kronik enflasyon yaşayan, ulusal parası yabancı paralar karşısında sürekli değer kaybeden, gelir düzeyi ve satın alma gücü ciddi bir biçimde erozyona uğrayan, iş yerleri kapanan, işsiz sayısı önemli oranda artan, kamu açıklarını kapatacağız diye uygulanan mali politikalardan dolayı vergi üstüne vergi salınan, kamu tarafından üretilen mal ve hizmetlere sürekli zam yapılan, sürekli kemer sıkma politikalarının geçerli olduğu bizde de halk sokaklara dökülür mü?
  <br/>
  <br/>
  Kamu kesiminde yapılması zorunlu reformların geciktirildiği, yolsuzlukla mücadele yasasının çıkartılmadığı, özelleştirmenin bir türlü tamamlanmadığı, Standby düzenlemelerinin 18'incisinin de rafa kaldırıldığı ülkemizde de halkın Arjantin'de olduğu gibi bir tepki gösterme ihtimali var mı?
  <br/>
  <br/>
  Son günlerde siyasilerin, bürokrasinin ve uzmanların üzerinde ağırlıklı olarak konuştuğu, fikir yürüttüğü, korkularını yatıştırmak için IMF ve ABD yardımlarını gerekçe göstererek cevap aradığı soru bu...
  <br/>
 </br>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-8354-34-bounes-aireste-son-tango.html), [web.archive.org (arşiv bağlantısı)](http://web.archive.org/web/20111227131826/http://aksiyon.com.tr:80/aksiyon/haber-8354-34-bounes-aireste-son-tango.html)
