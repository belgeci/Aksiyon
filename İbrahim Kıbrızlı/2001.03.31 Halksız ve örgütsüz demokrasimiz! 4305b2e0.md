# Halksız ve örgütsüz demokrasimiz!

*İbrahim Kıbrızlı 2001.03.31*

<div>
 <img border="0" src="/web/20010816231658im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Gerek Osmanlı'daki gerekse Cumhuriyet dönemindeki demokratikleşme girişimleri seçkinlerin hareketleri olarak siyasal tarihimizde yerini aldı. Bunun sonucu olarak, tek partili dönemde CHP, çok partili dönemde başta DP olmak üzere tüm partiler, farklı fikirlere sahip olsalar bile, temelde İttihat ve Terakki Fırkası'nın devamı olmaktan ileri gidemediler. Gidemezlerdi de...
 </p>
 <p class="metin">
 </p>
 <p class="metin">
  Türkiye'de demokrasi kültürünün 1946 yılında çok partili sisteme geçişle başladığı kabul edilir. Bu yapılırken, III. Selim ve II. Mahmut'un reform hareketleri, Sened—i İttifak, Gülhane Hattı Hümayunu ve Tanzimat dönemi, Islahat Fermanı, Jön Türk hareketi, Birinci ve İkinci Meşrutiyet dönemi gözardı edilir. Meclis—i Âli—i Tanzimat, Şûrâ—yı Devlet, Yerel Meclisler, Divân—ı Ahkâm—ı Adliye, Kanun—i Esasi, İttihat ve Terakki Fırkası, Hürriyet ve İtilaf Fırkası, Prens Sebahattin Olayı gibi gelişmeler siyasal yapımızda gözardı edilen diğer mihenk taşlarıdır.
 </p>
 <p class="metin">
  Özellikle Osmanlı dönemine düşen bu gelişmelerin hiçbir zaman halkın talepleri neticesinde siyasal yaşantımıza kazandırılmadığı da hayati bir gerçektir. Oysa, Avrupa'daki demokratikleşme hareketlerine bakıldığında bunların halkın talep ve ihtiyaçları neticesinde Monarşi' ye başkaldırı olarak ortaya çıktığı görülür. Magna Carta, Rönesans, kiliseye başkaldırı hareketleri ve din savaşları, Fransız İhtilali, Amerikan Bağımsızlık Bildirisi, Sanayi Devrimi bu taleplerin tarihsel kilometre taşlarıdır.
 </p>
 <p class="metin">
  Bu kilometre taşlarına benzer aşamaları, kendi egemenliğine tehdit unsuru olarak değerlendiren Osmanlı görmezden geldi. Bu da doğal olarak devlet yönetimindeki ulema sınıfının ve Enderun—u Hümayun devşirmelerinin elitist anlayışının hakimiyetini devam ettirdi.
 </p>
 <p class="metin">
  Böylelikle halk daima dışlandı. Dolayısıyla gerek Osmanlı'daki gerekse Cumhuriyet dönemindeki demokratikleşme girişimleri seçkinlerin hareketleri olarak siyasal tarihimizde yerini aldı. Bunun sonucu olarak, tek partili dönemde CHP, çok partili dönemde başta DP olmak üzere tüm partiler, farklı fikirlere sahip olsalar bile, temelde İttihat ve Terakki Fırkası'nın devamı olmaktan ileri gidemediler. Gidemezlerdi de...
 </p>
 <p class="metin">
  Bu gelenek, halk adına birilerinin düşünmek ve karar vermek zorunda olduğuna inanan seçkinci—buyurgan bir yapıyı içerir. Bu yapı ise, halen ülkemizde demokrasinin geliştirilememesi, çok partili rejimin kendi ayakları üzerinde duramamasının başlıca nedenidir. Türkiye'deki çok partili parlamenter sistemin geleneksel tıkanıklığı da işte bu noktada yatıyor. Böyle bir yapı üzerine, Türkiye demokrasisi bina edilemezdi; edilemiyor da..
 </p>
 <p class="metin">
  Günümüz Türkiye'sinde, gerek İttihat ve Terakki geleneğinin kırılamamış olması, gerekse Siyasi Partiler ve Seçim Yasaları ile Meclis İçtüzüğü'nün yapısı, kaçınılmaz olarak siyasi yapıyı lider ve onun dar kadrosuna bağımlı kılıyor. "Her şeyi bilen" karizmatik liderlerin varoluşlarının devamlılığının temel gerekliliği olan gücünü siyasi partiler ve seçim yasalarından alan mevcut siyasi yapı, demokrasi bilinci ve kültürünün gelişmesinin önündeki ciddi engeli oluşturuyor.
 </p>
 <p class="metin">
  Temsili demokrasi uygulamasının halen geçerli olduğu Türkiye'de, çok partili demokratik rejime geçildiğinden beri demokrasi bugünkü uygulamasıyla sadece beş yılda bir halkı hatırlıyor. Halk, bu ilişki biçiminde, yetki devri yaptıktan sonra devre dışı kalmaya mahkum oluyor. Halk adına seçilenler alabildiğine tek taraflı ve keyfi uygulamalar ile denetimden uzak yönetim erkini kullanıyorlar.
 </p>
 <p class="metin">
  Bu noktadan baktığımızda siyasal otoritenin halk tarafından seçilmesi doğrudan demokrasinin gereğidir. Bir diğer ifadeyle, cumhurbaşkanı ve başbakanın halkın temsilcisi sıfatıyla yetki devrine dayanarak yasama tarafından seçilmesi doğrudan demokrasinin özüne aykırıdır. Ancak, doğrudan demokrasinin sonuçlarının parlamentoya yansıyabilmesinin temini, yani seçmenin kendi temsilcisini seçerek parlamentoya gönderebilme özgürlüğüne kavuşması, bu noktada bir diğer önemli hususu teşkil eder.
 </p>
 <p class="metin">
  Günümüz dünyasında demokrasi kültürünün gelişmişliğinin son aşaması olarak katılımcı demokrasi uygulaması kabul ediliyor. Katılımcı demokrasinin uygulamacıları ise medya, sivil toplum örgütleri, işveren kuruluşları, işçi sendikaları, dernek ve vakıf gibi organize kuruluşlar. Demokrasinin kurumsallaştığı ülkelerde artık, sivil toplum kuruluşları daha çok vakıf, dernek veya enstitüler biçiminde mikro bazda örgütlenerek ulusal ve uluslararası konularda politika ve strateji üretiyor. Bu gibi gönüllü sivil toplum örgütleri çalışmaları ile halkı bilgilendirmenin yanısıra partiler üstü toplumsal tavır oluşturarak devlete ve ülkeyi yönetenlere yön veriyorlar.
 </p>
 <p class="metin">
  Türkiye'de, geçerli siyasi partiler ve seçim yasaları bağlamında temsili demokrasi aşamasından doğrudan demokrasi ve katılımcı demokrasi aşamalarına geçilememiş olması, halka kötü yönetimin sorumluluğunu yüklenmeme hakkını verdiği gibi halk adına siyasal denetimi sağlayacak olan mekanizmaların da yetersiz kalması sonucunu veriyor. Bu noktadan bakıldığında, 1839 yılından beri süren demokrasi mücadelesinin gelişimi öncelikle; mevcut siyasi partiler ve seçim yasalarının doğrudan ve katılımcı demokrasi uygulamalarına imkan verecek düzeyde yenilenmesine bağlı olduğu anlaşılıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/prizma/1.htm), [web.archive.org (arşiv bağlantısı)](http://web.archive.org/web/20010816231658/http://www.aksiyon.com.tr:80/2001/330/prizma/1.htm)
