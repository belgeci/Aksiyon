# Dere derin, paça kısa...

*İbrahim Kıbrızlı 2001.07.07*

<div>
 <img border="0" src="/web/20020118054606im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Salt kamu maliyesini düzenleyici bir anlayışa dayalı politikalardan hareketle siyaset ile ekonomi yönetimini birbirinden ayırma yaklaşımında olan Bakan Derviş'in bu doğru tezi, işin sosyal ve insani boyutu dışlandığı için başarısız kalma ihtimalini artırıyor
 </p>
 <p class="metin">
 </p>
 <p class="metin">
  Hazineden sorumlu Devlet Bakanı Kemal Derviş, nasıl ve kim tarafından yapıldığı tartışılır kamuoyu araştırmalarına göre, siyasi parti kurması halinde girilecek ilk genel seçimde yüzde 50'nin üzerinde bir oyla 'kağıt üzerinde' tek başına iktidara taşındı. Türk toplumuna 'Mesih' yani 'Kurtarıcı' olarak lanse edilen Derviş'in ismi etrafında, bu yöntemle suni bir popülarite oluşturuldu. Daha kendisi gelmeden başlayan bu medya desteği, toplum Derviş'i ve zikrini daha yakından tanıdıkça dozunu azaltarak devam etme eğiliminde.
 </p>
 <p class="metin">
  Hakkında kitaplar yazılıyor. Biyografi çalışmaları yapılıyor. Geçmişi, ailesi, öğrencilik yılları araştırılıyor. Menşei ve karakteri hakkında bilgi edinilmeye çalışılıyor. Diğer dergi ve gazetelerdeki makaleleri arşivlerden bulunarak, geçmiş yıllara ait siyasi ve iktisadi düşünceleri ile ilgili ip uçları veriliyor.
 </p>
 <p class="metin">
  Son olarak serbest gazeteci Zeynep Gögüş ile yaptığı bir söyleşide Derviş, kendisine gösterilen böylesi bir teveccühün gerçek nedenini, 'halkın yeniden yapılanma programını kendi kişiliğinde benimsemesi'ne bağlıyor.
 </p>
 <p class="metin">
  Aynı söyleşide Kemal Derviş, 'popülist sistem ve siyaset ile ekonomik çevrelerin içiçe olmasını', yaşanan ekonomik krizlerin gerekçesi olarak gösteriyor. 90'lı yıllarda uygulanan bu politikaların da, Türkiye'yi bugünlere getirdiği saptamasını yapıyor.
 </p>
 <p class="metin">
  Bu düşüncede olan Derviş'in, Türkiye gerçeklerini irdeleme noktasında olmadığı anlaşılıyor. Kuşkusuz bu yaklaşımında uzun süre yurt dışında yaşaması önemli bir faktör. Türkiye'yi daha yakından tanıma fırsatı buldukça, daha doğru tahliller ortaya koyabilme şansı var. Tabii, Türkiye'nin sabrı olduğu müddetçe...
 </p>
 <p class="metin">
  Derviş'in bir diğer saptaması ise, kendisi gibi 'Dünya Bankası'ndan gelen Atilla Karaosmanoğlu'nu anımsatır tarzda. Karaosmanoğlu, 70'li yıllarda ekonomiden sorumlu devlet bakanı olarak hükümete girdiğinin henüz başlarında iken, 'Türkiye, bugünkü İtalya seviyesine 2010 yılında ulaşır' tespitini yapmıştı. Bugün benzer bir tez Kemal Derviş'in, "Türkiye, bana 50'lerin, 60'ların Japonya'sını hatırlatıyor" sözlerinde farklı bir yorum buluyor.
 </p>
 <p class="metin">
  Her ortamda 'Sosyal Demokrat' olduğunu ifade eden Kemal Derviş, 'piyasa ekonomisine inandığı ve büyümenin itici gücünün her şekli ile özel teşebbüs' olduğu görüşünde. Zamanında sosyal demokrat bir siyasal iktidarı ve onun iktisadi devletçi uygulamalarını çıkış olarak savunan Derviş, şimdi piyasa ekonomisinin savunucusu...
 </p>
 <p class="metin">
  Halkın ekonomik güce erişmesini, demokrasinin gelişimi bakımından bir gereklilik olarak gören Kemal Bey, sosyal demokrat iktisatçı kimliğinin etkisi ile, gelir dağılımı eşitsizliğine çare üretme noktasında teorik ve pratik bazda çıkmaz yaşıyor.
 </p>
 <p class="metin">
  Kemal Derviş'e göre, 'halkın ekonomik güce erişmesi, toplumun yapısının değiştirilmesi' ile bire bir ilişkili. Yaklaşım doğru. Ancak, bu hedefin de hangi yollarla elde edileceği noktası alabildiğine belirsizliğini koruyor. Eğitim ile bilgi ve becerilerin geliştirilerek üretkenliğin ekonomik faydaya dönüştürülmesi gibi bir olgu, Derviş'in fikirlerinde, o gün de görülmüyor, bu gün de...
 </p>
 <p class="metin">
  Her şeyin ötesinde; Türkiye'nin her yönden gelişmesini engelleyen en temel sorunun, insani kalkınma hususunun gereklerinin geçmişten günümüze aksatılmış olduğu gerçeğinde yattığı noktasında değil, sayın Bakan.
 </p>
 <p class="metin">
  Geçmişten günümüze insan sermayesinin gelişmesine imkan verecek modelin uygulanmamasının Türkiye ekonomisini verimlilik bakımından geri bırakan temel etken olduğu açık. Hal böyle olunca, eğitim yolu ile üretken olarak ekonomiye dahil edilemeyen nüfusun genç olmasının bir öneminin olmadığı da bir başka doğru.
 </p>
 <p class="metin">
  İnsan unsurunu günün ihtiyaçlarına cevap verecek bilgi donanımında yetiştirmeksizin, sosyal ve iktisadi değişimin yakalanmasının asla mümkün olamayacağı bilinmeli. Ekonomik artı değer yaratma kapasitesi sınırlı genç nüfusun, toplam nüfus içindeki payının fazlalığının bu durumda, iktisadi bakımdan hiç bir anlam ifade etmediği gözden kaçırılmamalı.
 </p>
 <p class="metin">
  Türkiye'nin içinde bulunduğu ve bir türlü çıkış yollarını üretemediği ana sorunlar; yatırım ve üretim eksikliği, işsizlik, tek tip eğitim, beşeri kaynakların günün ihtiyaç duyduğu ölçüde ekonomiye kazandırılamamasında yatıyor.
 </p>
 <p class="metin">
  Ortalama eğitim düzeyi ilkokul 3. sınıf düzeyinde kalan Türkiye'de, teşhisin doğru konulamaması neticesinde uygulanan tedavi yöntemi, ülke sorunlarını boyutları farklılaşarak derinleşen daha ciddi ve içinden çıkılması güç krizlere sürükleme ihtimalini içinde barındırıyor.
 </p>
 <p class="metin">
  Salt kamu maliyesini düzenleyici bir anlayışa dayalı politikalardan hareketle siyaset ile ekonomi yönetimini birbirinden ayırma yaklaşımında olan Bakan Derviş'in bu doğru tezi, işin sosyal ve insani boyutu dışlandığı için başarısız kalma ihtimalini artırıyor. Bu da, kendisi tanınmadan Kemal Derviş'e verilen desteğin ve güvenin giderek azalmasına neden oluyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/344/prizma/1.htm), [web.archive.org (arşiv bağlantısı)](http://web.archive.org/web/20020118054606/http://www.aksiyon.com.tr:80/2001/344/prizma/1.htm)
