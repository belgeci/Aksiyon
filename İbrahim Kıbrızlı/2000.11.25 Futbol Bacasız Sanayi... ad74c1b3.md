# Futbol; Bacasız Sanayi...

*İbrahim Kıbrızlı 2000.11.25*

<div>
 <img border="0" src="/web/20010718125127im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Bugün profesyonel futbol kulüplerinin naklen yayın, forma reklamı ve seyirci hasılat gelirleri milyon dolarla ifade ediliyor. Futbolcu alım ve satım işlemlerinde dönen kaynak daha da astronomik ve cazip
 </p>
 <p class="metin">
 </p>
 <p class="metin">
  Türkiye Birinci Futbol Ligi karşılaşmaları, Avrupa Şampiyonlar Ligi ve UEFA Kupası maçları ile futbol ülke gündeminde tartışmasız önemli bir yere sahip. Özellikle Galatasaray'ın UEFA Şampiyonluğu ve Şampiyonlar Ligindeki başarılarına bağlı olarak, belki de ilk sıralarda geliyor.
 </p>
 <p class="metin">
  Bacasız sanayi olarak da isimlendirilen futbol sektörü, bu niteliği ile de tüm diğer spor dalları arasında ayrıcalıklı bir konuma oturuyor. Bugün profesyonel futbol kulüplerinin naklen yayın, forma reklamı ve seyirci hasılat gelirleri milyon dolarla ifade ediliyor. Futbolcu alım ve satım işlemlerinde dönen kaynak daha da astronomik ve cazip.
 </p>
 <p class="metin">
  Geçmiş yıllarda iç pazara bağımlı ve dolayısıyla daha çok dört büyüklerin tekelinde olan transfer piyasası; Okocha'nın 18.5 milyon, Geremi'nin 3.5 milyon, Baliç'in 22 milyon dolar bonservis ücreti karşılığı Fransa ve İspanya'ya transferleri ile farklı bir boyut kazandı. Hakan Şükür, Tugay, Alpay, Tayfun, Boliç gibi oyuncuların da bu oyuncuları takiben yurt dışına gitmeleri, bir noktada Türkiye'deki futbol sektörünün Avrupa kulüpleri için ciddi bir ara pazar olarak değerlendirilmesini beraberinde getirdi.
 </p>
 <p class="metin">
  Avrupa Kupalarında mücadele eden kulüpler ile farklı yaş gruplarındaki ulusal takımlarda oynama imkanı bulan oyuncuların vitrine çıktığı, aynı zamanda bu oyuncuların bağlı bulunduğu kulüpler için de yeni bir pazar oluşuyor. Bu noktada özellikle profesyonel futbol kulüplerinin kendilerini yeni koşullarla uyum sağlayacak tarzda idari ve teknik alanlarda yeniden yapılandırmaları gerekiyor.
 </p>
 <p class="metin">
  Kulüplerimiz, Avrupa ülkeleri takımlarının geçmiş dönemlerde ağırlıklı olarak Afrika ülkelerinden gelen oyunculardan yana koydukları tercihlerinden dönme eğilimi içerisine girdiklerinden hareketle, yabancı oyuncu transfer politikasını gözden geçirme durumundalar. Bu bağlamda kulüplerimiz arayışlarını daha çok Orta ve Kuzey Avrupa ile Güney Amerika ve Asya ülkelerine yönlendirmeliler.
 </p>
 <p class="metin">
  Brezilya, Arjantin, Uruguay, Norveç, Polonya, Çek Cumhuriyeti, Slovakya, Hırvatistan, Romanya, Ukrayna, Rusya Federasyonu, İran gibi ülkeler tartışmasız genç ve yetenekli oyuncuların keşfedilmesi için uygun şartlar sunuyor. Almanya, İtalya ve İspanya gibi Avrupa'nın futbol dünyasında önde gelen ülkelerinde bu ülkelerden gelen oyuncuların sayısındaki artış bu tezi güçlendiriyor. Bu amaç doğrultusunda kulüplerimizin özellikle çesitli yaş gruplarında düzenlenen uluslararası şampiyonaları izletme çalışmalarına ağırlık vermeleri kaçınılmaz.
 </p>
 <p class="metin">
  Dolayısıyla, dört büyüklerin yanısıra öncelikle Gaziantepspor, Gençlerbirliği, Antalyaspor, Samsunspor, Ankaragücü gibi Avrupa Kupalarında ülkemizi temsil etme şansı yakalama imkanını her an ele geçirebilecek orta sıra takımları da arayışlarını bu pazarlara yönlendirmeyi ciddi olarak düşünmeliler.
 </p>
 <p class="metin">
  Aynı şekilde, kulüplerimiz alt yapılarına yatırım yapmak suretiyle kendi kaynaklarını doğrudan yetiştirmeyi öne çıkarmalılar. Bunun yanısıra 2. ve 3. Ligleri yakın takip ve tarama altına almalılar. Bu liglerde mücadele eden takımlarda oynayan, 1. Lig takımları tarafından keşfedilmeyi bekleyen genç ve yetenekli oyuncuların olduğu tartışmasız. Türkiye'de, insan kaynakları akılcı kullanılabildiği veya yönlendirilebildiği takdirde, bu iş için yeterli potansiyel mevcut. Önemli olan bu potansiyelin açığa çıkarılması doğrultusunda çalışmaların yoğunlaştırılması.
 </p>
 <p class="metin">
  Dernek statüsünde yapılanmalarını sürdüren profesyonel futbol kulüplerimizin mevcut yönetim anlayışları ile böylesine karmaşık ve teknik konulara uyum sağlamalarının beklenmesi yanıltıcı olur. Futbol kulüplerinin ulusal ve uluslararası arenada salt yeni oyuncuların keşfedilmesi amacına hizmet vermeye yönelik bünyelerinde uzman kadro oluşturması zorunluluğu bulunuyor. Böyle bir sistemin kurulması ve işletilmesini teminen de finans direktörlüğü ile idari ve teknik konulardan sorumlu menejerlik müessesesinin kurulmasının yanısıra futbol kulüplerinin şirketleşmesi önündeki engellerin kaldırılması işin bir diğer olmazsa olmazı.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/prizma/1.htm), [web.archive.org (arşiv bağlantısı)](http://web.archive.org/web/20010718125127/http://www.aksiyon.com.tr:80/2000/312/prizma/1.htm)
