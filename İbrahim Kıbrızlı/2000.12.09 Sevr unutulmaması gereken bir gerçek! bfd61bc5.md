# Sevr; unutulmaması gereken bir gerçek!

*İbrahim Kıbrızlı 2000.12.09*

<div>
 <img border="0" src="/web/20010707120326im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  AB'nin bugün tek taraflı olarak AB'ye tam üyelik yolunda Türkiye'nin önüne koyduğu 'Katılım Ortaklığı Belgesi' adeta III. Sevr çağrışımı yapıyor
 </p>
 <p class="metin">
 </p>
 <p class="metin">
  Balkanları tamamen fetheden Osmanlı, biri 1527, diğeri 1683 yılında olmak üzere iki kez Viyana kapılarına dayanarak Avrupa'yı işgal etme korkusu yaşattı. Varlıklarının devamını tehdid altında gören Avrupa ülkeleri, gücü itibarıyla zayıflatılmış ve Avrupa'nın dışına itilmiş bir Osmanlı İmparatorluğu ile ancak geleceklerini garanti altına alabileceklerini anladılar.
 </p>
 <p class="metin">
  Bu amaç doğrultusunda Avrupa'nın tek hedefi artık Osmanlı'nın her ne pahasına olursa olsun Balkanların dışına atılması ve Küçük Asya'ya çekilmek zorunda bırakılması olmalıydı.
 </p>
 <p class="metin">
  Avusturya—Macaristan, Rusya, Almanya, Fransa ve İngiltere bu düşünceden hareketle Osmanlı'ya karşı güç birliği cephesi oluşturdular. Kuzey'den Rus Çarlığı ve Kuzeybatı'dan Avusturya Macaristan İmparatorluğu ile yaptığı savaşlar neticesinde Osmanlı İmparatorluğu Balkanlarda ciddi kayıplar verdi.
 </p>
 <p class="metin">
  1815 tarihinde gerçekleşen Viyana Kongresi Avrupa ve Balkanların yeniden paylaşımı doğrultusunda tarihi bir dönemeç olarak değerlendirilme durumunda. Avrupa'ya siyasi ve ekonomik yeni bir düzen getirmek bakımından büyük devletlerin lehine küçük devletlerin aleyhine sonuçların hakim olduğu bu Kongre belki de Avrupa Birliği (AB) düşüncesinin ilk çıkış noktası olarak kabul edilebilir.
 </p>
 <p class="metin">
  Avrupa ulusları Osmanlı tehlikesini kendi uzağına atma şansını, Osmanlı—Rus Savaşı sonrası imzalanan Ayastefanos Anlaşmasının maddelerinin görüşülmesi için Alman İmparatorluğu Şansölyesi Bismarck önderliğinde 1878 tarihinde Berlin'de düzenlenen kongre ve antlaşma sayesinde ele geçirdiler. Bu kongre, Balkanlarda yaşayan halklara yönelik getirilen ıslahat dayatmaları ile bölgenin Osmanlı'dan kopma sürecini hızlandırdı. Balkanlardan Osmanlı'nın çıkarılması ve Balkanların yeniden yapılandırılması bağlamında ele alındığı takdirde Berlin Kongresi I. Sevr olarak da değerlendirilebilir.
 </p>
 <p class="metin">
  Diğer taraftan Rusya'nın daha sonradan dahil olduğu İngiltere ve Fransa arasında 1916 yılında imzalanan gizli Sykese—Picot Anlaşması ve Cumhuriyetçilerin tüm karşı koymalarına rağmen ABD'nin de katılımıyla 1918 yılında gerçekleştirilen Paris Konferansı tamamen Türkiye'nin Güneydoğu bölgesi ve Ortadoğu'daki topraklarının şekillendirilmesine yönelikti.
 </p>
 <p class="metin">
  I. Dünya Savaşı'ndan yenik çıkan Osmanlı ile Avrupa'nın bağları, araya tampon devletler koymak suretiyle tamamen koparılma aşamasına geldi. Balkanların geri kalanı, Kafkasya, Ortadoğu ve Kuzey Afrika sahillerindeki Osmanlı topraklarının şekillendirilmesine yönelik 1920 yılında Sevr Anlaşması ile dayatılan koşullar, bu amacın hayata geçirilmesine hizmet eden en önemli mihenk taşını teşkil etti.
 </p>
 <p class="metin">
  Sevr Anlaşmasının özünü; 12 adalar ve Libya'nın İtalya'ya, Kıbrıs, Arabistan ve Mezopotamya'nın (Musul— Kerkük dahil bu günkü Irak) İngiltere'ye, Suriye, Fas ve Tunus'un Fransa'ya bırakılması, ABD Devlet Başkanı Wilson'un hakemliğinde Doğu Karadeniz ile Kuzeydoğu Anadolu bölgesinde bağımsız bir Ermenistan devleti kurulması, Filistin'de bir Yahudi devletinin temellerinin atılması yanısıra Türkiye'nin Doğu ve Güneydoğu bölgesine muhtariyet verilmek suretiyle 'Kürdistan' adı altında bir idari yapının tesis edilmesi teşkil ediyordu.
 </p>
 <p class="metin">
  Her ne kadar Sevr Anlaşması şartları 1923 yılında imzalanan Lozan anlaşması ile hükümsüz kılındı ise de, Osmanlı kaybetmesi gerekenleri kaybetti. Kurtuluş Savaşı sonrası Türkiye, bu günkü 'Misak—ı Milli' sınırları dahilinde kalan toprak kazanımına rıza göstermek zorunda bırakıldı.
 </p>
 <p class="metin">
  ABD, Fransa ve İtalya parlamentolarının 'Sözde Ermeni Soykırımı' meselesine yaklaşımları, Avrupa Birliği'nin Kıbrıs ve Ege ile Güneydoğu sorununa yönelik çözüm önerileri kapsamında konu incelenecek olursa geçmişte Sevr ile Osmanlı'ya yönelik dayatmaların devre dışı kaldığının kabul edilmesi zor. Geçmişten günümüze geçen süreç içerisinde yaşanan gelişmeler arasında bir bağlantı kurulacak olursa AB'nin bugün tek taraflı olarak AB'ye tam üyelik yolunda Türkiye'nin önüne koyduğu 'Katılım Ortaklığı Belgesi' adeta III. Sevr çağrışımı yapıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/prizma/1.htm), [web.archive.org (arşiv bağlantısı)](http://web.archive.org/web/20010707120326/http://www.aksiyon.com.tr:80/2000/314/prizma/1.htm)
