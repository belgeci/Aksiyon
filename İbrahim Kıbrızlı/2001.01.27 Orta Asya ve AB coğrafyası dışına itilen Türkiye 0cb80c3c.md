# Orta Asya ve AB coğrafyası dışına itilen Türkiye

*İbrahim Kıbrızlı 2001.01.27*

<div>
 <img border="0" src="/web/20020429111627im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  AB haritası yavaş yavaş oluşuyor. Genişleme çalışmaları kapsamında da AB'nin yeni sınırlarının nereden başladığı ve nerede bittiği belirgin bir biçimde ortaya çıkıyor
 </p>
 <p class="metin">
 </p>
 <p class="metin">
  Çin, Japonya, Kore ve İran'ı, Orta Asya cumhuriyetlerine dönük uygulamaya koydukları politikalar, Türkiye ve İsrail karşısında avantajlı konuma oturtuyor. Bu gelişme, ABD'nin Orta Asya'ya yönelik hedeflerine ulaşma doğrultusunda partner seçimini yeniden gözden geçirme ihtiyacını ortaya çıkarıyor. ABD'nin yönü giderek Türkiye ve İsrail'den uzaklaşıyor. Rusya Federasyonu'na doğru çevriliyor.
 </p>
 <p class="metin">
  Bu tezin en belirgin göstergesi ise; Orta Asya ve Kafkaslar'daki zengin petrol ve doğalgaz rezervlerinin dünya pazarlarına ulaştırılmasında Bakü—Ceyhan Boru Hattı projesinin yerini giderek, Rusya endeksli oluşumlara terk etmesi gösterilebilir.
 </p>
 <p class="metin">
  Bu açıdan değerlendirildiğinde, Rusya Federasyonu ile Türkiye arasında hayata geçirilme aşamasına gelinen Mavi Akım Projesi ayrı bir önem taşıyor. Daha çok, Türkiye'nin enerji gereksinimini karşılamaya dönük olan Mavi Akım Projesi, aynı zamanda; Türkiye'nin Orta Asya ülkeleri ile ilişkilerinin de Rusya Federasyonu tarafından yedeklenmesi anlamına geliyor. Bir bakıma Rusya Federasyonu, başta Türkmenistan ve Kazakistan olmak üzere, Türkiye ile Orta Asya ülkeleri arasına adeta bir tampon devlet olarak sokuluyor.
 </p>
 <p class="metin">
  Kazakistan ve Azarbeycan petrolleri taşımacılığında Trans—Hazar hattı olarak da isimlendirilen Bakü—Ceyhan Projesi'nin, Azerbaycan, Ermenistan ve Rusya Federasyonu ile Çeçenistan arasındaki gerginliklerin sebep olduğu nedenlere dayalı gecikmeye artık bir de Türkiye ile Ermenistan sorunu dahil edilmeye çalışılıyor.
 </p>
 <p class="metin">
  ABD, İtalya, Fransa ve İngiltere başta olmak üzere bir çok batılı ülkenin tarihin tozlu raflarından indirerek 'Sözde Ermeni Soykırımı Meselesi'ni, 'Cumhuriyet Türkiye'sine mâl etmeye çalışma çabaları bu bağlamda değerlendirildiğinde, işin gerçek yüzü daha da netlik kazanıyor.
 </p>
 <p class="metin">
  Ekonomisi krizlere açık olan Rusya Federasyonu'nun petrol ve doğalgaz taşımacılığından elde edeceği kazançlarla desteklenmesi, Rus halkının tekrar komünizme dönme özlemine karşı alınmış bir önlem kabul edilmeli.
 </p>
 <p class="metin">
  Dış politikasında daha çok Orta Asya ve Kafkaslardaki çıkarlarına ağırlık veren bir Rusya'nın, Avrupa'nın 'Arka Bahçesi' olarak gördüğü Orta Avrupa ve Balkanlarla ilgilenmesinin de böylece önü kesildi.
 </p>
 <p class="metin">
  Komünizm rejiminin sona ermesine bağlı olarak Rusya; Kuzey ve Orta Avrupa ile Balkanların dışına itildi. Rusya'nın çekilmesi ile boşa çıkan alan üzerinde tarihi emellerin hayata geçirilmesi için uygun koşulların tekrar yakalanma şansı da kendiliğinden oluştu.
 </p>
 <p class="metin">
  Siyasal ve ekonomik sorunları ile boğuşan bir Türkiye'nin de, zaman zaman en azından Osmanlı'nın mirası olarak ilgi gösterdiği Balkanlarda siyasal veya ekonomik bir etkinlik alanı yaratma gibi bir tehlikesinin olmaması Avrupa için hedefine ulaşmada ayrı bir önem taşıyor.
 </p>
 <p class="metin">
  Rusya ve Türkiye'nin, Avrupa coğrafyasında devre dışı kalması özellikle, Almanya'nın 'yaşam alanı' olarak kabul ettiği ve uğruna iki dünya savaşını çıkarmayı göze aldığı bölge üzerinde, bölgedeki ülkeleri AB üyeliğine alma kozu kullanarak, etkinlik alanını genişletme çabasında olduğu gözlemleniyor.
 </p>
 <p class="metin">
  Gözden kaçırılmaması gerekli bir diğer nokta ise; Irak—Kuveyt savaşlarına aktif müdahale sonrası ABD'nin Ortadoğu ve Arap yarımadasındaki petrol kaynakları üzerinde hakimiyeti ele geçirdiği gerçeği.
 </p>
 <p class="metin">
  Bu durumda Avrupa, Karadeniz'den tankerlerle getirilecek olan Orta Asya ve Hazar petrolünün 'Tuna Nehri' üzerinden taşınmasına imkan veren güzergahın güvence altına alınmasını sağlama gayretleri sergiliyor.
 </p>
 <p class="metin">
  Bu alternatif güzergahın devreye girmesi, her şeyden önce birinci ve ikinci petrol şoklarından ciddi etkilenen Almanya başta olmak üzere sanayileşmiş Avrupa ülkelerinin ihtiyaç duyduğu enerji ham maddesini temin etme bakımından ayrı bir öneme sahip.
 </p>
 <p class="metin">
  Sonuç itibarıyla, AB haritası yavaş yavaş oluşuyor. Genişleme çalışmaları kapsamında da AB'nin yeni sınırlarının nereden başladığı ve nerede bittiği belirgin bir biçimde ortaya çıkıyor.
 </p>
 <p class="metin">
  Bu çerçevede mesele irdelendiğinde, Türkiye ve Rusya'nın AB'nin etkinlik alanının dışında kaldığı ve AB haritasında yer almadığı kesinlik kazanıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/prizma/1.htm), [web.archive.org (arşiv bağlantısı)](http://web.archive.org/web/20020429111627/http://www.aksiyon.com.tr:80/2001/321/prizma/1.htm)
