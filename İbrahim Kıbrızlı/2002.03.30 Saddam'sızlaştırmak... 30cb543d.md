# Saddam’sızlaştırmak...

*İbrahim Kıbrızlı 2002.03.30*

<div>
 <img border="0" src="/web/20020403115336im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Nihai amacı; Irak'ın özgür dünya ile bütünleşmesi için çok partili demokrasiye geçilmesinin sağlanması olsa bile, hedefe salt Saddam Hüseyin ve yönetimini devirmeyi oturtan yeni bir savaşın masum Irak halkını da kapsama alanına dahil edeceği gözden kaçırılmamalı
 </p>
 <p class="metin">
 </p>
 <p class="metin">
  1. Dünya Savaşı öncesinde Osmanlı İmparatorluğu hakimiyeti altında bulunan Irak toprakları, savaş sırasında İngilizler tarafından Basra Körfezi'nden Süleymaniye—Erbil hattına kadar işgal edildi.
 </p>
 <p class="metin">
  İngilizlerin Irak'taki yayılması, Lozan görüşmelerinde ilan edilen ateşkes anlaşmasına rağmen, petrol bakımından zengin rezervlerin bulunduğu Musul ve Kerkük'ü de içine alacak şekilde bugünkü Türkiye—Irak sınırına kadar devam etti.
 </p>
 <p class="metin">
  Savaş sonrasında bugünkü sınırlar üzerinde kurulan Irak Devleti, 1921 yılında Krallığın ilanına kadar İngiliz mandası olarak idare edildi. İngilizlerin zorlaması ile Irak'ta kurdurulan monarşi idaresi 1921—1958 yılları arası sürdü. 1958 yılında yapılan bir askeri darbe ile de sona erdi.
 </p>
 <p class="metin">
  Bundan sonra Irak, 1976 yılında Arap sosyalizmi düşüncesini savunan Baas Partisi'nin lideri olarak işbaşına gelen Saddam Hüseyin dahil, diktatörler tarafından yönetilmeye başlandı.
 </p>
 <p class="metin">
  Saddam Hüseyin yönetimi altındaki Irak; 1979 yılında İran'la ve 1990 yılında Kuveyt'i işgali nedeniyle 1991 yılında ABD ve müttefikleriyle olmak üzere iki kez savaşa girdi.
 </p>
 <p class="metin">
  Sonuç itibarıyla kazananın hangi taraf olduğu bilinemeyen İran—Irak Savaşı ve Irak'ın Kuveyt'i işgali sonrası 1991 yılında gerçekleşen Körfez Savaşı'nın Irak'a maliyeti çok yüksek oldu.
 </p>
 <p class="metin">
  Özellikle Körfez Savaşı sonrası Irak yönetimi, ülkenin Kuzey bölgesi üzerindeki yönetim ve denetim erkini yitirdi. Irak'ın dış dünya ile olan siyasi ve ekonomik ilişkileri Birleşmiş Milletler Yüksek Komiserliği tarafından yürütülmeye başlandı. Körfez Savaşı bir noktadan öteye Irak'ın dış dünyadan dışlanması ve izole edilmesi sonucunu beraberinde getirdi.
 </p>
 <p class="metin">
  Dünyanın önde gelen petrol üreticisi ve ihracatçısı olan Irak'ın ekonomik yaşamı ağırlıklı olarak petrol dış satımından sağladığı gelirlere bağlı. Körfez Savaşı'nın bir uzantısı olarak alınan BM kararları kapsamında uygulanan 'Ekonomik Ambargo' ile Irak'ın bu imkanını kullanım hakkı elinden alınmış durumda. Irak'a, o da BM kontrolü altında, halkının zorunlu dış gereksinimlerini karşılamaya yetecek düzeyde petrol dış satımına müsaade edilmekte.
 </p>
 <p class="metin">
  Kuşkusuz, Irak'a uygulanan yaptırımlardan en çok zarar gören ülkelerin ilk sırasında Türkiye geliyor. Irak'a 11 yıldır uygulanan 'Ekonomik ambargonun Türkiye ekonomisine yaklaşık zararının 90 ile 110 milyar dolar seviyesinde olduğu hesaplanıyor.
 </p>
 <p class="metin">
  Irak'ın Kuzey bölgesindeki belirsizlik ise Körfez Savaşı'nın yarattığı bir başka olumsuz durum. Bölgedeki otorite boşluğu, Irak'a olduğu kadar, başta Türkiye olmak üzere bölge ile doğrudan ilişkisi olan Suriye ve İran için de ciddi bir tehdit oluşturuyor. Bölgede yaşayan 2.5 milyonun üzerinde Türkmen'in geleceği bakımından mesele irdelendiğinde bu tehdidin boyutu daha da büyük.
 </p>
 <p class="metin">
  Irak'ta rejim ve yönetim kadrolarının değişiminden yana dünyanın geri kalanıyla hemfikir olan Türkiye ve diğer bölge ülkelerinin, savaşa taraf olmamasının yanısıra Irak'ın toprak bütünlüğünün korunması yönünde sergiledikleri kararlı duruş bu bakımdan önemle üzerinde durulmaya değer.
 </p>
 <p class="metin">
  Nihai amacı; Irak'ın özgür dünya ile bütünleşmesi için çok partili demokrasiye geçilmesinin sağlanması olsa bile, hedefe salt Saddam Hüseyin ve yönetimini devirmeyi oturtan yeni bir savaşın masum Irak halkını da kapsama alanına dahil edeceği gözden kaçırılmamalı.
 </p>
 <p class="metin">
  Kaldı ki, bir diktatör olarak iktidar hırsının esiri olan Saddam Hüseyin'in yönetim anlayışı ile doğrudan kendi halkına veya sebep olduğu savaşlara bağlı olarak bölgedeki diğer ülke halklarına verdiği zararın boyutu sınırlı kalır. Ama, bu sınırlı zarar dahi bölge barışını her an tehdit etme eğilimli bir diktatör olan Saddam Hüseyin'in Irak'ı yönetmeye devam etmesinin yeterli mazereti olamaz.
 </p>
 <p class="metin">
  Bu noktadan bakıldığında sorunun, Irak halkından değil, bizatihi Saddam Hüseyin'in kendisi ve yönetim anlayışından kaynaklandığı anlaşılıyor. Öyle ise, Saddam Hüseyin'i cezalandıracağız düşüncesinden hareketle sonuç itibarıyla daha çok masum Irak halkının da cezalandırılmasına yol açacak bir savaş doğru olmaz. Bir başka ifade ile yönetmeyi değil yönetilmeyi öğrenen Irak halkının demokrasiyi hiç tanımamış olması suçu olmamalı...
 </p>
 <p class="metin">
  Bu itibarla doğrudan hedef Saddam Hüseyin olmalı. Tüm gayretler ülkedeki diğer kanaat önderleri ve Irak halkını, Saddam Hüseyin'i Irak'ı yönetme sevdasından vazgeçmeye iknaya kazanma etrafında yoğunlaşmalı. Savaştansa, halkın, Saddam Hüseyin ve yönetim anlayışının yol açtığı bireysel ve toplumsal kayıplar üzerine bilinçlendirilmesi öne çıkartılmalı. Savaş bile bu doğrultuda bir tehdit unsuru olarak kullanılmalı. Bu yöntemlerin yetersiz kalması halinde dahi, son çare olarak düşünülecek bir savaşdan önce, hedefi doğrudan Saddam Hüseyin olan başka alternatifler üretilmeli.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/382/prizma/1.htm), [web.archive.org (arşiv bağlantısı)](http://web.archive.org/web/20020403115336/http://www.aksiyon.com.tr:80/2002/382/prizma/1.htm)
