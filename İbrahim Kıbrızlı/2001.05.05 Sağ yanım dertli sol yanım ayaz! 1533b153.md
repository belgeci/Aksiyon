# Sağ yanım dertli, sol yanım ayaz!

*İbrahim Kıbrızlı 2001.05.05*

<div>
 <img border="0" src="/web/20020103155621im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Siyaseti tıkayanlara karşı seçmen, tepkisini göstermenin tek çıkış yolu olarak sandığa gitmemeyi görüyor. Veya sesine duyarsız kalanlara karşı, kim tarafından kurulursa kurulsun, ' yeni siyasi hareketi ' kuvvetli destekleyeceği işaretlerini veriyor.
 </p>
 <p class="metin">
 </p>
 <p class="metin">
  Siyaset parçalanmışlığın, kilitlenmişliğin dayanılmaz baskısına bağlı uzun dönemli koalisyonlarla yönetilmenin tıkanıklığını aşamamanın sıkıntısını çekiyor. Bu sıkıntının kaynağında şüphesiz Siyasi Partiler ve Seçim Yasalarının uygulama biçimi yatıyor. Böylesi tek taraflı kullanılmaya elverişli zeminde siyaset yapma, kaçınılmaz olarak yapısal bozulmayı partilerin idari kademelerine ve parlamentoya da yansıtıyor.
 </p>
 <p class="metin">
  Aynı şekilde, Siyasi Partiler Yasasının parti yönetim kademelerinin devamlılığını sağlamaya dönük tek taraflı geniş yetkilerle donatılmış olması herkesin siyaset yapmasının önünde ciddi engel oluşturuyor. Demokrasi adına dahası, siyaset yapma hakkını geniş kitlelerin elinden alarak, şu veya bu yolla parti yönetim kademelerini ele geçirenlerin tekeline sokuyor.
 </p>
 <p class="metin">
  Gerek ülke gerekse seçim çevresi baraj uygulaması, bugün 'Çoğulcu Parlamenter Sistem'in geçerli olduğu siyasal yapımızda, 'Seçim Yasası' bağlamında seçmen tercihinin doğrudan parlamentoya taşınması imkanını kısıtladığı bir gerçek.
 </p>
 <p class="metin">
  Bu yapılanma, seçme hakkı olanların seçilme hakkını yakalama şansını imkansız kılıyor. Yeni isim ve fikirlere siyaset yapma şansı vermiyor.
 </p>
 <p class="metin">
  Statik bir yapılanmayı, siyaset mekanizmasına ve siyaset yolu ile ülkeye hizmet üretilmesine hakim unsur kılıyor.
 </p>
 <p class="metin">
  Demokrasi ile bağdaşmayan şu veya bu yöntemin kullanılması ile, bireyin ülkesine ve topluma hizmet verme imkanını parlamento zemininde olduğu kadar yerel bazda da bulamaması, kaçınılmaz olarak demokrasi içerisinde yeni arayışların gündeme gelmesi yolunu açıyor. Bölünmüş siyasi yapının daha da bölünerek yeni 'siyasi oğul'lar vermesini beraberinde getiriyor.
 </p>
 <p class="metin">
  Lider ve dar kadrosunun yönetimine dayalı oligarşik yapının devamlılığını garanti altına alan tüzük ve programdan beslenen siyasi partilerimizin düşünsel ve kadro bazında değişime ve yeniliğe bu denli kapalı olması, parti içi muhalefete imkan vermediği gibi, türdeşlerin bir araya gelmesini de engelleyen etkiye sahip.
 </p>
 <p class="metin">
  Siyasetin demokrasiyi dışlayan bu yapısal gelişimine bağlı gelinen nokta, aynı kulvarda koşanların birleşmelerine müsaade etmediği gibi, yeni oluşumların hayat bulmasını da geciktirici olduğu bir gerçek.
 </p>
 <p class="metin">
  Türkiye'de sayısal çokluğa rağmen mevcut siyasi partilerin; toplumsal beklentileri dışlayan ve dünyadaki gelişmelere kapalı, daha çok siyaseti ele geçirenlerin adına statükoyu korumaya dönük yapısı, seçmeni yeni arayışlara yönlendiren temel etken.
 </p>
 <p class="metin">
  Hatta, gerek ' Merkez Sağ'da gerekse ' Merkez sol'da yer alan siyasi partilerin kendilerini fikir ve kadro olarak yenilememeleri, seçmeni sandığa gitmeme gibi demokrasi için hiç de arzu edilmeyen bir yola sokma tehlikesini de içerisinde barındırıyor.
 </p>
 <p class="metin">
  Mevcut siyasi partilerin katılımı ile muhtemel bir seçim yapılmasına dönük son zamanlarda yapılan kamuoyu araştırmalarında, 'Kararsız' veya 'Hiçbiri' yanıtı yanısıra seçmenin sandığa gitmeme yönünde tercih kullanacağını belirtmesi bu tezi güçlendiriyor.
 </p>
 <p class="metin">
  Siyasi sisteme aktif katılımı yasal düzenlemelerle sınırlayanlara cevap vermemenin çaresizliği, siyasetin tamamen dışına itilen seçmeni, kendince bulduğu bu tarz bir yöntemi geliştirerek uygulamaya koymaya yönelttiği anlaşılıyor.
 </p>
 <p class="metin">
  Birleşmeyi ' hayal kabul eden ' veya bölünmüşlüğün devamından fayda uman dar kadrocu uygulamalarla siyaseti tıkayanlara, aksi hiçbir yaptırım gücü olmayan seçmen, tepkisini göstermenin tek çıkış yolu olarak böyle bir uygulamayı hayata geçirmeyi düşünüyor. Veya sesine duyarsız kalan ve değişime direnen siyasi oligarşinin devamından yana olanlara karşı, her kim tarafından kurulursa kurulsun, ' yeni siyasi hareketi ' kuvvetli destekleyeceği işaretlerini veriyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/prizma/1.htm), [web.archive.org (arşiv bağlantısı)](http://web.archive.org/web/20020103155621/http://www.aksiyon.com.tr:80/2001/335/prizma/1.htm)
