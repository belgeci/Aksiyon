# Geç kalan bir konuşma...

*İbrahim Kıbrızlı 2000.10.14*

<div>
 <img border="0" src="/web/20010714053148im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Ekonomik ve mali yapısal bozukluğun temelinde kurallara uymamak, kurumsallaşamamak ve daha çok sosyo—ekonomik nedenlere bağlı ekonomik yolsuzluğun yattığı tesbitlerinde bulunan Cumhurbaşkanı, etik çöküntünün bir neticesi olan yolsuzluğun ekonomik kaynakların kaybedilmesine sebebiyet verdiğini vurguluyor
 </p>
 <p class="metin">
  TBMM'nin 21. dönem 3. yasama yılı açılışı dolayısıyla alışılmışın dışında kapsamlı ve uzun bir konuşma yapan Cumhurbaşkanı Ahmet Necdet Sezer; iç ve dış siyasi gelişmeler yanısıra ekonomik ve sosyal meselelere yaklaşımı ile dikkatleri bir kez daha üzerine çekti.
 </p>
 <p class="metin">
  Türkiye'nin önündeki siyasi, sosyal ve ekonomik sorunları irdeleyen konuşmasında Cumhurbaşkanı Sezer, yeni yasama dönemi çalışmalarında Meclis'in ekonomiye dikkatlerini yoğunlaştırması gerektiğinin altını çiziyor.
 </p>
 <p class="metin">
  Ekonomik ve mali yapısal bozukluğun temelinde ise kurallara uymamak, kurumsallaşamamak ve daha çok sosyo—ekonomik nedenlere bağlı ekonomik yolsuzluğun yattığı tesbitlerinde bulunan Cumhurbaşkanı, etik çöküntünün bir neticesi olan yolsuzluğun ekonomik kaynakların kaybedilmesine sebebiyet verdiğini vurguluyor. Ve yolsuzluğu önlemenin yolları olarak da, bütçenin; fon, döner sermaye ve vakıf dağınıklığından kurtarılması ile sosyal gelişmeleri etkilemeyecek gelir—gider yapısına kavuşturulması gerektiğini belirtiyor.
 </p>
 <p class="metin">
  Cumhurbaşkanı; sosyal ve kültürel gelişmeyi engelleyen faktörlerin başına hızlı nüfus artışı ve kaynak yetersizliğini yerleştiriyor. Gelir dağılımının bozulması, işsizliğin yüzde 17.4 düzeyine ulaşması, göç ve sağlıksız kentleşme, yeterli eğitim ve sağlık hizmeti üretilememesinden de hızlı nüfus artışını sorumlu tutan bir bakış açısı ortaya koyuyor.
 </p>
 <p class="metin">
  Sezer; ekonomik geri kalmışlıkla demokrasi arasında birebir ilişki kurarak, demokrasinin hiç varolmadığı veya gerektiği biçimiyle işletilemediği ülkelerde ekonomik geri kalmışlığın kaçınılmaz bir gerçek olduğuna dikkatleri çekiyor. Küreselleşme olgusunu ise, demokrasinin gelişmesi ve yaygınlaşmasında etken bir rol üstlendiği için desteklediği anlaşılıyor. Dolayısıyla, Türkiye'nin de küreselleşmenin yararlarını artırmayı hedefleyen politikaları izleyerek sorunlarının üstesinden gelebileceği tesbitini yapıyor.
 </p>
 <p class="metin">
  Bilim ve teknoloji alanında gelişme, eğitim, sağlık, adalet, iç ve dış güvenlik gibi insana yönelik yatırımlara önem verilmesini çağın gerisinde kalmamanın gerekleri olarak gösteren Cumhurbaşkanı, bilgi toplumu düzeyine geçilmesini ve toplumsal yaşam kalitesinin artırılmasını Türkiye'nin önceliklerinin ilk sırasına oturtuyor.
 </p>
 <p class="metin">
  Cumhurbaşkanı'nın ülkeyi yönetenlere gösterdiği bir başka hedef ise; Türkiye'nin dünyanın ilk 10 ekonomik gücü arasına girmesi için önümüzdeki dönemde yıllık yüzde 7 ekonomik büyüme hızını sürekli yakalayarak Gayri Safi Milli Hasıla'nın 1.9 trilyon Amerikan Doları düzeyine çıkartılması. Böylesine iddialı bir kalkınma yarışının kazanılmasını ise, demokratik sosyal ve hukuksal değerlerin geliştirilmesi yanısıra yaratıcılığı öne çıkartan eğitime önem verilmesine bağlıyor.
 </p>
 <p class="metin">
  TBMM açış konuşmasında Cumhurbaşkanı; yüksek enflasyon ve ekonomik istikrarsızlık yanısıra kamu yönetiminde verimlilik ve açıklığın olmamasını, vergi yükünün toplumun değişik kesimlerine gelirleriyle doğru orantılı yansıtılmamasını, kayıt dışı ekonominin kayıt altına alınamamasını, gelir ve giderleriyle dengeli bir bütçenin tesis edilememesini ve gelir dağılımının üretici sektörler aleyhine bozulmasını Türkiye'nin kalkınması ve gelişmesini engelleyen nedenler olarak gösteriyor.
 </p>
 <p class="metin">
  Uzun süreden beri genel hatları ile duyarlı kesimlerin sürekli savunduğu ve yazılarında vurguladığı fikirlerin, hem de TBMM kürsüsünden ülkenin en yetkili kişisi olan Cumhurbaşkanı'nın ağzından ifade edilmesine şahit olunması memnuniyet verici bir gelişme. Meselelere yaklaşımı, sorunların tesbiti, bu sorunlara getirdiği çözüm önerileri ve Türkiye'nin önüne koyduğu tutarlı hedefler noktasında Cumhurbaşkanı Ahmet Necdet Sezer'e katılmamak, kendisini desteklememek mümkün değil.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/306/prizma/1.htm), [web.archive.org (arşiv bağlantısı)](http://web.archive.org/web/20010714053148/http://www.aksiyon.com.tr:80/2000/306/prizma/1.htm)
