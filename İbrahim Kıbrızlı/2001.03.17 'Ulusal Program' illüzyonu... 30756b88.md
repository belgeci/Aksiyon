# ‘Ulusal Program’ illüzyonu...

*İbrahim Kıbrızlı 2001.03.17*

<div>
 <img border="0" src="/web/20010702001758im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Böyle bir programla başta enflasyon olmak üzere sorunlara kalıcı çözüm bulunamayacağı gibi bundan sonra yaşanması muhtemel krizlerin dalga süresinin kısalması ve dalga şiddetinin artması kaçınılmaz
 </p>
 <p class="metin">
 </p>
 <p class="metin">
  Daha çok ekonomik sorunlarını aşma gayesi ile uygulamaya koyduğu 17. Stand—by düzenlemesinden de sonuç alamayan Türkiye'yi, önümüzdeki dönemde çok daha zorlu günlerin beklediği açık.
 </p>
 <p class="metin">
  Kabul edilmeli ki, bu olumsuz durumdan çıkış yolları arayışında başarısız olan Türkiye, gelinen nokta itibarıyla daha büyük bir çıkmazın içerisinde. Gelişmeler karşısında çaresizlik içerisindeki siyasi ve bürokratik kadrolar kurtuluşu, önceki programlardan farklı içerikte olmayan 'ulusal program'dan umuyor.
 </p>
 <p class="metin">
  'Yeni Program'a ulusal ibaresinin eklenmesine, IMF ve Dünya Bankası gibi uluslararası kuruluşların doğrudan müdahalesi dışında hazırlanması gerekçe olarak gösteriliyor.
 </p>
 <p class="metin">
  Bir programın 'ulusal' olması, IMF ve Dünya Bankası tarafından dikte ettirilmiş olmaması veya doğrudan denetlenmemesi ile eş tutulabilir mi?
 </p>
 <p class="metin">
  Şüphesiz, bu sorunun cevabı hayır...
 </p>
 <p class="metin">
  Kaldı ki; 'Yeni Program'ın hazırlık çalışmalarında da, her iki uluslararası kurumun tavsiye ve görüşlerinin alındığı, önerileri doğrultusunda programın stratejilerinin oluşturulduğu bilinen bir gerçek.
 </p>
 <p class="metin">
  IMF ve Dünya Bankası gibi kuruluşların doğası gereği doğru olanı da bu. Çünkü, her iki kurum 'reçete' önermez. Tam aksine, zor durumda olan üye ülkelere ödemeler dengesi zorluklarının aşılması ve yapısal reformların gerçekleştirilmesi için ihtiyaç duyduğu finansman desteğini verirken, tavsiye mahiyetinde önerilerde bulunur.
 </p>
 <p class="metin">
  Anlaşılan, uygulanmasına son verilen orta vadeli makro ekonomik programdan bu defa farklı olan, IMF ve Dünya Bankası'nın kendi ilke ve politikaları doğrultusunda hareket etme isteğine bağlı olarak gerçek işlevsel çizgisine çekilmek istenmesi.
 </p>
 <p class="metin">
  Öyle ise, Türkiye gibi ekonomik ve sosyal sorunları olan bir ülkenin bu sorunlarına köklü ve kalıcı çözüm üretmeye aracı olacak 'Bir programın ulusal olabilmesi için gerekli içerik nasıl olmalı?' sorusuna cevap arama zorunluluğu ile karşı karşıyayız.
 </p>
 <p class="metin">
  Türkiye ekonomisinin üretimden uzaklaşması ve bunun sonucu gelir dağılımının bozulmasına bağlı olarak artan yoksulluk, ülkede sosyal sorunların da büyümesine neden oldu. Reel ekonomi harekete geçirilemediği, işsizlik ve yoksulluğa çözüm üretilemediği müddetçe, Türkiye'yi daha ciddi ve çıkış yolu daha zor olan krizler bekliyor.
 </p>
 <p class="metin">
  Eski DPT Müsteşarı İlhan Kesici'ye göre; 2. Dünya Savaşı nedeniyle 1944/45'de eksi büyüyen Türkiye, bundan 35 yıl sonra 1979/80'de eksi büyüdü. İkinci ciddi ekonomik küçülme ise 1979/80'den 14 sene sonra 1993/94 döneminde yaşandı. Bundan 7 yıl sonra 2000/2001 döneminde de, IMF ve Dünya Bankası destekli makro ekonomik istikrar tedbirleri uygulanmasına rağmen ekonominin yüzde 2.5—3 küçülmesi bekleniyor.
 </p>
 <p class="metin">
  Dikkat edilecek olursa, Türkiye, üretimden uzaklaşıyor. Buna bağlı olarak da, ekonomik krizlerin süreleri kısalıyor. Sosyal problemlerin boyutları farklılaşarak derinleşiyor.
 </p>
 <p class="metin">
  Tarım ve sanayi arasında sıkışmış ekonomik alt yapısı ile plansız ve programsız, dışa açılan Türkiye için gelinen nokta sürpriz olmamalı. Bugün yaşanan sorunların temelinde, yasal ve kurumsal alt yapı hazırlanmadan piyasa ekonomisine geçiş ve dışa açılmanın başlangıç aşamasında yapılan yanlışlar yatıyor.
 </p>
 <p class="metin">
  Bu yanlışlara bağlı olarak ekonomi; ithalatın serbestleşmesinin yarattığı avantaj bağlamında üretimden uzaklaştırıldı. Spekülatif amaçlı para ve sermaye hareketlerinin saldırısına açık bir konuma sürüklendi. Özellikle, orta ve alt gelir gruplarının daha da aleyhine gelir dağılımının bozulması ve yoksulluğun artmasının getireceği sosyal patlamaya açık hale dönüştürdü.
 </p>
 <p class="metin">
  Bir diğer ifade ile bugün Türkiye; yapısal dönüşümünü tamamlamadan üçüncü dalga ekonomilerinin üretim tekelinde olan dünya ekonomisine entegre olma yarışında geriye düşmenin zorluklarını yaşıyor. Orta ve gelişme yolunda olan ülkeler için küreselleşmenin ne anlama geldiğinin iyi tahlil edilememesinin, ekonomik ve sosyal yaşama etkilerinin neler olabileceğini önceden hesaplayamamanın sonuçlarına katlanıyor. Küreselleşme ile ekonomik büyüme ve yoksulluk arasındaki doğrusal ilişki kurma noktasında başlangıç safhasında yakaladığı suni faydanın sürekli olacağı yanılsamasına aldanmanın ceremesini çekiyor.
 </p>
 <p class="metin">
  IMF veya Dünya Bankası tarafından desteklensin veya desteklenmesin sonuç itibarıyla; üretimi kavramayan, sosyal ayağı eksik bir programın ulusal olarak sınıflandırılması mümkün değil. Böyle bir programla başta enflasyon olmak üzere sorunlara kalıcı çözüm bulunamayacağı gibi bundan sonra yaşanması muhtemel krizlerin dalga süresinin kısalması ve dalga şiddetin artması kaçınılmaz.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/prizma/1.htm), [web.archive.org (arşiv bağlantısı)](http://web.archive.org/web/20010702001758/http://www.aksiyon.com.tr:80/2001/328/prizma/1.htm)
