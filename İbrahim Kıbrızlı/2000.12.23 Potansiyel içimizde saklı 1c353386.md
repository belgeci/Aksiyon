# Potansiyel içimizde saklı

*İbrahim Kıbrızlı 2000.12.23*

<div>
 <img border="0" src="/web/20020325031307im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Yetişmiş insan potansiyelimiz meselelere hakim; sorun, siyasi otorite ve kadroların ne kadar çözüme istekli olduklarında yatıyor. Daha da ötesi bilinen çözümlerin hayata geçirilmesi, siyasetçilerin öncelikleri arasında yer alıp almamaları ile doğrudan ilişkili.
 </p>
 <p class="metin">
 </p>
 <p class="metin">
  İlki Atatürk'ün emri ile 1923, ikincisi 1981 ve benim de alt çalışma komisyon üyesi olarak katıldığım üçüncüsü 1992 yıllarında düzenlenen İzmir İktisat Kongreleri'nin dördüncüsü, DPT Müsteşarlığı Başkanlığı'nda 5—8 Haziran 2001 tarihleri arasında düzenleniyor.
 </p>
 <p class="metin">
  İzmir İktisat Kongreleri ülkenin gelişme ve kalkınma hedeflerinin belirlenmesi bakımından genel olarak önemli bir yere oturtulma durumunda. Aynı zamanda kamu ve özel sektör temsilcileri ile üniversiteleri biraraya getiren, ülkenin ekonomik ve sosyal konuları ağırlıklı olmak üzere mevcut durumunun fotoğrafını çeken ve ileriye dönük hedeflerin belirlendiği platformlar oldu.
 </p>
 <p class="metin">
  Dünya ve Türkiye'nin sorunlarını iyi bilen, bu sorunlara yönelik çözüm üretme becerisi yüksek yetişmiş insan gücüne sahip olduğumuz bir gerçek. Türkiye'nin dinamik kadrolarının önemi bu gibi zeminlerde çok daha belirgin olarak gözler önüne seriliyor.
 </p>
 <p class="metin">
  Gitmekte olduğumuz yere nasıl varabileceğimizin ilkelerinin belirginleştirilmesi ve yeni hedeflerin konulması noktasında çok faydalı çalışmaların yapıldığı kongreler. Türkiye; bürokrasisi, özel sektörü ve bilim adamları ile Türkiye'nin meselelerine vâkıf olduğunu daima gösterdi.
 </p>
 <p class="metin">
  Türkiye'nin iyi yetişmiş insan gücünü kullanamama becerisinin sebepleri daha çok bürokratik kadroların oluşturulmasında yaşanan çeşitli siyasi tercihlerde aranmalı. İyi yetişmiş insan gücünün mümkün olan en yüksek verimde kullanılabilmesi halinde, Türkiye sorunlarının üstesinden gelecek potansiyeli içinde saklı tutuyor.
 </p>
 <p class="metin">
  Temelde yetişmiş insan potansiyelimiz meselelere hakim; sorun, siyasi otorite ve kadroların ne kadar çözüme istekli olduklarında yatıyor. Daha da ötesi bilinen çözümlerin uygulamada hayata geçirilmesi, bu çözümlerin siyasetçilerin öncelikleri arasında yer alıp almaması ile doğrudan ilişkili.
 </p>
 <p class="metin">
  Diğer taraftan işbaşına gelen siyasi otorite kendi yandaş bürokrasisini üst düzey görevlere getirme vazgeçilmez alışkanlığında. Bu yapı bürokratik kademelerde işin sahibinin bulunması ve devamlılığının takibinde sorunların yaşanmasını kaçınılmaz olarak beraberinde getiriyor.
 </p>
 <p class="metin">
  Her gerçekleştirilen Kongre sonrasında bir kez daha çözümün adresinin, siyasi irade olduğu açık. Devleti ve bürokrasiyi tanımayan, işleyişini bilmeyen kişilerin demokrasinin bir cilvesi sonucunda siyasi kimlik kazanarak bu gibi görevlere gelmesi kadar sık değişmeleri de bir handikap teşkil ediyor. Çünkü, siyasi kadroların sık değişmesi ister istemez işin sorumlusunun ve muhatabının kim olduğu tartışmasına da zemin hazırlıyor.
 </p>
 <p class="metin">
  3. İzmir İktisat Kongresinde; devletin ve ekonominin yeniden yapılandırılması, demokrasinin geliştirilmesi, piyasa ekonomisine tüm kurum ve kurallarıyla işlerlik kazandırılması, bilim ve teknoloji üretiminde atılım yapılması doğrultusunda ülkenin geleceği bakımından yerinde ve önemli kararlar alındı. Bu tarihten günümüze kadar geçen 8 sene içerisinde, 5 başbakan göreve geldi.
 </p>
 <p class="metin">
  Böylesine değişken siyasi bir ortamda uzun dönemli alınan kararların uygulamada hayata geçirilmesini beklemek doğru olmasa gerek. Dolayısıyla hükümetlerin icraatlarına yön verecek ulusal politikaların sisteme entegre edilmesinde tutarsızlık ve aksaklıkların yaşanması kaçınılmaz kabul edilmeli.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/prizma/1.htm), [web.archive.org (arşiv bağlantısı)](http://web.archive.org/web/20020325031307/http://www.aksiyon.com.tr:80/2000/316/prizma/1.htm)
