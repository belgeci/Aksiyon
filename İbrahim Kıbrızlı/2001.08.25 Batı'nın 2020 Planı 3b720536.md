# Batı’nın 2020 Planı

*İbrahim Kıbrızlı 2001.08.25*

<div>
 <img border="0" src="/web/20020325034234im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Rusya, Azerbaycan, İran ve Türkmenistan'ı içeren; 'Hazar Denizi Petrol Yatakları Kullanım Hakları' üzerine çıkması muhtemel bir uyuşmazlığın da, bölge haritasının yeniden belirlenmesini beraberinde getirecek gelişmelere gebe olduğu tezinin ortaya atılması yanlış olmaz.
 </p>
 <p class="metin">
 </p>
 <p class="metin">
  I. Dünya Savaşı sonrası devlet yaşamı sona eren Osmanlı İmparatorluğu coğrafyası üzerinde, aralarında Türkiye'nin de yer aldığı, irili ufaklı bir çok devlet kuruldu.
 </p>
 <p class="metin">
  Türkiye dışındaki devletlerin hemen hemen hepsi devlet olma hakkını, dönemin dünya politikasının belirlenmesinde söz sahibi ülkelerin desteği ile, zahmetsizce masa başında elde ettiler.
 </p>
 <p class="metin">
  Türkiye ise, başta İngiltere olmak üzere; Fransa, Rusya, İtalya ve Yunanistan tarafından işgal edilen topraklarını geri kazanmak, bugünkü sınırları içerisinde 'var olabilmek için' küçümsenmeyecek engelleri aştı.
 </p>
 <p class="metin">
  Bağımsızlığını kazanma uğruna, o günün koşullarında akılcı kabul edilebilecek bir yöntemle, kendisi için jeopolitik ve jeostratejik önemi haiz bir takım haklarından vazgeçti.
 </p>
 <p class="metin">
  Balkanlar, Kafkasya ve Ortadoğu bölgelerinde ağırlıklı olarak Türk ve müslümanların yaşadığı, siyasi ve ekonomik değeri yüksek toprakların elden çıkışına ölçülü bir eğilim sergiledi.
 </p>
 <p class="metin">
  Günümüzün en değerli yeraltı zenginliklerinin bulunduğu başta Musul ve Kerkük olmak üzere Ortadoğu, siyasi ve ekonomik bakımdan Ortasya ve Avrupa'ya açılış koridoru olan Kafkaslar ile Balkanlardaki toprak talepleri terk edildi.
 </p>
 <p class="metin">
  Bölge üzerinde kurulan yeni devletlerin sınırları; ırk, dil, din gözetilmeksizin, sanki bugünler düşünülürcesine, baştan sorunlu çizildi. Aynı yöntemi dağılan Sovyet Rusya'nın Kafkaslar ve Ortaasya'da da uyguladığı açık bir biçimde belirgin...
 </p>
 <p class="metin">
  Zamanında Osmanlı yönetimi altında barış içinde yaşanan bu bölgelerde, bugün; yükselen 'mikro milliyetçi' akımların etkisi ile sorunlar yaşanıyor.
 </p>
 <p class="metin">
  Bosna'da, Kosova'da, Makedonya'da, yeni bir dünya savaşını gerektirmeyen küçük çaplı bölgesel savaşlar çıkıyor. Biri bitiyor, bir diğeri başlıyor. Bölgenin haritası yeniden belirleniyor. Her bir millet, uluslararası paylaşımı denetleyen güçlerin müsaade ettiği sınırlarda, kendi devletini kuruncaya kadar bu sürecin devam edeceği anlaşılıyor.
 </p>
 <p class="metin">
  Rusya, Azerbaycan, İran ve Türkmenistan'ı içeren; 'Hazar Denizi Petrol Yatakları Kullanım Hakları' üzerine çıkması muhtemel bir uyuşmazlığın da, bölge haritasının yeniden belirlenmesini beraberinde getirecek gelişmelere gebe olduğu tezinin ortaya atılması yanlış olmaz.
 </p>
 <p class="metin">
  Özellikle, Azerbaycan ve Türkmenistan'ın geleceğinin söz konusu olduğu bir noktada, Türkiye'nin doğu ve kuzeydoğusunda çıkacak sıcak çekişmelerin dışında kalmasının beklenmesi mümkün görünmüyor.
 </p>
 <p class="metin">
  Hatta, İran'ın siyasal ve ulusal yapısı bağlamında meseleye yaklaşılacak olunursa, bu gelişmeye bağlı bölge haritasının yeniden belirlenmesi  muhtemeldir. Daha çok, Kafkasya ve Ortadoğu coğrafyası dışına itilen bir İran'ın hedeflendiği 'uç sonucu'nun çıkartılması bu noktada yanlış olmasa gerek...
 </p>
 <p class="metin">
  Böyle bir ihtimal söz konusu olduğu takdirde, İran'ın Urumiye bölgesi ile Kuzey Irak arasında Arap olmayan bir milletten oluşan yeni bir devlet kurma projesinin de hayat bulma şansı bölgenin gündemine taşınacak.
 </p>
 <p class="metin">
  Bu noktada, sorunun Türkiye'ye sıçraması kaçınılmaz.  Meselenin boyutları Türkiye kadar; İran, Irak ve Suriye'yi de aynı derecede ilgilendiren bir yapıda.
 </p>
 <p class="metin">
  Irak'ın Kuveyt'i işgali sonrası gerçekleştirilen 'Çöl Fırtınası Operasyonu' sonrası 'Kuzey Irak'taki siyasal boşluk, ileri boyutlarda düşünüldüğünde, bölge istikrarının sağlanması adına böylesi tehlikeli gelişmeleri içeren bir konum kazanıyor.
 </p>
 <p class="metin">
  Hele uluslararası strateji grupları tarafından hazırlanan yayınlar incelendiğinde, zamanında haritaları kendi çıkarları doğrultusunda 'sorunlu' kurgulayanların temel hedeflerinin bu çizgide olduğu sonucu çıkıyor.
 </p>
 <p class="metin">
  Bu doğrultuda, tarihi Mezapotamya bölgesini kapsayan çevre sorunlarına yönelik rapor önemli bir ip ucu niteliğinde. Rapor içerik itibarıyla, Fırat ve Dicle suları üzerinde Türkiye'nin kurduğu barajları ile GAP'ı hedef alıyor. Raporda, bu barajların ve GAP'ın bölge ülkeleri için ciddi çevre sorunlarına yol açtığına dikkatler çekiliyor. Su meselesi, Kuzey Irak'ta hedeflenenin yakalanması noktasında, bölge ülkeleri arasında yeni bir çekişmeye yol açacak bir kavga meydana getirilmesi bakımından önemli bir bahane olarak kullanılmaya çalışılıyor.
 </p>
 <p class="metin">
  Kıbrıs ve 12 adalar üzerinde oynanan oyunlar ise gelişmelerin son halkasını oluşturuyor. Türkiye'yi zorda bırakma hedefi doğrultusunda, Güney Kıbrıs Rum Cumhuriyeti'nin AB üyeliğine kabulü çalışmaları bunun en bariz göstergesi.
 </p>
 <p class="metin">
  Türkiye, ekonomik ve içsel siyasal sorunlarla boğuşma durumunda bırakılarak, üniter yapısı ve ulusal birlikteliğini hedef alan böylesi aleyhine gelişmelere karşı çaresizleştiriliyor. Karşı strateji üretme ve çözüm mekanizmalarını devreye sokma yollarının önü; siyasal, sosyal ve iktisadi sorunlarla boğuşma zorunda bırakılarak, alınma gayretleri sergileniyor.
 </p>
 <p class="metin">
  Geçmişte olduğu gibi bugün de kendi çıkarları doğrultusunda plan ve proje hazırlayanların hesaba katmayı ihmal ettiği nokta, her türlü zorluğa rağmen Cumhuriyet Türkiyesi'nin; üniter ve ulusal güvenliğini tehdit eden iç ve dış gelişmelere duyarlı kurumsal ve toplumsal kültürel yapıya sahip olduğu gerçeğidir.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/prizma/1.htm), [web.archive.org (arşiv bağlantısı)](http://web.archive.org/web/20020325034234/http://www.aksiyon.com.tr:80/2001/351/prizma/1.htm)
