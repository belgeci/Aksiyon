# Kendimizi kandırmayalım!

*İbrahim Kıbrızlı 2001.12.15*

<div>
 <img border="0" src="/web/20020528072830im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Gelir düzeyinin enflasyon ile doğru orantılı artmadığı, insanların sınırlı gelirleriyle günlük gereksinimlerini karşılamada bile zorlandığı, ekonomik küçülmenin etkisi ile iş yerlerinin kapandığı ve işten çıkartmaların arttığı şartlarda mal ve hizmet piyasalarında alış—veriş rüzgarlarının tüm görkemiyle estiğinin savunulması hiç de inandırıcı gelmiyor
 </p>
 <p class="metin">
 </p>
 <p class="metin">
  Yürütülen 'ucuzluk kampanyalarıyla' durgunluk içerisindeki piyasalara iyimser bir hava pompalanmaya çalışılıyor. Siyasetçi, bürokrat, sivil toplum kuruluşları ve medya tarafından desteklenen yapay ekonomik canlanma arayışları son zamanlarda ülke gündeminin ilk sıralarına yerleşiyor.
 </p>
 <p class="metin">
  Bu uygulama ile üst üste yaşanan ekonomik krizlerin ortaya çıkardığı belirsizliğin etkisinin üstü örtülmeye çalışıldığı ve tüketici kesiminin askıya aldığı harcama eğilimlerinin harekete geçirilmesi için özel gayret gösterildiği gözlerden kaçmıyor. Oluşturulmaya çalışılan iyimser hava doğrudan tüketicileri hedef alıyor.
 </p>
 <p class="metin">
  Gerek yazılı gerekse görsel yayın kuruluşlarının da desteği ile ramazan ayı ve bayramı harcamalarını olduğundan fazla hareketlendirme eğilimi sergilendiği dikkat çekiyor. Bu suni yöntemlerle oluşturulan olumlu ortam sayesinde gerileyen tüketici tercihleri canlandırılmak isteniyor.
 </p>
 <p class="metin">
  Mal ve hizmetlerin fiyatları ucuzlatılmak suretiyle iç talebi harekete geçirmeye dönük düşünce piyasalara işleniyor. Bu şekilde ticari hayattaki durgunluğun önünün açılması ve stokların eritilmesi sonrası reel ekonominin  üretim ayağının tekrar işletilmesi hedefleniyor.
 </p>
 <p class="metin">
  Yaşanan ekonomik krizler sonrası alım gücü ciddi biçimde gerileyen tüketicilerin harcamalarını ertelemeye dönük zorunlu davranış tercihinin öyle kolay kırılacağı zannedilmemeli.
 </p>
 <p class="metin">
  Kaldı ki, kuruluşların "Ülkem için seve seve" kampanyası kapsamında başlattığı mal ve hizmet fiyatlarındaki indirime, beklentilerin aksine, tüketicilerin rağbet göstermediği gerçek.
 </p>
 <p class="metin">
  Kampanya kapsamında vitrin ve etiketlere yansıyan mal ve hizmet fiyatlarında gerçekleşen indirim oranlarına tüketicilerin inanmaması, tüketim tercihlerinin değişmemesinde özellikle rol oynuyor. İkinci bir faktör ise daha çok indirim oranlarının yeterli bulunmaması.
 </p>
 <p class="metin">
  Hele, ekonomi yönetiminin ' kriz bitti ' yönündeki açıklamaları hiç de inandırıcı gelmiyor. Çünkü, her şeyden önce vatandaş cebinde ve mutfağında krizin bittiğini hissetmiyor. Dolayısıyla vatandaş, Hazine'den sorumlu devlet bakanı başta olmak üzere ekonomi yönetiminden sorumlu diğer yetkililerin sözlerine inanmaktan çok uzak bir konumda.
 </p>
 <p class="metin">
  Piyasaları canlandırma noktasında doğrudan kamunun öncelikle KDV oranlarında indirime gitme gibi tüketici harcamalarını teşvik edici mekanizmaları hayata geçirmesi yerinde olurdu. Vergi gelirlerinde kayba uğrama korkusu kamu kesimini böyle yerinde bir uygulamaya gitmekten alıkoyuyor.
 </p>
 <p class="metin">
  Ticaretin canlanması, tüketimin önünün açılması ve paranın el değiştirme hızının artması vergi gelirlerinin azalmasının tam aksine artmasını beraberinde getirecek bir etken. Maliyenin böyle bir uygulamaya geçit vermemesinin altında; belge düzenini yaygınlaştıramaması, vergi kayıp ve kaçaklarını asgari düzeye çekme noktasında denetim mekanizmalarını yeterli etkinlikte işletememesi, kayıt dışı ekonomiyi kayıt altına almaya dönük yöntemleri sisteme kazanamaması gibi faktörlerin yattığı açık.
 </p>
 <p class="metin">
  Gelir ve Kurumlar Vergileri ile KDV oranlarının bu denli yüksek tutulduğu şartlarda tüketimin canlanmasının vergi gelirlerini artırma bakımından kayda değer bir fayda sağlamayacağı da bilinmeli. Özellikle, yüksek oranlı KDV'nin daha çok satıcı ile tüketici arasında uygulamada pazarlık konusu olduğu biliniyor. Bu uygulama, ister istemez, KDV tahsilatında beklenen gelirin toplanmasına imkan vermediği gibi Gelir ve Kurumlar Vergisine tabi gelirlerin de daha düşük gösterilmesine yol açıyor.
 </p>
 <p class="metin">
  Bugün ekonominin temel sorunu; kamu borçlarının çevrilebilmesi, borç faiz servisinin aksatılmadan gerçekleştirilebilmesi. Kamunun finansman ihtiyacının sonucu piyasadaki nakit tasarrufları kendine yönlendirmesi piyasaların likidite sıkıntısı çekmesine sebep oluyor. Hal böyle olunca da, piyasaları harekete geçirecek nakit para kalmıyor.
 </p>
 <p class="metin">
  Diğer taraftan, vatandaşta ekonomik kötü gidiş ve yüksek oranlı seyreden enflasyona karşı kendini koruma ve geleceğini garanti altına alma düşüncesi ağır basıyor. Bu olgu, sınırlı da olsa bireysel tasarrufların TL cinsinden tutulmasını cazip olmaktan çıkartıyor. Tasarufların daha sağlam kabul edilen başta döviz olmak üzere diğer alternatif tasarruf araçlarına bağlanmasını zorunlu kılıyor. Bu davranış kalıbının kısa zamanda değişeceğinin beklenmesi çok yanıltıcı olur. Hatta, bazı yetkililerin küçük tasarruf sahiplerinin tavır değiştirdiğini zannederek, 'Yastık altında tutulan tasarruflar bozduruluyor. Piyasaya geri dönüyor' tarzındaki açıklamaları ciddi bir teknik hata...
 </p>
 <p class="metin">
  Şu bir gerçek ki, insanımız sınırlı gelirleriyle günlük ihtiyaçları için satın aldıkları; elektrik, gaz, su, ulaşım, haberleşme ve diğer tekel ürünleri gibi temel mal ve hizmetlerin faturaları ile plastik kartlar ile yaptığı alış—verişlerinden doğan banka kredilerinin asgari tutarlarını ödeme peşinde koşuyor. Kaldı ki, genellikle kamu tarafından üretilen ve her geçen gün fiyatları zam gören bu tür mal ve hizmetlerin faturalarını ödeme noktasında dahi zorlanıyor.
 </p>
 <p class="metin">
  Gelir düzeyinin enflasyon ile doğru orantılı artmadığı, insanların sınırlı gelirleriyle günlük gereksinimlerini karşılamada bile zorlandığı, ekonomik küçülmenin etkisi ile iş yerlerinin kapandığı ve işten çıkartmaların arttığı şartlarda mal ve hizmet piyasalarında alış—veriş rüzgarlarının tüm görkemiyle estiğinin savunulması hiç de inandırıcı gelmiyor.
 </p>
 <p class="metin">
  Krizin sona erdiği, piyasaların canlandığı, ekonominin tekrardan büyüme trendine girdiği gibi gerçekle bağdaşmayan açıklamalar yapan, siyasetçi ve bürokratlar ile siyasi gelecek hesapları içerisinde onlara destek veren sivil toplum kuruluşları yanısıra medya'nın da inandırıcılığını yitirdiği gözleniyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/367/prizma/1.htm), [web.archive.org (arşiv bağlantısı)](http://web.archive.org/web/20020528072830/http://www.aksiyon.com.tr:80/2001/367/prizma/1.htm)
