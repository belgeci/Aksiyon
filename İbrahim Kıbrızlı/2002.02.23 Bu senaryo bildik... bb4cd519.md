# Bu senaryo bildik...

*İbrahim Kıbrızlı 2002.02.23*

<div>
 <img border="0" src="/web/20020325040028im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Osmanlı Devleti'nin çöküşüne zemin oluşturan gelişmelerle, bugün değişik bir şekilde Türkiye'nin yaşadıkları arasında, bize her ne kadar ürkütücü gelse de, ciddi bir benzerlik gözlemleniyor.
 </p>
 <p class="metin">
 </p>
 <p class="metin">
  Türkiye, dış ve iç borçlarla ilk defa 19. yüzyılın ortalarında yaşanan siyasi ve ekonomik krizlerin aşılması esnasında tanıştı.
 </p>
 <p class="metin">
  Dış borçların siyasi baskı aracı yapılma korkusu, Osmanlı yöneticilerini uzun süre dış borçlanma karşıtı katı bir tutum sergileme noktasında tuttu. Londra'da yapılan dış borç anlaşmasının da bu sebepten ötürü iptal edildiği biliniyor.
 </p>
 <p class="metin">
  Yaşanan iktisadi krizlerin aşılabilmesi ve devletin yüksek harcamalarının yol açtığı hazine açığının karşılanması için Osmanlı İdaresi daha çok paranın değerini düşürme, yüksek oranlı vergiler salma ve iç piyasadan borçlanma yoluna gitti.
 </p>
 <p class="metin">
  İç piyasadan kaynak, aynı zamanda Avrupa sermayesi ile Osmanlı Devleti arasında köprü görevi üstlenen 'Galata bankerleri'nden yüksek faiz karşılığında alınan borçlarla temin ediliyordu. Özellikle, Avrupa sermayesi adına iç borçlanmada üstlendiği aracı rol bu gruba ciddi sayılabilecek derecede ilave kazanç sağlama imkanı yarattı.
 </p>
 <p class="metin">
  Kırım Savaşı'nın da körüklediği siyasi ve ekonomik kriz, Osmanlı Devleti'ni; Avrupa borsalarına tahvil ihraç etmek yolu ile dış borçlanmaya gitmek zorunda bıraktı.
 </p>
 <p class="metin">
  Mısır Vilayeti'nden toplanacak vergi gelirleri teminat gösterilerek 1854 yılında dış piyasalardan itibari değeri 3 milyon İngiliz Sterlini olan borç karşılığı Hazine'ye giren net 2.3 milyon sterlinin yıllık anapara ve faiz ödemesi 1.3 milyon sterlin olmuştur.
 </p>
 <p class="metin">
  Avrupa bankerleri ile onların Türkiye'deki temsilcisi Galata bankerlerine yeni yüksek komisyon kazançları sağlama kapısı açan bu uygulama, Osmanlı'ya borç veren Avrupa Devletleri ile yabancı ve yerli alacaklıları zamanla Osmanlı'nın iç işleri ve mali idaresine müdahale etmeye kadar götürmüştür.
 </p>
 <p class="metin">
  Osmanlı Devleti ilk dış borç aldığı 1854 yılından itibaren iflasını ilan ettiği 1875 yılına kadar biriken borçlarını ödeyebilmek için toplam 15 defa dış borç aldı.
 </p>
 <p class="metin">
  1860 yılına gelindiğinde toplam 18 milyon Osmanlı Lirasına ulaşan yerli banker ve yatırımcılara olan iç borçların çevrilebilmesi de artık dış borçlanma sayesinde sağlanabiliyordu.
 </p>
 <p class="metin">
  Ancak, zamanla hazine bonoları ve avans kullanma yolu ile iç piyasadan borçlanabilme sınırlarına gelinmiş olması, gerek iç borçların gerekse dış borç anapara ve faiz ödemelerinin dış piyasalardan yeniden borçlanarak çevrilebilme imkanlarının kalmaması Osmanlı Devleti'ni kaçınılmaz olarak iflasını isteme zorunda bıraktı.
 </p>
 <p class="metin">
  1879 yılında Osmanlı Devleti yerli alacaklıların alacaklarını tahsil etmesi için Rüsum—u Sitte İdaresi'ni kurdu. Bu idarenin öncelikli görevi, Galata bankerleri ve diğer yerli alacaklılara olan iç borç anapara ve faizlerinin ödenmesini aksatmadan gerçekleştirmesiydi.
 </p>
 <p class="metin">
  1881 yılında ilan edilen Muharrem Kararnamesi ile Osmanlı Devleti'nin iç ve dış borçları birleştirildi. Rusum—u Sitte İdaresi'ne bırakılan gelirler dahil devlet gelirlerinin toplanması ve mali sistemin idaresi, yönetiminde alacaklarını tahsil etme önceliği verilen Galata bankerlerinin bir temsilcisinin de bulunduğu, 1949 yılına kadar faaliyetini sürdürecek olan Düyun—u Umumiye İdaresi'ne bırakıldı.
 </p>
 <p class="metin">
  Osmanlı Devleti'nden kalan iç ve dış borçların geri ödenmesi ve tasviyesi Cumhuriyet Hükümetleri'nce 1951 yılında tamamlandı. Geçmiş bu kötü deneyimlerden yeterli ders alınmamış olacak ki, Türkiye'nin bugün yine en öncelikli sorunu; iç ve dış borçların ulaştığı boyut ve çevrilebilmesinde yaşanan zorluklar.
 </p>
 <p class="metin">
  Türkiye'ye borç veren yabancı ve yerli finans kuruluşlarının özel gayretleri ile iç ve dış tüm kamu ve özel kesim borçları banka mevduatları devlet güvencesi kapsamına alınıyor.
 </p>
 <p class="metin">
  Bu uygulama kaçınılmaz olarak sahipleri ve yöneticileri tarafından kötü idare edildikleri için zor durumda olan bankaların kurtarılmasını beraberinde getiriyor. Son olarak sermaye yapıları bozuk olan bankaların sermaye durumlarının iyileştirilmesi ve mali durumları bozulan büyük şirket gruplarının borçlarının yeniden yapılandırılması gayesiyle IMF'den borçlanılıyor.
 </p>
 <p class="metin">
  Nasıl geçmişte; bütçe yapma, vergileri toplama, borç servislerini gerçekleştirme Duyun—u Umumiye İdaresi'ne bırakıldıysa, bugün de Stand—by düzenlemelerine dönüşen 'Niyet Mektup'larında verilen taahhütler ekonomi ve mali yönetimi IMF'nin yönetim ve denetimine veriyor.
 </p>
 <p class="metin">
  Buna ilave, geçmiş dönemde olduğu gibi Rüsum—u Sitte İdaresi benzeri iç borçların yönetimi IMF'nin de onayı alınarak kurulan 'İç Borç Yönetim Komitesi'ne bırakılıyor. Bu komitenin kurulması ile adeta yerli alacaklıların alacaklarına tahsil güvencesi veriliyor. Osmanlı Devleti'nin çöküşüne zemin oluşturan gelişmelerle, bugün değişik bir şekilde Türkiye'nin yaşadıkları arasında, bize her ne kadar ürkütücü gelse de, ciddi bir benzerlik gözlemleniyor.
 </p>
 <p class="metin">
  (Kaynak:Dr. A.Özçelik;Osmanlı Devleti'nin Çöküşünde Ekonomi—Politik Baskılar Üzerine Bir Deneme 1838—1914)
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/prizma/1.htm), [web.archive.org (arşiv bağlantısı)](http://web.archive.org/web/20020325040028/http://www.aksiyon.com.tr:80/2002/377/prizma/1.htm)
