# Sayısal, sözel Bakanlar Kurulu...

*İbrahim Kıbrızlı 2001.04.14*

<div>
 <img border="0" src="/web/20020420220352im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Herşeyin merkezden yönetildiği hantal bir yapıya sahibiz. Siyasi erki ele geçirmek isteyenleri cezbeden de, bu rantı çok yüksek yapının ısrarla korunmasıdır. Bu zihniyet değişmedikçe çıkış yolunu bulmak, bakanlar kurulu üye sayısını düşürmek imkansızlaşıyor.
 </p>
 <p class="metin">
 </p>
 <p class="metin">
  B:aşbakan ve üç yardımcısı dahil 36 kişiden oluşan bakanlar kurulunun sayısı son günlerde bir çok kişi ve kurum tarafından çok bulunuyor. Kimilerine göre bakanlar kurulu Başbakan dahil 25 kişi olmalı. Kimilerine göre ise, bu sayı 22 hatta 20 dahi olabilir.
 </p>
 <p class="metin">
  Bu gibi talep sahipleri; hangi bakanlığın hangisi veya hangileri ile birleştirilmesi gerektiği, yeni görev tanımı ve işlevlerine göre içlerinin nasıl doldurulması gerektiği noktalarına hiç bir açıklık getirmiyor. Bakanlar kurulunun sayısını çok bulan ve bu sayının düşürülmesini isteyenlerin ortaya hiç bir kıstas veya gerekçe koymaksızın sayısal olarak düzenleme popülizmine kaçtığı açık.
 </p>
 <p class="metin">
  Demokrasiyle yönetilen ve piyasa ekonomisinin uygulandığı ülkelerde devlet; adalet, iç ve dış güvenlik, dışişleri, eğitim ve sağlık hizmetleri gibi temel alanlardaki asli fonksiyonlarına çekilmiş durumdadır. Bu gibi ülkeler, böylelikle, bakanlar kurulu üye sayısını da hizmette verimlilik ilkesinden hareketle asgari düzeye çekmiştir.
 </p>
 <p class="metin">
  Türkiye'de ise böyle olmuyor.
 </p>
 <p class="metin">
  Çünkü, herşeyin merkezden yönetildiği, devletten beklendiği hantal bir yapıya sahibiz. Zaten siyasi erki ele geçirmek isteyenleri cezbeden de, bu rantı çok yüksek yapının ısrarla korunmasıdır. Bu zihniyet değişmedikçe çıkış yolunu bulmak, bakanlar kurulu üye sayısını düşürmek imkansızlaşıyor. Yapılması gereken devletin asli fonksiyonlarının dışında kalan işlevlerini piyasaya devretmesidir.
 </p>
 <p class="metin">
  Kamu kesiminde çalışan personel tasarrufunu da beraberinde getirecek olan bu uygulama, ayrıca hükümetlerin işlevselliğini beraberinde getirecek, bürokrasiyi asgari düzeye çekecek, kamu yönetiminde verimliliği davet edecek doğru ve kalıcı bir reformdur. Sözkonusu reform ile personel tasarrufu yapılacağı gibi, fazla personel çalıştırmaktan dolayı ortaya çıkan bütün güncel harcamalarda da tasarruf kendiliğinden sağlanır.
 </p>
 <p class="metin">
  Kamu bütçesinde; piyasa ekonomisi bağlamında yapılması kaçınılmaz olan, hatta personel ve cari harcamalar reformundan daha da önemlisi 'transfer harcamaları' reformudur. Bunun için kamunun üzerinde ekonomik olmayan ama siyasi gerekçelerle toplanan yükler; yerel yönetimlere ve piyasa aktörlerine, piyasa kuralları çerçevesinde geri dönmelidir. Bir diğer ifadeyle, devletin sınırları ve işlevleri sorgulanarak bilgi toplumunun gereği düzenlemelerin devlet yapısı üzerindeki sonuçları hayata geçirilmelidir.
 </p>
 <p class="metin">
  Günümüzde devlet, toplumun bir arada yaşama beklentilerine vâkıf, olağan ve olağanüstü durumlara hazırlıklı, her türlü şartlar dahilinde tüm nitelik ve niceliğiyle olması gereken yerde hissedilir bir biçimde var olan bir kurumlar bütünüdür.
 </p>
 <p class="metin">
  Devletin savunma ve silahlar üzerindeki tekeli, anayasal düzen ve adaletin tesisi, iç ve dış güvenliğin sağlanması, herkes için eşit ölçüde bağlayıcı kurallar çerçevesinde 'düzgün bir oyun alanı' oluşturulması gibi sadece devlete ait olan, ancak devletin yerine getirebileceği tartışma kabul etmez, devredilemez işlevleri vardır. Bu alanların dışında kalan ne varsa bunlar devletçe yürütülmeyebilir.
 </p>
 <p class="metin">
  Toplumsal yaşamda olduğu kadar devlet ve ekonomi yönetiminde de demokrasinin bütün kuralları ile geçerli olduğu günümüz dünyasında artık tabular yıkılarak devlete yapmaya muktedir olmadığı sorumlulukları yüklememeliyiz.
 </p>
 <p class="metin">
  Devlet, statükocular ve sistemin karmaşık yapısının sonucu olan boşluklardan nasiplenenlerin tüm karşı koymalarına rağmen asıl işlevi olmayan alanlardan çekilmelidir. Devlet, yasalar ve piyasalar üzerindeki siyasal egemenliğini düzenleyici kurumsal ve kuralsal kararların alınmasına yerel yönetimler ve sivil toplum örgütlerini dahil etmek suretiyle yetki ve sorumluluklarını paylaşarak yapmaması gereken görevlerini tasfiye etmelidir. Siyasi ve kamusal müdahalelerden arındırılmış demokrasi anlayışının her alanda hakim olduğu bir ortamda demokrasiye yabancı kamusal tasarruf ve uygulama öğelerinin, demokrasi içi kabul edilebilir kurallara terk edilmesiyle toplumun kendi kaderini tayin etme özgürlüğüne kavuşması arzu edilen neticeyi getirecektir.
 </p>
 <p class="metin">
  Merkezi idarenin uhdesinde topladığı görev ve sorumluluklar demokratikleşme bağlamında yerel yönetimler ve piyasaya, kurumsal ve kuralsal düzenlemelere gidilerek devredilebilirse, ancak o zaman bakanlar kurulunun; başbakan ile 2 başbakan yardımcısı ve devlet bakanı dahil 14 icracı bakanın içerisinde yer aldığı toplam 17 kişiden oluşan hükümete dönüştürülmesi mümkün.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/332/prizma/1.htm), [web.archive.org (arşiv bağlantısı)](http://web.archive.org/web/20020420220352/http://www.aksiyon.com.tr:80/2001/332/prizma/1.htm)
