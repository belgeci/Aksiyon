# Geciktirilen reformların maliyeti yeni bir kriz...

*İbrahim Kıbrızlı 2001.06.23*

<div>
 <img border="0" src="/web/20020501063415im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Umutlu olmak bu şartlarda yetersiz kalır. İçinde bulunulan dönem geçici bir durum. Sorunların üstesinden kısa dönemde gelinebileceğinin zannedilmesi ile tamamen meselenin bilincinde olunmadığı, hatta hafife alındığı izlenimi veriliyor.
 </p>
 <p class="metin">
  Koalisyon ortağı siyasi partilerin popülist uygulamaları, sabit kur politikası uygulanması, kırılgan bankacılık sistemi, yüksek iç ve dış borç yükü kriz ortamından çıkma gayretleri içerisindeki Türkiye ekonomisini bir öncekinden daha derin bir krize sürükleyen önde gelen 4 ana unsur. Bu yalnış uygulamalar üst üste yaşanan ekonomik krizlerin olması gerekenden çok daha ileri derecede etki göstermesinin de gerekçeleri.
 </p>
 <p class="metin">
  Finans kuruluşları, piyasalara kredi vermeyi keserek fonlamayı durdurdu. Nakit akışı çöktü. Paranın devir hızı kesildi. Piyasalarda ciddi ödeme sorunu yaşandı. Reel ekonomi durdu. Ekonomi yatırım yapamaz noktaya geldi. Uygulanan kur politikası nedeniyle ithalat arttı, ihracat geriledi. Türk Lirası'na güvenin kalmadığı ortamda yerli ve yabancı yatırımcıların yabancı paralara yönelmesi ile sermaye kaçışı yaşandı. Döviz rezervlerinde ciddi bir azalma oldu. İç ve dış borçların geri ödenememesi gibi, hiç de istenmeyen bir sürece girildi.
 </p>
 <p class="metin">
  Yeni kararlarla desteklenen 'Güçlü Ekonomiye Geçiş Programı' ve uluslararası kuruluşlardan sağlanan ilave dış kredi yanısıra iç borç takas işlemine gidilmesine rağmen ekonomik krize yol açan sendromların hâlâ devam ettiği göz ardı edilmemeli. Şimdilik kaydıyla, zaman kazanıldığı ve krizin şiddetinin azaltıldığı kabul edilmeli. Bu uygulamaların sağladığı geçici rahatlamaya güvenilerek sorunların üstesinden gelineceği gibi hatalı bir yola girilmemeli. 'Güçlü Ekonomiye Geçiş Programı'nın zayıf karnını bu hususun oluşturduğu rahatlıkla söylenebilir.
 </p>
 <p class="metin">
  Tasarruf miktarı ve yatırımlarda verimlilik çok düşük. Nüfus artış hızı ve her yıl iş gücüne yeni katılım oranları çok yüksek. Bu yapı ister istemez ekonomik büyüme hedefinin hedeflenen yıllık yüzde 4—4.5 seviyesinin hemen hemen asgari 2—2.5 puan daha üstünde tutulmasını zorunlu kılıyor.
 </p>
 <p class="metin">
  Gelinen nokta itibarıyla büyümeden taviz verilerek, ekonomik küçülmeye endeksli politikaların uygulanması ile sonuç alınma şansı kalmadı. Böyle bir yöntemin uygulanması kaçınılmaz olarak sosyal sorunların da artarak ortaya çıkması tehlikesini içeriyor. Özverinin salt toplumdan beklendiği geçmiş dönemlerdeki uygulamalara geri dönüşün bir şey kazandırmayacağı mutlak doğru.
 </p>
 <p class="metin">
  Ekonominin içine çekildiği zorlukların boyutları çok yönlü ve etki alanı çok büyük. Klasik usul ve yöntemlere dayalı ekonomik tedbirlerin alınması ile çözümlenebilecek nitelikte olmanın çok ilerisine geçildi. Türkiye için ciddi zorlukların yaşanma zorunda olduğu bir döneme girildi.
 </p>
 <p class="metin">
  Artık, ekonomik zorlukların aşılması için daha köklü reformlara ihtiyaç duyulduğu açık. Özellikle de, kamunun bizzat kendi alanına giren hususlara dönük yapması gereken işler bazında. Ancak, görülen o ki, kamu kesimi hangi alanlarda ne gibi reformların sisteme kazandırılması gerektiğini çok iyi bilmesine rağmen, bunların hiç birini kendiliğinden gerçekleştirme yanlısı değil.
 </p>
 <p class="metin">
  Siyasi erki ele geçiren otorite ile bürokrasi ve iş çevrelerinin yoğun kamuoyu baskısı karşısında reformları bir oyalama taktiği olarak gündemlerine sözde dahil ettikleri anlaşılıyor. Bu kesimlerin ciddi ve kararlı bir biçimde elde ettikleri ayrıcalıklı konumlarını savunmadan yana tavır koydukları gözleniyor. Daha çok siyasi yapının kolaylıkla kırılması güç görünen düzeyde reform mahiyetinde düzenlemelere karşı direnç gösterdiği bir gerçek. Özellikle de, siyaset ile ekonomi yönetiminin birbirinden ayrıştırılması doğrultusunda yapılması gereken düzenlemelerle ilgili olanlar noktasında bu direnç çok daha fazla.
 </p>
 <p class="metin">
  Reformların geciktirilmesi kadar geçmiş uygulamalardaki başarısızlık da uygulamaya konulan programa, toplumsal destek verilmesini engelleyen ve piyasaları tedirginliğe sürükleyen temel etken. Bu noktada geniş kitlelerin destek vermesi için önemli olan uygulamaya konulan ekonomik programın içeriğinin nitelik ve nicelik bakımından üstün vasıflar taşıması değil. Tam aksine, başta siyasi karar alıcılar olmak üzere, uygulamacıların alınan tedbirleri hayata geçirmeye ne dereceye taraf olduklarının belirgin olarak görülmesi.
 </p>
 <p class="metin">
  Programa veya hükümet uygulamalarına güven ortamının tesis edilmesi, alınan ekonomik tedbirlerin sonuçlarının bireye yansıması ile ölçülür. Bu yansımanın somut göstergesi, birey ve ailesinin yaşam koşullarındaki iyileşmeden başka bir anlama gelmez. Vatandaşın yaşam koşulları gözle görülür, elle tutulur bir seviyede iyileşmediği takdirde, ekonomi programına ve yönetimine güven ortamının sağlandığının söylenmesi doğru bir yaklaşım olamaz.
 </p>
 <p class="metin">
  Umutlu olmak bu şartlarda yetersiz kalır. İçinde bulunulan dönem geçici bir durum. Sorunların üstesinden kısa dönemde gelinebileceğinin zannedilmesi ile tamamen meselenin bilincinde olunmadığı, hatta hafife alındığı izlenimi veriliyor. Uygulanan programın Türkiye'nin sorunlarının üstesinden gelinmesi için yeterli olacağı düşüncesine kapılınmamalı. Bu programın sürekli gözden geçirilerek revize edilmesi, hatta zaman içerisinde güçlendirilmiş yeni bir programa geçilerek desteklenmesi düşünülmeli.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/342/prizma/1.htm), [web.archive.org (arşiv bağlantısı)](http://web.archive.org/web/20020501063415/http://www.aksiyon.com.tr:80/2001/342/prizma/1.htm)
