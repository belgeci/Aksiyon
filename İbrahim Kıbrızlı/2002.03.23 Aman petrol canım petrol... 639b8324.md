# Aman petrol, canım petrol...

*İbrahim Kıbrızlı 2002.03.23*

<div>
 <img border="0" src="/web/20020407221714im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  'Petrol bulundu ama, yabancılar kuyuları kapattılar ve mühürlediler' gibi bir çok rivayet oldum olası kulaktan kulağa fısıldanır. Ancak bu rivayetlerin ne derece doğru olduğu kamuoyunca pek bilinmez
 </p>
 <p class="metin">
 </p>
 <p class="metin">
  Türkiye'de petrol olup olmadığı yıllardır tartışılır durur. Petrol denizi üzerinde oturduğumuz yaygın genel kanaat. Özellikle yabancıların buldukları petrolü gizledikleri ve şimdilik çıkartmaya yanaşmadıkları yönünde.
 </p>
 <p class="metin">
  Arama ve sondaj çalışmaları yapılan yöre halkı arasında bu konu ile ilgili, 'Petrol bulundu ama, yabancılar kuyuları kapattılar ve mühürlediler' gibi bir çok rivayet oldum olası kulaktan kulağa fısıldanır. Bu söylenti ve rivayetlerin ne derece doğru olduğu da kamuoyunca pek bilinmez.
 </p>
 <p class="metin">
  Türkiye kıta sahanlığının Güneydoğu Anadolu fay hattının alt kesiminde petrol olduğu bilinen bir gerçek. Zaten jeologlar da, ağırlıklı olarak Güneydoğu Anadolu bölgesinde petrol rezervi olduğunu söylüyorlar.
 </p>
 <p class="metin">
  Yer kürenin yaklaşık 8 bin 500 ile 9 bin 500 metre derinliğinde bulunan bu rezervlerin çıkartılması ise doğanın dağlık ve kayalık yapısı itibarıyla bir o kadar güç. Mevcut teknolojiye bağımlı olarak kullanılan günümüz sondaj makinalarının bu derinliğe inmesi zor. Hassas elmas uçlar sert kayalık zeminde kırılıyor. Dahası delme işlemi dikine gerçekleştirilemiyor. Eğimli bir seyir takip ediyor. Dolayısıyla arama çalışmaları hem pahalı, hem de istenilen sonucu verme noktasında olamıyor.
 </p>
 <p class="metin">
  Bilinen yöntem ve teknoloji ile ham petrol bu şartlar altında çıkartılsa bile maliyeti çok yüksek. Yani, rantabl değil. Astarı yüzünden daha pahalı.
 </p>
 <p class="metin">
  Buna rağmen, TPAO başta olmak üzere yerli ve yabancı bir çok kuruluş ülke genelinde arama çalışmalarını aralıksız yürütüyorlar. Zaman zaman da petrol buldukları oluyor.
 </p>
 <p class="metin">
  Ne yazık ki, yüzeyin hemen hemen 2 bin—2 bin 500 metre derininde bulunan petrol kısa zamanda su ile karışık petrole dönüşüyor. Daha derinlere inildiğinde ise, tüm umutlarımız yıkılıyor. Bir başka bahara kalıyor.
 </p>
 <p class="metin">
  TPAO, Shell, Texaco, BP, Mobil gibi yerli ve yabancı bir çok kuruluşun, halen; gerek Kuzeydoğu Anadolu'da Van, Ağrı, Kars ve Erzurum ile Güneydoğu Anadolu'da Adıyaman, Diyarbakır, Batman, Şırnak ve Siirt illerini kapsayan bölgede, gerekse Akdeniz'de Antalya açıklarında arama ruhsatı aldığı ve çalışmalar yürüttüğü biliniyor.
 </p>
 <p class="metin">
  Anadolu toprakları üzerinde ham petrol ilk kez 19. yüzyıl başlarında Ruslar tarafından Doğu Anadolu'nun Hasankale, Katranlı ve Tercan yerleşim birimlerinde gerçekleştirilen sondaj çalışmaları ile bulundu. Daha sonra, her ne kadar Siirt, Adıyaman, Adana, Diyarbakır yörelerinde yabancılar tarafından gerçekleştirilen arama çalışmalarında petrole rastlandı ise de bulunan petrol ticari açıdan yeterli bulunmadığı için açılan kuyular kapatıldı.
 </p>
 <p class="metin">
  Trakya bölgesinde yapılan benzer arama çalışmalarında da yüzeye çok yakın petrole rastlandı. Ancak, çıkan petrolün işletme için yeterli olmaması açılan bu kuyuların kapatılmasını beraberinde getirdi.
 </p>
 <p class="metin">
  Bugüne kadar yapılan tüm çalışmalara rağmen, 1940 yılında Raman ve 1945 yılında Garzan'da bulunan ve işletmeye açılan kuyular dışında ticari açıdan yeterli ciddi bir başka rezervin bulunması mümkün olmadı. Daha da önemlisi, Türkiye'nin Suudi Arabistan veya Kuveyt gibi tortul havza üzerinde oturmadığı somut bir gerçek...
 </p>
 <p class="metin">
  Türkiye'de mevcut işletmeye açılan kuyulardan yılda yaklaşık 3.7 milyon ton (23.3 milyon varil) ham petrol üretimi yapılabiliyor. Bu da, ham petrol tüketimi yılda 23 ile 25 milyon ton (145—157 milyon varil) arasında gidip gelen Türkiye'nin yıllık ihtiyacının yüzde 16'sını kendi kaynaklarından sağlayabildiği anlamına geliyor.
 </p>
 <p class="metin">
  Türkiye'nin saptanabilen ham petrol rezervi 758 milyon ton (4.8 milyar varil) civarında. Bu büyüklüğün 86 milyon tonu ( 542 milyon varil) üretilebilir rezervler. Toplam dünya tahmini ham petrol rezervlerinin binde 3'ü, üretilebilir rezervlerin ise onbinde 9'u Türkiye'de bulunuyor.
 </p>
 <p class="metin">
  Üretim teknolojisi ve tüketim eğilimi sabit kabul edildiğinde, üretilebilir durumdaki rezervlere 15 ile 20 yıl arasında değişen bir ömür biçiliyor. İşletmeye açık kuyularda ham petrol üretim teknolojisinin geliştirilmesine bağlı bu ömrün kısaltılması mümkün. Ancak, Türkiye'deki petrol kaynaklarının bu alanda dünyada kullanılan mevcut teknolojinin sunduğu imkanlarla geliştirilmesi sınırlı. Ve bu amaç doğrultusunda yapılması gereken yatırımın sonuç itibarıyla rantabl olup olmadığı da ayrı bir husus...
 </p>
 <p class="metin">
  Diğer taraftan, dünya petrol tüketiminin bugünkü hızıyla sürmesi ve petrole alternatif yeni enerji kaynakları bulunamaması durumunda, 1.584 milyar varil düzeyinde tahmin edilen toplam dünya petrol rezervlerinin 2035 yılında tükeneceği hesaplanıyor.
 </p>
 <p class="metin">
  Türkiye'deki bilinen ve tahmin edilen ham petrol rezervinin miktar olarak büyüklüğü göz önünde tutulduğunda, gelecekteki muhtemel kıtlık günlerine tedbir olarak saklandığının iddia edilmesi hiç doğru olmaz. Buna rağmen sansasyon arayışı içerisinde olan kişi veya kurumlarca bu tarz bir iddia yapılıyorsa, bilimsel teknik gerçekler tüm çıplaklığı ile ortaya çıkana kadar, ülke gündemini haksız yere kısa dönemli işgal etme imkanı sağlamadan öteye fayda getirmez!
 </p>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/381/prizma/1.htm), [web.archive.org (arşiv bağlantısı)](http://web.archive.org/web/20020407221714/http://www.aksiyon.com.tr:80/2002/381/prizma/1.htm)
