# Ekonomik krizin nedeni, devlet yapısında

*İbrahim Kıbrızlı 2001.04.07*

<div>
 <img border="0" src="/web/20020111225744im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Türkiye'nin hem bölgesel denge unsuru, hem de dünyamızda amansız rekabet ortamında söz sahibi olabilmesinin yolu; kalkınma politikası stratejilerinin, mühendisçe kalkınmanın yanı sıra, sosyo—kültürel kalkınmayı da içeren 'topyekün kalkınma' doğrultusundaki bir özgün model program uygulamasında kesişiyor
 </p>
 <p class="metin">
 </p>
 <p class="metin">
  Üçüncü dalga üretim tarzına geçememenin sıkıntısını çeken Türkiye'de, Cumhuriyetin kuruluşundan günümüze hakim ekonomik zihniyet; devlet kontrolüyle ve eliyle kalkınma veya sanayileşme olarak tanımlanma durumunda.
 </p>
 <p class="metin">
  Kaba hatları ile ulusal ekonominin 78 yıllık gelişimini; I) 1923—1940 tarım ve sanayi üretiminin geliştirilmesi ile sermaye birikiminin tesisi, II) 1940—1950 İkinci Dünya Savaşı koşullarında mevcut yapının muhafazası, III) 1950—1960 tarım ve sanayinin ihtiyaç duyduğu alt yapının geliştirilmesi için ithal ikameci sanayileşme ve inşaat sektörüne yönelme, IV) 1960—1980 tarım ve sanayinin altyapı eksiklerinin giderilmesine devam edilmesi yanısıra dışa kapalı ithal ikameci sanayileşmenin ekonomiye tam manası ile hakim kılınması, V) 1980—1991 inşaat sektörünün yanına tekstil ve turizm sektörlerinin eklenmesi ile ekonominin ihtiyaç duyduğu dış kaynak girişinin artırılması, VI) 1991—2001 iç ve dış borçlanmanın ağır baskısı altında ezilen ekonominin ihtiyaç duyduğu dış kaynak gereksiniminin karşılanmasını teminen bankacılık ve finans sektörlerinin geliştirilmesi şeklinde 6 döneme ayırmamız mümkün.
 </p>
 <p class="metin">
  Tarım ve sanayi ürünleri üretimi ile altyapının gelişimini hedefleyen 1923—1950 döneminde yoktan varolma arayış ve gayretlerinin sergilendiği gözleniyor. Ulusal ekonominin inşa edilmeye çalışıldığı dışa kapalı ithal ikameci ilk dört dönem, daha çok devlet ağırlıklı, ancak kendi yağıyla kavrulan karma ekonomi modeli uygulaması olarak da tanımlanabilir.
 </p>
 <p class="metin">
  Temelleri 24 Ocak kararları ile atılan hâlâ içinde bulunduğumuz son dönem ise; ekonominin gelişimi noktasında iç kaynakların yetersiz kalması üzerine dış kaynak desteğinin sağlanması için zorunlu olarak dışa açılma ve piyasa ekonomisine geçiş girişimleri olarak değerlendirilebilir.
 </p>
 <p class="metin">
  Sistemini serbest piyasa ekonomisi anlayışına dönüştürme gayretleri sergileyen Türkiye'de, son 2 dönem iç ve dış pazarlarda teknolojik üstünlüğe dayalı ürün çeşitliliğini haiz mal üreten piyasalarda büyük bir boşluk yaşandığı bir gerçek. Gelişmiş ülkeler bilgi—teknoloji çağı yaşarken, sosyo—kültürel kalkınmanın kendi haline terkedilmesi sonucu, Türkiye'nin hâlâ tarım ve sanayi toplumu arasında sıkışmasının merkezinde insan sermayesinin gelişmesine imkan verecek modelin ısrarla uygulanmaması yatıyor.
 </p>
 <p class="metin">
  Türkiye adına teşhisin doğru konulamaması, ülke ekonomisini, boyutları farklılaşarak derinleşen daha ciddi krizlere sürüklüyor. Ekonomik krizle mücadele, öncelikle sosyo—kültürel kalkınmanın tesisi ve reel ekonominin istikrarlı bir zemin üzerine oturmasından geçiyor. Türkiye'nin çıkış yollarını üretme sıkıntısı çektiği ekonomik krizlerin nedeni; üretim eksikliği, teknoloji yenileyememe, ürün çeşitlemesine gidememe, piyasa ekonomisi anlayışı doğrultusunda kurumsal ve yasal altyapısını oluşturamama, beşeri sermayesini geliştirememe ayrıntılarında aranmalı.
 </p>
 <p class="metin">
  Dikkat edilecek olursa, Türkiye'de; sosyal ve kültürel kalkınmayı içermeyen tamamen altyapıyı tesis etmeye ve sınai kalkınmayı hayata geçirmeye yönelik devlet eliyle 'mühendisçe kalkınma modeli' uygulanıyor.
 </p>
 <p class="metin">
  Her şeyin ötesinde; uygulanan bu modelin gereği insani boyutun gereklerinin gözardı edilmiş olması, Türkiye'nin her yönden gelişmesini engelleyen en temel sorunu oluşturuyor. Globalleşme yarışında geri kalışımızın nedenini de oluşturan insan sermayesi tabanının geliştirilmemesi ve ülke geneline yayılan yoksulluğu hafifletici etken tedbirlerin alınmaması, ülke ekonomisini verimlilik bakımından geri bırakan faktörler.
 </p>
 <p class="metin">
  Gelenekselcilik ağırlıklı siyasal yapı, ekonomi anlayışı olarak da ister istemez devletçi veya yarı devletçi — karma ekonomi— konumdan sıyrılamıyor. Siyasal ve iktisadi sınırların kalktığı bugün, eski tutucu kavramların dünyasında takılı kalmak veya onlarla bir siyasi—ekonomik senteze girerek sonuç alınacağını zannetmek yanılgısına düşülmemeli.
 </p>
 <p class="metin">
  Türkiye'nin hem bölgesel denge unsuru, hem de dünyamızda amansız rekabet ortamında söz sahibi olabilmesinin yolu; kalkınma politikası stratejilerinin, mühendisçe kalkınmanın yanı sıra, sosyo—kültürel kalkınmayı da içeren 'topyekün kalkınma' doğrultusundaki bir özgün model program uygulamasında kesişiyor.
 </p>
 <p class="metin">
  Siyasi ve ekonomik yapının örtüşmesi, böyle bir model program uygulamasında dikkat edilmesi gerekli olan hususların başında geliyor. Çünkü, yeni dünya düzeni içerisinde varolabilmenin ortak paydası siyasi ve ekonomik demokrasiden geçiyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/prizma/1.htm), [web.archive.org (arşiv bağlantısı)](http://web.archive.org/web/20020111225744/http://www.aksiyon.com.tr:80/2001/331/prizma/1.htm)
