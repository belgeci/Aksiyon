# Değiştirsek de mi oynasak, değiştirmesek de mi oynasak?

*Behram Kılıç - Erhan Güven 2013.12.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Futbolu güzelleştirmek için oyun kurallarında zaman zaman değişiklikler yapılıyor. Sıra dışı ama bazıları da son derece makul öneriler her dönem dile getiriliyor. ‘Futbol 9 kişiyle oynansın’ bunlardan sadece biri.
  </font>
 </div>
 <div id="newsText">
  <font class="detail-text">
   <p>
    Futbol, dünya nüfusunun neredeyse tamamına yakınının ortak sporu. İki kişi, birkaç taş ve bir topla pekâlâ bir futbol maçı oynanabiliyor. Bu cazip oyun; görsel yönü, milyon dolarların döndüğü ekonomisi, kültürü, ulusal ve uluslararası kupaları, transferleri ve daha birçok yönüyle yıllardır milyonlarca insanı statlara, milyarlarca insanı ekran karşısına toplamayı başarıyor. Ancak futbol zaman içinde istesek de istemesek de tarihsel bir değişimden geçiyor. Futbola yön veren FIFA ve UEFA gibi kuruluşlar değişiklik beklentileri karşısında bir müddet dirense de günün şartlarına uygun yeni kurallar koyuyor. Oyunun sahibi olduğunu düşünen İngilizlerin tutuculuğuna rağmen ilk kurallardan günümüze kadar birçok değişiklik yapıldı. Yapılmaya da devam ediyor. Geçen günlerde UEFA Başkanı Michel Platini de oyun kurallarında yeni değişiklikler önerdi. Fransız futbol adamı çift sarı veya kırmızı kart gören oyuncularla ilgili “Bence rugby gibi olmalı. Çift sarı veya doğrudan kırmızı kart gören oyuncular 10-15 dakika süre cezası alabilir.” dedi. Platini ayrıca sarı kart sınırına ulaşan oyuncunun, bir sonraki maçta cezalı duruma düşmesinin, mevcut karşılaşmaya etkisi olmadığını, kart cezasından o anda rakibiyle mücadele eden takımın faydalanması gerektiğini öne sürdü. UEFA’nın patronu, kalecilere verilen kart cezalarının da değiştirilmesi gerektiğini savundu. Gole giden oyuncuyu engelleyerek penaltıya sebebiyet veren kalecilere kırmızı kart gösterilmesine karşı çıkarak “Zaten penaltı en büyük ceza. Bunun üzerine kaleciye kırmızı kart gösterilmesi bence aşırıya kaçıyor.” dedi.
   </p>
   <p>
    Platini gibi milyonlarca futbol seyircisinin, futbola emek ve gönül vermiş insanın oyunun kurallarıyla ilgili değişiklik talepleri var. “Futbolda bir değişiklik yapılacaksa onu da biz yaparız” düşüncesindeki Britanyalılar, daha doğrusu İngilizler, bu taleplerin çoğuna burun kıvırıyor. Şu anki düzen de onların lehine. Zira futbol oyun kurallarını değiştiren Uluslararası Futbol Birliği Kurulu’nda (IFAB) Britanyalılar; İngiltere, İskoçya, Galler ve Kuzey İrlanda’nın temsiliyle dört oya sahip. Dünyada futbolun patronu olan FIFA ise değişiklik taleplerini görüşmek için yılda iki kez toplanan kurula dört adamıyla giriyor ve kural değişikliği için altı ve üstünde oy gerekiyor. Yani FIFA’nın, Britanyalıların onayı olmadan bir kuralı değiştirmesi mümkün değil. Aynı şey Britanyalılar için de geçerli.
   </p>
   <p>
    Ama oyunun kurallarında değişikliğe ihtiyaç olduğu da çok açık. Bu konuda sıra dışı ama bazıları da son derece makul öneriler her dönem sıkça tartışılıyor, konuşuluyor. Mesela, 4 Aralık 2011’de yaşamını yitiren Brezilya’nın dünyaca ünlü futbolcusu Sokrates’in “Futbol 9 kişiyle oynansın” teklifi hâlen tartışma konusu. Sokrates haksız da sayılmaz; zira 1970’lerde bir futbolcu bir maçta ortalama 4 kilometre koşardı, bugün ise neredeyse bu üçe katlandı. Oyuncular arası mesafeler görece küçüldü. Bu durum saha içinde çok daha fazla fiziksel temas meydana getiriyor. Buna bağlı olarak da oyuncunun olumlu davranışta bulunması çok daha zorlaşıyor. Bugün eğer tek vuruş, tek pas oynayamıyorsanız başarılı olmanız çok zor. Alan daraltmalar ve sık sık fauller neticesinde futbol ister istemez çirkin bir hâl aldı. Bunun yanında oyuncuların fiziksel değişimi, antrenman tekniklerinin daha bilimsel bir hâl alması, futbolcuların yeterliliklerini günden güne artırıyor. Sokrates’e göre bütün öteki spor dalları insanın fiziksel evrimine paralel olarak kurallarını değiştirdi. Futbol da bundan geri kalmamalı. Brezilyalı oyuncu ölmeden önce yaptığı bir tez çalışmasında güzel futbol oynanması için oyuncu sayısının azaltılmasını önerdi. Ona göre oyunun kalitesini yükseltmek, daha az sakatlık olması ve oyuncuların teknik kapasitelerini daha iyi sergileyebilmeleri için futbolun 9’a 9 oynanması şarttı. Bu teorinin uygulandığını varsayarsak 11 kişiyle durdurulamayan Barcelona’nın Arjantinli yıldızı Lionel Messi’nin sahada neler yapabileceğini varın siz düşünün. Ya da teknik kapasiteleri üst düzeydeki Brezilyalı oyuncuların geniş alan bulması hâlinde, tıpkı 1970’lerdeki gibi yenilmeyen bir Brezilya Millî Takımı oluşturmaları çok zor olmasa gerek. Bir başka kural önerisi de saha ölçülerinin yüzde 10 büyütülmesi. Eğer böyle bir şey gerçekleşirse hem teknik kapasitesi iyi olan takımların hem de her biri âdeta atlet gibi fiziksel özelliklere sahip Afrikalı oyuncuların saha içinde durdurulmaları çok zor. Ama bu önerinin gerçekleşmesi imkânsız. Çünkü tribünleri sahayla iç içe olan binlerce stadın yeniden yapılması gerekiyor.
   </p>
   <p>
    Futbola yön veren FIFA ve UEFA gibi kuruluşlar değişiklik beklentileri karşısında bir müddet dirense de günün şartlarına uygun yeni kurallar koyuyor. Öncelikli olarak futbolun doğallığının bozulmaması hedefleniyor. Öze dokunmadan getirilen yenilik teklifleri kısmen kabul görüyor. Arkadan müdahaleye kart gösterilmesi, bariz gol şansının faulle önlenmesinin kırmızı karta yol açması, aynı hizadaki forvetin ofsayt sayılmaktan çıkarılması, ofsayt kuralının daha da esnek hâle getirilerek daha çok gol atmaya imkân verecek şekilde düzenlenmesi gibi uygulamalar hep oyunu güzelleştirmek için. Buna rağmen tartışmalı pozisyonlarda teknolojik imkânların kullanılmasına yönelik önerilere hep mesafeli davranılıyor.
   </p>
   <p>
    Futbolu zevkli hâle getirecek nice öneri var. Arsenal Teknik Direktörü Arsene Wenger’in 3. golden sonra atılan her gol için ekstra puan verilmesi teklifi bunlardan biri. 90’ların ünlü İtalyan oyuncusu Gianluca Vialli, maçların 30’ar dakika oynanmasını önermişti. “Futbolcuların süreden çalmasının önüne geçmek için topun oyunda olmadığı zamanlarda kronometre durdurulsun.” düşüncesi de ona aitti. Vialli bununla kalmamış, “Ofsayt kuralı sahanın son üçte birlik bölümünde uygulansın. Hakemler, maçtan sonra basın toplantısına katılsın. Takımların, maçların her iki devresinde toplam ikişer kez yapabilecekleri itirazlarını hakemler videodan izleyebilsin.” gibi sıra dışı önerilerde bulunmuştu. Hollanda Millî Takımı’nın eski teknik direktörlerinden Marco Van Basten de “Maç boyunca 5 faule ulaşan oyuncu maçtan çıkmalı, yerine başkası girmeli. Bu uygulama savunma oyuncularının daha az faul yapmasını sağlayabilir.” düşüncesindeydi. Teknik direktör Hikmet Karaman ise “Yedek futbolcuların hepsi oyuna girebilsin.” önerisini getirmişti. Bir dönem Fransa Millî Takımı’nı çalıştıran Raymond Domenech, hakem hatalarının asgari düzeye inmesi için maçlarda aynı anda teknolojik olarak donanımlı iki tane orta hakem kullanılmasını önermişti. 1996’da FIFA Başkanı Sepp Blatter, kalelerin büyütülmesi fikrini ortaya atmıştı. Blatter’in kalelerin yüksekliğinin 22, genişliğinin de 44 santim artırılması teklifi Mart 1996’da Brezilya’nın Rio de Jenerio şehrinde tartışıldı ancak kabul edilmedi. Kabul edilseydi 7,32 metre olan kalenin uzunluğu 7,76, 2,44 metre olan yüksekliği de 2,84 metre olacaktı. Bazı kaleciler bu öneriye şiddetle karşı çıkmış, futbolun, bu gidişle ileride kalecilerin ellerinin kollarının bağlanarak oynanacağından korktuklarını dile getirmişlerdi.
   </p>
   <p>
    <span>
     <strong>
      Futbol kuralları
     </strong>
    </span>
   </p>
   <p>
    Futbol kuralları, Uluslararası Futbol Birliği Kurulu (kısaca IFAB) tarafından yazılmış olup 17 ana kuraldan oluşmaktadır. Kuralları oluşturan 17 ana madde:
   </p>
   <ol>
    <li>
     Oyun alanı
    </li>
    <li>
     Top
    </li>
    <li>
     Oyuncuların sayısı
    </li>
    <li>
     kural: Oyuncuların giysi ve gereçleri
    </li>
    <li>
     Hakem
    </li>
    <li>
     Yardımcı hakemler
    </li>
    <li>
     Maçın süresi
    </li>
    <li>
     Oyunun başlaması ve tekrar başlaması
    </li>
    <li>
     Topun oyunda ve oyun dışı olması
    </li>
    <li>
     Gol yapma yöntemi
    </li>
    <li>
     Ofsayt
    </li>
    <li>
     Fauller ve fena hareketler
    </li>
    <li>
     Serbest vuruşlar (direkt ve endirekt)
    </li>
    <li>
     Penaltı vuruşu
    </li>
    <li>
     Taç atışı
    </li>
    <li>
     Kale vuruşu
    </li>
    <li>
     Köşe vuruşu
    </li>
   </ol>
   <h3>
    <span>
     Futbola dair bazı ilginç öneriler
    </span>
   </h3>
   <ul>
    <li>
     Sokrates haklı. Futbol şu anki saha ölçülerinde biri kaleci olmak üzere 9 kişiyle oynansın.
    </li>
    <li>
     Ofsayt kaldırılsın, gollerin sayısı artsın.
    </li>
    <li>
     Taç atışı ayakla yapılsın.
    </li>
    <li>
     10 korner 1 penaltı sayılsın.
    </li>
    <li>
     Takımlar maç boyunca 4 oyuncu değiştirebilsin.
    </li>
    <li>
     Bu değişikliklerin ilk 2’si ilk 60 dakika içinde olsun.
    </li>
    <li>
     Serbest vuruşlarda baraj 10 metreye çekilsin. Böylelikle İngilizler düşünsün (9 metre 15 santim, İngilizlerin 10 yardasına karşılık geliyor).
    </li>
    <li>
     Üst üste 2 sarı kart gören oyuncu bir sonraki maçta oynamasın.
    </li>
    <li>
     Lionel Messi her sezon farklı bir ülkenin liginde oynasın.
    </li>
    <li>
     Kale direklerinin boyu 10 cm uzasın.
    </li>
    <li>
     Maçlar 90 değil, 100 dakika oynansın.
    </li>
    <li>
     Cezaalanı dışından atılan goller 2 sayılsın.
    </li>
    <li>
     Frikiklerde barajdaki oyuncu sayısı maksimum 5 olsun.
    </li>
    <li>
     Penaltı atışında kalecilere altı pas çizgisine kadar çıkma izni verilsin.
    </li>
    <li>
     Bir maçta 10 gol atan takıma 4 puan verilsin.
    </li>
    <li>
     Artan tempo sebebiyle hakemler eskisi gibi pozisyonlara yakın olamıyor. Her iki yarı alanda birer hakem bulunsun.
    </li>
   </ul>
   <hr/>
   <h3>
    <span>
     <strong>
      ZAMAN İÇİNDE DEĞİŞEN FUTBOL KURALLARI
     </strong>
    </span>
   </h3>
   <ul>
    <li>
     1865-66’da ofsayt kuralı getirilirken, kalelerin yüksekliği de yeniden düzenlenerek 5 metreden (günümüzde 2,44 metre) 1,80 metreye indirildi.
    </li>
    <li>
     1870’te hava toplarının elle tutulması kuralı kaldırılırken, 1871’de ilk kez kalecilerden bahsedildi ve topu elle tutma hakkı sadece kalecilere verildi.
    </li>
    <li>
     1872’de topun ölçüleri belirlenirken, bundan bir yıl sonra da korner kuralı, 2 yıl sonra da kalelerin devreler itibariyle değiştirilmesi kuralı kabul edildi.
    </li>
    <li>
     1881’de ilk kez hakemin varlığından söz edildiği futbol kurallarında, 1883’te taç atışlarının elle yapılmaya başlanmasının ardından 1884’ten itibaren hakemlerin karşılaşmalarda kayıtsız şartsız tek yetkili olmaları kararlaştırıldı.
    </li>
    <li>
     1891’de penaltı vuruşu getirildi ve kale ağlarından bahsedildi.  1905’te penaltı sırasında kalecilerin çizgi üzerinde durması kuralı eklenirken, bu kural 1929 yılında ‘kaleci, penaltı vuruşu yapılana kadar çizgi üzerinde durmalıdır’ şeklinde değiştirildi.
    </li>
    <li>
     1912’den itibaren kalecilerin topu elleriyle oynamaları yalnızca ceza alanı içi ile sınırlandırıldı.
    </li>
    <li>
     1925’te ofsayt kuralında değişiklik yapılarak 3 oyuncu şartı 2’ye indirildi.
    </li>
    <li>
     1937-38’de oyun kuralları, önceki kurallar esas alınarak maddeler hâline getirildi ve daha kolay anlaşılması için yeniden yazıldı.  1976’da ilk defa sarı ve kırmızı kartlar kullanılmaya başlandı.
    </li>
    <li>
     1990’da 2. kez değiştirilerek bugünkü şekline dönüştürülen ofsayt kuralına, 1995’te aktif-pasif ayrımı getirildi ve hücum futbolunun daha da geliştirilmesi sağlandı.
    </li>
    <li>
     1992 yılında kaleciye geri pas verebilme kaldırıldı.
    </li>
    <li>
     2004 yılında uzatmaya giden maçların altın golle bitmesi uygulaması bir süre denendikten sonra kaldırıldı.
    </li>
    <li>
     2004 yılında gol kutlaması sırasında formasını çıkartan oyuncunun sportmenlik dışı davranışından dolayı ihtarla cezalandırılmasına karar verildi.
    </li>
    <li>
     2013 yılında 6 hakem uygulaması başlatıldı.
    </li>
    <li>
     2013 yılında ofsayt kuralında yapılan değişikliğe göre bundan böyle ofsayt alanında yer alan ve topa müdahale etmese de rakibin dikkatini dağıtan oyuncular ofsaytta sayılmayacak  UEFA tarafından elini sallayarak kart işareti yapan, rakip oyuncunun kart görmesi gerektiğini hakeme anlatmaya çalışanlara, hakeme yapılan toplu itirazlarda en az bir futbolcuya ihtar gösterilmesi istenirken, el-kol işaretiyle itiraz etmenin veya hakemin üzerine doğru koşarak gelmenin sarı kartı gerektiren bir ihlal olduğu belirtildi.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D142CC3A5A090FC06AECC248B96483C4?newsId=37419), [web.archive.org (arşiv bağlantısı)](http://web.archive.org/web/20140109233347/http://www.aksiyon.com.tr:80/aksiyon/newsDetail_getNewsById.action;jsessionid=D142CC3A5A090FC06AECC248B96483C4?newsId=37419)
