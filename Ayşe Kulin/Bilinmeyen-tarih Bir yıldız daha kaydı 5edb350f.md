# Bir yıldız daha kaydı

*Ayşe Kulin Bilinmeyen-tarih*

<div>
 <font>
  <img border="0" height="1" src="/web/20031019162652im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20031019162652im_/http://www.aksiyon.com.tr/resim/458/30.jpg" vspace="5"/>
  </p>
 </font>
 <font class="content">
  Vali Recep Yazıcıoğlu, ülkemin ufkundan bir yaz gecesinin kuyruklu yıldızı gibi, arkasında parıltılarını bırakarak hızla kayıp gitti, onu tanımak ve anlamak lütfuna erenlerin yüreğinde her zaman yaşamak üzere. 1998 yılında Erzincan’da tanıdığım bu güzel adam, onu ilk gördüğümde kapısı hep açık duran bir vali makamında oturuyordu.
  <br/>
 </font>
 <p>
  <font class="content">
   Odasına bir valinin makamına girer gibi değil de yakın bir dostu ziyaret eder gibi girip çıkıyordu insanlar. İçeri şikayetle girenler dahi, güler yüzünün neşrettiği pozitif enerjinin etkisinde, mutlu çıkıyorlardı dışarı. Ben de onu ilk ziyaretimde, iki yıl sonra romanını yazacak olduğum köprünün olağanüstü macerasını öğrenmiş olarak, böyle mutlu ayrıldım yanından. Ertesi gün dağların içinden geçen Taşyolu, bir toplum kalkınması örneği olan köprüyü gezerken ve bir kaç yıl önce depremde yerle bir olmuş şehrin bakımlı, mamur caddelerinde dolaşırken, Vali Recep Yazıcıoğlu’nun, tuttuğunu koparan, çalışkan, becerikli bir insan olduğunu düşünüyordum. Meğer ne kadar az şey biliyormuşum ona dair!
   <br/>
   <br/>
   Bu vatana ait bir dünya adamı
   <br/>
   <br/>
   Dostluğumuz ilerledikçe ve ailesiyle de tanıştıktan sonra onun başka yönlerini de görmeye başladım. Tanıdıkça çoğalan ve karşısındakini de çoğaltan biriydi Yazıcıoğlu. Çocuklarına, eşine çok düşkün bir aile babasıydı. Kendini liberal zanneden nice kişiden yüz kere daha liberaldi, kendini solcu sanan nice liderden çok daha fazla işçi dostu ve işçi hakları savunucusuydu. Halkı yönetime ortak etmek isteyen gerçek bir demokrattı. Milliyetçi olduklarını bağıran çığırtkanlardan çok daha derin bir vatan sevgisine sahipti. Bir müftü çocuğu olduğu için, dininin özüne inerek dürüst ve çalışkan olmayı seçmiş, ibadeti gösteriye hiç dönüştürmemiş, imanını oy avcılığında hiç kullanmamış (belki de bu yüzden politikadan uzak kalmış), bir kuruş haram yememiş, bir kuruş rüşvet almamıştı. Bir çok meslektaşıyla aynı eğitimden geçmiş olduğu halde, seyyal zekası, düşünebilme ve sentez yapabilme kabiliyeti, bitip tükenmeyen araştırma merakı sayesinde, onları sollayıp çok ötelerine geçmiş, bir dünya adamı olmuştu… Bu vatana ait, yüreği bu vatan için çarpan, kendini bu vatanın hizmetine adamış, ufku geniş bir dünya adamı.
   <br/>
   <br/>
   Hayatımda tanıdığım en merhametli ve en alçak gönüllü insanlardan biriydi. Sıcak, sevecen ve sempatikti. Ve elbette tüm çok zeki insanlar gibi o da son derece nüktedan ve espriliydi. Gülmeyi, şakalaşmayı, kahkaha atmayı çok severdi.
   <br/>
   <br/>
   Bir doğa aşığıydı
   <br/>
   <br/>
   Bir doğa aşığıydı. Erzincan’a ikinci gidişimde, onu benden evvel tanımış olan oğlum, yanıma yürüyüş ayakkabıları almam için ısrar etmişti. İyi ki oğlumu dinlemişim. Çünkü Erzincan’a varır varmaz Vali önde, ben ve kaymakamlar arkada, keçiler gibi saatler süren bir yürüyüşle Munzur’un zirvelerine tırmanmıştık, hayalini kurduğu kayak pistlerinin yerini göstermesi için bana. Bir başka sefer, onun zoruyla ilk defa yamaç paraşütü yapmıştım. Yanımızda takım elbisesi, karavatıyla, üstelik bacağında alçısıyla Belediye Başkanı da uçuyordu. Rüyasında görse inanamayacağı bir sporu yapıyordu Belediye Başkanı. Vali’nin teşvikiyle uçmaya başlamış, bu işten o kadar hoşlanmıştı ki, bacağı alçılıyken dahi vazgeçemiyordu uçmaktan. Kimbilir, belki de kuş misali yukarılardan bakınca dünyaya, kişinin bakış açısı değişiyor, pek çok gereksiz takıntının üzerine çıkabiliyordu insan. Acaba bu yüzden mi, diğerlerinden çok daha geniş ufuklu ve alçak gönüllüydü Vali!
   <br/>
   <br/>
   İş yapan insanın akıbeti
   <br/>
   <br/>
   Eğer Recep Yazıcıoğlu Erzincan’da kalsaydı ve eğer Türkiye krize girmeseydi, bu gün Erzincan bir doğa sporları cennetine dönüşmüş olacaktı. Dağlarında kayak pistleri uzanacak, tepelerinde kelebek misali yamaç paraşütleri uçuşacak, Fırat’ın üzeri rafting, baraj gölleri su kayağı yapan gençlerle dolacak, vadilerinde golf oynanacaktı. Doğunun acılı şehri kalkınacak, refahı ve uygarlığı yakalayacaktı. Bir hayali daha gerçekleşmiş olacaktı Recep Yazıcıoğlu’nun. Ama ne yazık ki benim ülkemin kaderi hep aynıdır. Meyve veren ağacı taşlar, iş yapanı tepeler, yerine ışıksız, ufuksuz insanları atarlar, hiç bir şey değişmesin, bu düzen böylece sürsün diye… Yazıcıoğlu’nun yaşamı boyunca avaz avaz bağırarak değişmesini istediği o düzen hep aynı kalsın diye!
   <br/>
   <br/>
   KÖPRÜ romanını yazarken, Vali’nin başına gelecekleri görmüş gibi, şöyle konuşturmuşum hademe İsmail’i:
   <br/>
   <br/>
   “Vali, ‘Fırat’ın iki yakasını birbirine bağlamazsam, bana da Vali demesinler,’ dedi, ‘ben bu köprüyü yapacağım, eğer ömrüm vefa ederse!’
   <br/>
   <br/>
   İsmail çay bardağını almak için yukarı çıkmıştı. Duydu Vali’nin dediklerini. Boş bardağı alıp merdivenlerden inerken, ‘Ömrün vefa eder emme, veze veze gonişirsin, acep valiliğin vefa eder mi?’ diye söylendi kendi kendine.”
   <br/>
   <br/>
   Roman kahramanı İsmail’in içine doğmuş! Vali’nin valiliği vefa etmedi. Onu Ankara’ya Merkez Valisi atadılar. Doğruları duymaktan o kadar çok korkmuşlardı ki, büyük depremin çalışmalarında bile, bunca deprem tecrübesi olan bu değerli bürokrattan yararlanmayı düşünemediler.
   <br/>
   <br/>
   Yazıcıoğlu’nun en verimli çağında üç uzun yılı heba edildi. Doğru dürüst adamın pek ender yetiştiği bu çileli ülke, proje ve fikir üreten, dürüst, çalışkan bir elemandan üç uzun yıl mahrum kaldı.
   <br/>
   <br/>
   Vali boş oturmadı. O yurdun dört bir köşesine taşınıp durdu insanlara doğru bildiklerini anlatmak için. Hiç kimseyi, bir başka kimseye şikayet etmedi, sistemden başka. Kimseye küsmedi. Hakkında kitap yazıldı diye kıskandıkları için onu karalayanlara yanıt dahi vermedi (o kişilere en güzel yanıtı Türk halkı verecekti 2 —10 Eylül tarihleri arasında).
   <br/>
   <br/>
   İktidar değişince, yeniden devreye girdi Vali. Denizli’yi ihya etmek için kollarını sıvadı. Ama bu kez de ömrü vefa etmedi. Onun hep doğayla içiçe olması, bu kadar yoğun ve dopdolu yaşaması, enerjisini sadece yapıcı işlere yöneltmesi ve arkasında kısa zamanda bunca eser bırakması acaba erken kayıp gideceğini hissettiği için miydi? Yoksa yüce Tanrı eşsiz niteliklerle donattığı bu kulunu, kıymeti yeterince bilinmediğinden, ya da bu dünyayı ona reva göremediğinden, yanına almayı mı tercih etti, bilemiyorum?
   <br/>
  </font>
 </p>
</div>


## Yorumlar

### okyanus, 19-Eylül-2003
> AYYILDIZ AGLASIN: 
> ...Seneler once Tokatta bir kahvede cay icerken yanimda oturan yasli dede anlatmisti onu -<>- DEFALARCA  iyi insan iyi insan dedi durdu<>- Vardi bir bildigi yaslinin-<>-      O  topluma hizmeti ibadet  bilen bir toplum efendisi-ydi-<>-  O hamuru adam olan adam-lardandi-<>- "AYYILDIZ AGLASIN"

Kaynak: [www.aksiyon.com.tr](http://www.aksiyon.com.tr:80/detay.php?id=2968&yorum_id=291), [web.archive.org (arşiv bağlantısı)](http://web.archive.org/web/20031019162652/http://www.aksiyon.com.tr:80/detay.php?id=2968&yorum_id=291)
