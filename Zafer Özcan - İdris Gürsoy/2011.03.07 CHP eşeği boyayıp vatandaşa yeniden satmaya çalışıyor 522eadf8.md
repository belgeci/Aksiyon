# CHP, eşeği boyayıp vatandaşa yeniden satmaya çalışıyor

*Zafer Özcan - İdris Gürsoy 2011.03.07*

<font class="agenda2NewsSpot">
 Çalışma Bakanı Dinçer’e göre, Sosyal Güvenlik alanında yaşanan dönüşüm, fakirlere yönelik sosyal destekler ve sağlık hizmetlerinin tabana daha fazla yayılması, popülizm yapmadan da sosyal devlet olunabileceğini ortaya koyuyor.
</font>
<font class="newsDetail">
 <p>
  <p class="MsoNormal">
   Türkiye, tekrar bir seçim sürecine girerken, siyasi partiler arasındaki vaat yarışı şimdiden başladı. CHP’nin gündeme getirdiği ‘aile sigortası’ kavramı ve fakirlere ayda 600 lira ödeneceği vaadi, genel seçimlere 3 ay kala siyasi polemikleri kızıştırıyor. Ana muhalefet partisinin, uzun yıllar sonra korku edebiyatını bırakarak somut projeler gündeme getirmesi, siyasetin normalleşmesi adına elbette önemli bir gelişme. Buna karşılık söz konusu projenin, eskinin popülist söylemlerini hatırlatması, popülizmden çok çeken bir ülke için ciddi soru işaretleri de içeriyor. Aslında son 10 yılda sosyal güvenlik sisteminde yaşanan ciddi değişim ve dönüşüm, hızla tabana yayılan sosyal yardım ve destekler, popülizm yapılmadan da sosyal devlet olunabileceğini ortaya koyuyor.
  </p>
  <p class="MsoNormal">
   Ülkede gittikçe kara deliğe dönüşen sosyal güvenlik açıklarını önlemek ve sistemi daha sağlıklı hâle getirmek için, AK Parti iktidarı 2006’da kapsamlı bir sosyal güvenlik reformu yapmıştı. O dönem sendikaların, ‘mezarda emekliliğe hayır’ sloganları ile karşı çıktığı bu reformun neden yapıldığını bilmek gerekiyor. Reformdan önce Türkiye’de, üç ayrı kurumun etrafında şekillenen, üç ayrı sosyal güvenlik sistemi bulunuyordu. Esnaf ve çiftçiler için Bağkur, çalışanlar için SSK ve kamu çalışanları için de Emekli Sandığı yürürlükteydi. Ancak işin tuhaf yanı, bunların kendi içindeki prim ve maaş ödeme sistemlerinin farklı olmasıydı. Sosyal Sigortalar Kurumu (SSK) kurulduğu 1949’dan günümüze 5 kez sistem değişikliğine maruz kaldı ve her dönemin prim ve maaş sistemi farklılık gösterdi. Bu değişikliklerin temel sebebi elbette siyasi endişelerdi. Bugüne kadar sosyal güvenlik sistemini en fazla değiştiren lider Süleyman Demirel. 2006’daki reformun temel gerekçesi de onun 1992’de getirdiği, yaş sınırını kaldıran ve erkeklerde 25, kadınlarda 20 yıl prim ödeme ile emeklilik imkânı sağlayan ‘erken emeklilik’ sistemiydi.
  </p>
  <p class="MsoNormal">
   Sistemde ciddi açıkların ortaya çıkması, bu değişiklikten sonra başlıyor. Çünkü 1990’da SSK, 1 milyon 493 bin TL (1 trilyon 493 milyar lira) fazla veren bir kurum. Bağkur ve Emekli Sandığı’nda da benzer bir durum söz konusu. 1995’e gelindiğinde ise, yani Demirel’in sisteme son müdahalesinden sadece 3 yıl sonra SSK, Gayri Safi Yurtiçi Hasıla’nın yüzde 1,2’si kadar açık veriyor. Açık 1999’da yüzde 2,4’e ve 2003’te de yüzde 2,9’a çıkarak 25 milyar TL’ye ulaşıyor. Benzer bir sıkıntı aktif-pasif oranlarında da yaşanıyor. Bir emekliye (pasif) düşen çalışan (aktif) sayısı hızla gerileyerek 1999’da 2 çalışana karşılık bir emekli şekline dönüşüyor. 2005’te, yani AK Parti’nin reformundan hemen önce bu oran 1,92 çalışana karşılık 1 emekli hâline geliyor. Reforma rağmen, önceki dönemde erken emekliliğe hak kazananlar emekli olmaya devam ettiği için, oran 1,7’lere kadar geriliyor. Sosyal Güvenlik Reformu sonrası emeklilik için tekrar yaş sınırının getirilmesi ile şu anda çalışanların emekliler karşısındaki azalma hızı durdurulmuş, hatta tersine çevrilmiş durumda. Şu anda Türkiye’de 1,8 çalışana 1 emekli düşüyor. Uluslararası ortalamalara bakıldığında, bir ülkede sosyal güvenlik sisteminin sağlıklı işleyebilmesi için 1 emekliye karşılık en az 4 çalışan olması gerekirken; bizim gibi genç nüfusa sahip ülkelerde oranın 6’ya 1 olması gerekiyor. İşte bütün bu oranlar Türkiye’de sosyal güvenlik sisteminin nasıl büyük bir krizden geçmekte olduğunu, krizin atlatılması ve eski dönemden kalan hasarların giderilmesi için daha uzun yıllara ihtiyaç olduğunu ortaya koyuyor.
   <span>
   </span>
  </p>
  <p class="MsoNormal">
   Sosyal güvenlik sisteminde böylesine ciddi bir darboğazdan geçen Türkiye için en olumlu gelişme, son yıllarda sosyal devlet uygulamalarının hızla artması ve daha geniş bir tabana yayılması. 8 yıllık iktidar yıpranmasına rağmen hâlâ AK Parti’ye yönelik teveccühün yüksek seviyede devam etmesi de aslında, sosyal politikaların halka önemli ölçüde yansıdığının bir göstergesi.
  </p>
  <p class="MsoNormal">
   Peki, bundan sonra sosyal güvenlik sistemi, uygulamaları ve sosyal politikalar nasıl devam edecek? Halkın ve özellikle yoksul kitlenin kazanımları devam edecek mi? Sağlık alanında yapılan işler, kaliteli hizmet ve kolay erişim avantajları kalıcı hâle gelecek mi? Yapılanlara rağmen, CHP’nin iddia ettiği gibi Türkiye’de yoksulların sayısı artıyor mu? Bütün bu soruları, sosyal politikalar ve sosyal güvenlik sistemi üzerindeki en yetkin isme, Çalışma ve Sosyal Güvenlik Bakanı Ömer Dinçer’e sorduk.
  </p>
  <p class="MsoNormal">
   -Reform sonrası Türkiye’de sosyal güvenlik sisteminde gelinen nokta nedir?
  </p>
  <p class="MsoNormal">
   Sosyal güvenlik açığının Gayri Safi Yurtiçi Hâsıla’ya oranı 2009’da yüzde 57’den 44’e düştü. 2010’da ise açık oranını yüzde 36’ya kadar indirmeyi başardık. Yeni yapıda ilk defa bu sene aktif-pasif oranında artış sağladık. 2009’da 1,7’ye düşen oran, 2010’da 1,82’ye çıktı. Bu sene hedef, çalışan oranını 2’ye çıkarmak. Kısacası, 1 emekliye 2 çalışan olacak. Yani süreç artık tersine dönüyor. Rakamlara döküldüğünde ise karşımıza şöyle bir tablo çıkıyor: 2008’de 32 milyar lira sosyal güvenlik açığı varken, 2010’da yine 32 civarında bekleniyordu ama ilaç tasarrufları ve diğer tedbirlerle rakamı 26,5 milyara düşürdük. Bu sene yine azalma bekliyoruz. Kurumun gelirlerinin giderlerini karşılama oranı da arttı. Gelirlerin giderleri karşılama oranı yüzde 70’lere, prim gelirlerinin giderleri karşılama oranı da yüzde 60’lara ulaştı. 2006’da hükümetimizin gerçekleştirdiği Sosyal Güvenlik Reformu, 2009’dan itibaren, sonuçlarını tahmin ettiğimizden daha iyi vermeye başladı.
  </p>
  <p class="MsoNormal">
   -2006’da reform yapıldığında, sendikalar ‘mezarda emekliliğe hayır’ sloganları ile çalışmaları protesto etmişti. Buna rağmen bakıyoruz, emeklilik yaşı hâlâ 48-50’lerde.
  </p>
  <p class="MsoNormal">
   Bizim ülkemizde olaylar değerlendirilirken, insanlar duruma bakarak değil de kendi ideolojik konumuna göre konuşuyor. Böyle olunca ön yargılar devreye giriyor. Oysa yapılan iş stratejik olarak doğruysa, operasyonel yanlışlar her zaman düzeltilebilir. Bizde ise temel doğru gözden kaçıyor. Reform yapıldıktan sonra insanların kazanılmış hakları zayi olmadı. 65 yaş, sisteme yeni girenler için öngörüldü. Yeni sistemde ilk emekliler 2040’lara doğru verilecekti. Zaten 2040 ve 2050’lerde ortalama yaşam beklentisi de yükseliyor.
  </p>
  <p class="MsoNormal">
   -DYP-SHP koalisyonu döneminde yapılan düzenleme ile Türkiye bir erken emekliler cenneti hâline getirildi denebilir mi?
   <span>
   </span>
  </p>
  <p class="MsoNormal">
   Hâlâ erken emekliler cenneti. Yaş sınırının kalkması ile insanlarımızı 38 ve 40’lı yaşlarda, yani en verimli çağlarında emekli ettik. Şimdi onlar ya çalışmıyor ya da kayıt dışı çalışıyor. O dönem yapılan çalışmanın sisteme verdiği hasarlardan biri de Türkiye’nin iyi yetişmiş iş gücünü, en verimli çağlarında kaybetmesi olmuştur.
  </p>
  <p class="MsoNormal">
   -Eski sistem devam etse sonuçları neler olacaktı?
  </p>
  <p class="MsoNormal">
   2030’a geldiğimizde, sosyal güvenlik sistemimiz, Gayri Safi Yurtiçi Hasıla’nın yüzde 3,37’si oranında, 2050’de de 5,27’si oranında açık verecekti. Başka bir hesapla 30-40 yıl sonra sosyal güvenlik açığımız 60 milyar TL’yi aşacaktı. Şimdi ise bunun 3’te biri oranında bir açığımız olacak. Hükümetin gerçekleştirdiği reform o bakımdan, bugünün değil, geleceğimizin kurtarılmasıdır.
  </p>
  <p class="MsoNormal">
   -Emeklilik yaşı bu kadar uzarsa gençler nasıl iş bulacak deniyor. Sizin yaklaşımınız nedir?
  </p>
  <p class="MsoNormal">
   Bu soru, bir ekonominin istihdam oluşturma gücü ile ilgilidir. Eğer ülkede büyüme yoksa ve istihdam yapılamıyorsa, bu eleştiri kısmen doğru olabilir. Nitekim Batı’da bu sorun yaşanıyor. Batı’da genç işsizlik çok yüksek. Bizim genç işsizliğimiz onlarınkinden yüksek değil. Türkiye’nin genç işsizliği OECD ortalamasından bir puan düşüktür. Sonuç olarak bir ülkede büyüme ve istihdam varsa, böyle bir sorun yaşanmaz. Türkiye bunu başarıyor. Mesela, kriz yılı olan 2009’da ekonomimiz küçüldü ama yine de 83 bin kişilik ek istihdam sağladık. 2010’da ise 1 milyon 113 bin insanı istihdam ettik. Bizde emeklilik yaşının uzaması aktif-pasif oranını dengeliyor ve sistem daha sağlıklı hâle geliyor.
  </p>
  <p class="MsoNormal">
   -Hükümet dönem dönem çıkardığı kanunlarla prim borçlarını yeniden yapılandırıyor. Bu, vergisini zamanında ödeyenlere haksızlık değil mi? İstihdam üzerindeki vergi yükü azalırsa, daha fazla sigorta primi tahsilâtı yapılacağı görüşüne yaklaşımınız nedir?
  </p>
  <p class="MsoNormal">
   Bu, güncel bir eleştiri. Pirim borçları ile yapılan son düzenleme, ödeme yapanlara haksızlık değil. Çünkü biz borçlarını zamanında ödeyenler için de teşvik uyguluyoruz. Bize borcu olmayan işverenler için 5 puan indirim yaptık. İşverenlerin, ‘vergileri düşürürseniz kayıt dışılık azalır’ iddiası doğru çıkmadı. Vergi az olsa bile kayıt dışı çalışan kayıtlı hâle gelmek istemiyor. Çünkü kayıt dışı işçi çalıştırmak, işveren için zaten sıfır maliyet. Bir de şu var. Eğer burada bir maliyet yüksekliği varsa işverenler bunu hukuka aykırı şekilde dengeliyor. Çalışana çok fazla mesai yaptırıyorlar. Fazla mesai süresi 60 saati geçiyor. 60 saat, işçi haklarına aykırı. Bence işverenin haklı olduğu konu, kıdem tazminatları. Bu soruna rasyonel bir çözüm bulmak gerekiyor.
  </p>
  <p class="MsoNormal">
   -Sizin bu yaklaşımızın kamuoyuna, ‘Çalışma Bakanı kıdem tazminatlarını kaldırmak istiyor’ diye yansıyor.
  </p>
  <p class="MsoNormal">
   Öncelikle şunu söylemek lazım: Kıdem tazminatı kaldırılmayacak. Böyle bir sorun var ama bizim önerdiğimiz çözüm, tazminatı kaldırmak değil. Ayrıca kıdem tazminatı sadece işverenin değil, işçilerin ve ülkenin de bir sorunu.
  </p>
  <p class="MsoNormal">
   -İşçinin sorunu nasıl oluyor?
  </p>
  <p class="MsoNormal">
   Şöyle izah edeyim. Son iki yıllık incelememizde, Türkiye’de 9 milyon insanın işten çıktığını veya iş değiştirdiğini tespit ettik. İşin garip yanı, bunların sadece yüzde 9’unun kıdem tazminatı almaya hak kazanmasıdır. Hak kazananlar tazminatlarını aldı mı onu da bilmiyorum. Bu bir sorun değil mi? Kıdem tazminatı almak için bir iş yerinde uzun yıllar çalışmaya mecbursunuz. Peki, kıdem tazminatı alamayan işçinin hakkını kim koruyacak? Bu işçinin hakkıdır. İşveren bunu alıp kullanıyor. Uzun süre sonra, maliyetleri çok arttığı için vermekten imtina ediyor. Kendine göre tedbirler alıyor. İşçiyi yıl dolmadan işten çıkarıyor. Krizin maliyetini kıdem tazminatı ödemeyerek işçiye ödetiyor. Daha iyi iş bulan işçi, işini bırakamıyor; çünkü kıdem tazminatını bırakamıyor. Burada bir katılık var. Hem işçi hem de işveren açısından bir maliyet var. Maliyeti görmezsek, işletmelerin rekabet gücünü arttıramayız. Kaldıralım gibi bir teklifim yok. Oturup bu sorunu çözelim. İlgili taraflar otursun beraber bir model üretsin.
  </p>
  <p class="MsoNormal">
   -Türkiye’nin en önemli sorunlarından biri de kayıt dışı ekonomi. Bu konuda neler yapıldı ve ne gibi sonuçlar alındı?
  </p>
  <p class="MsoNormal">
   2002’de Türkiye’de toplam istihdam içerisinde kayıt dışı istihdamın oranı yüzde 52’ydi. Bu oran 2010’da yüzde 42,8’e düştü. Ciddi gelişmeler var ve kayıt dışı istihdamı her yıl bir puan azaltıyoruz. Giderek daha da azalacaktır. 2023’te tarım dışı sektörlerde kayıt dışını yüzde 15’in altına düşüreceğiz. Geçen yıl önemli mesafe aldık. 2009 ve 2010’da 908 bin kayıt dışı çalışan ve 45 bin işletmeyi kayıt altına aldık. Bunlar ciddi gelişmeler. Kayıt dışında her 1 puanlık azalma 800 milyon TL kamu kaynağının artması anlamına geliyor. Türkiye’de şu anda toplam istihdam, 22 milyon 584 bin kişi. Kayıtlı gözüken ise 16 milyon 100 bin civarında. İlk kez geçen yıl ağustosta 16 milyonu geçtik.
  </p>
  <p class="MsoNormal">
   -Ne gibi tedbirler alıyorsunuz?
  </p>
  <p class="MsoNormal">
   Öncelikle, 10 kişi ve daha fazla işçi çalıştıran işyerleri, ücretlerini banka üzerinden ödemeye başladı. Burada da bazı usulsüzlükler var ama tedbir alıyoruz. Yakın zamanda herkes maaşını bankadan alacak. İkincisi, Maliye Bakanlığı Gelir İdaresi ve Sosyal Güvenlik Kurumu olarak veri tabanı bilgilerini paylaşıyoruz. Bir kişi bir yerde gözüküyor, diğer yerde gözükmüyorsa üzerine gidiyoruz. Sadece bakanlığımız değil, Maliye Bakanlığı da konuyu inceliyor. Nihayet bütün illerde KADİM (Kayıt Dışı İstihdamla Mücadele Merkezleri) başlığı ile kayıt dışı istihdamla mücadele servisleri kurduk. Her ildeki işletmeleri ve çalışanları inceliyor ve denetliyoruz.
  </p>
  <p class="MsoNormal">
   -Türkiye’de kayıt dışılık çok fazla olduğu için, hükümet siyasi sebeplerden bu işin üstüne fazla gitmiyor eleştirileri de var.
  </p>
  <p class="MsoNormal">
   Kayıt dışı ile mücadelede siyasi bir endişemiz yok. Şuna inanıyoruz; bir sistem ne kadar kayıt altındaysa kalitesi ve rekabet gücü o kadar artar. Kayıt dışılık, yönetimde kalitesizlik demektir ve bunun maliyeti daha yüksektir. İş adamları anlık ve kısa vadeli bakıştan çok, uzun vadeli ve rekabet gücüne odaklı çalışmalı.
  </p>
  <p class="MsoNormal">
   -Kayıt dışı kadar iş hayatındaki diğer önemli problem, nitelikli iş gücü. Ülkede bir yandan işsizlik var ama diğer yandan sanayici nitelikli eleman bulamıyor. Bu sorunun aşılması için ne gibi projeleriniz var?
  </p>
  <p class="MsoNormal">
   Türkiye çok talihsiz bir dönem geçirdi. 28 Şubat döneminde imam hatip liselerinin önünü kesmek için meslek liselerinin önü kesildi ve ülkede bir mesleksizlik sorunu ortaya çıktı. Gelişmiş ülkelerde ortaöğretimin yüzde 70’i meslek liselidir, bizde ise bu oran yüzde 45’lerde. Sanayi bu kadar gelişirken, nitelikli ara elemana olan ihtiyaç da artıyor; ama biz bu sürece hazırlıksız yakalandık. Soruna çözüm bulmak için İşkur olarak mesleki eğitimler veriyoruz. İşkur, 2002’de sadece 4 bin kişiye mesleki eğitim vermiş. 2003’te bu sayı 12 bine çıkarken, 2008’de 30 bin 500’e, 2009’da ise 167 bin kişiye çıkmış. Çok çeşitli meslek dallarında gençleri eğitiyoruz. 2010’da 162 bin kişiye eğitim verdik. 2011’de bu sayıyı 400 bine çıkarmayı hedefliyoruz. Yani ülkedeki mesleksizlik sorununu İşkur ile kapatmaya çalışıyoruz. Bu arada sanayicilere bir de duyurum var. Her ildeki ticaret ve sanayi odaları ile İşkur işbirliği yapıyor ve o ildeki sanayicinin ihtiyaç duyduğu elemanları eğitiyoruz. UMEM dediğimiz projede sanayiciler kendi odalarına müracaat edip hangi alanlarda eleman aradıklarını bildirecekler. Biz, hiçbir ücret almadan, ihtiyaç duydukları alanda elemanları eğitip kendilerine teslim edeceğiz. Yılbaşından bu yana projeye sanayicilerden 35 bin başvuru geldi. Bilişimden tekstile, otel ve lokantacılıktan metal ürünlerine, inşaattan toptan ve perakende ticarete kadar her alanda eğitim veriyoruz.
  </p>
  <p class="MsoNormal">
   -Sosyal güvenlik sisteminde en önemli konu başlığı kuşkusuz sağlık hizmetleri. Bu alanda ne gibi bir değişim yaşandı?
  </p>
  <p class="MsoNormal">
   Sağlık sistemi ile alakalı reformun iki boyutu var. Biri, sağlık hizmetlerinin etkinlik ve veriminin artırılması ile ilgilidir. Diğeri ise genel sağlık sigortası ile ilgili düzenlemelerdir. Yapılan çalışma, genel sağlık hizmetlerine erişimi kolaylaştıran ve kapsamını genişleten bir devrim olmuştur. Türkiye şu anda dünyada sağlık hizmetlerine erişimin en kolay olduğu ve hizmeti en kapsamlı sunan ülke hâline geldi.
  </p>
  <p class="MsoNormal">
   -Sağlık harcamalarındaki artış nedir?
  </p>
  <p class="MsoNormal">
   2002’de Türkiye’de kamunun sağlık harcaması 9 milyar 934 milyon TL, bunun 5 milyarı ilaç, 4 milyar küsuru tedavi hizmetlerine ayrılmıştı. 2009’da ise bu rakam 38 milyar 451 milyona çıktı. Bu kez tedavi hizmetleri 21 milyar oldu. İlaç masrafları ise 16 milyarda kaldı.
  </p>
  <p class="MsoNormal">
   -Gayrî Safi Yurtiçi Hasıla’da sağlık harcamalarının payı nedir?
  </p>
  <p class="MsoNormal">
   Hâlâ uluslararası oranların gerisindeyiz. Yani sağlık harcamalarının boyutu şu anda ülke ekonomisi için bir tehdit değil. Son birkaç yılda çok arttı ama tedbir alıyoruz. İrrasyonel artışların önünü kesecek daha sağlam bir sistem kurmaya çalışıyoruz. Mesela nezle için üniversite hastanesine değil de sağlık ocağına gitmeyi teşvik etmek gibi. Bir örnek vereyim. Grip olan bir vatandaş sağlık ocağına giderse bunun devlete maliyeti 12 lira, devlet hastanesine giderse 28 lira, özele giderse 36 lira, araştırma hastanesine giderse 44 lira, üniversite hastanesine giderse de 56 lira oluyor. O bakımdan daha önemsiz rahatsızlıklarda sağlık ocaklarına gidilmesini teşvik ediyoruz. Ona göre katkı payları koyduk. İlaç harcamaları da işin önemli bir boyutu. Orada da benzer uygulamalar var. Yolsuzluklar için tedbirler alıyoruz. Özel hastaneler için yakında yeni bir sisteme geçeceğiz.
  </p>
  <p class="MsoNormal">
   -Bu tedbirler vatandaşın sağlık hizmetlerine erişimini zorlaştıracak mı?
  </p>
  <p class="MsoNormal">
   Alacağımız hiçbir tedbir vatandaşın tedavi ve ilaca erişiminde sıkıntıya yol açmayacak ve sigorta kapsamını daraltmayacak. Bundan herkes çok emin olmalı. Tedavi ve ilaç konusunda sınırlama olmayacak ama sistemi kendi içinde düzenleyici tedbirler alarak daha sürdürülebilir hâle getireceğiz. Sadece geçen yıl 5 milyar toplamda tasarruf edildi ama bunun vatandaşa olumsuz bir yansıması olmadı.
  </p>
  <p class="MsoNormal">
   -Son olarak, CHP’nin Türkiye’de yoksulluğun arttığına ilişkin iddialarını sormak istiyoruz. Gerçekten öyle mi?
  </p>
  <p class="MsoNormal">
   CHP sözcüleri geçen yıldan bu yana Türkiye’de yoksul sayısının 818 bin kişi arttığını söylüyor. Bu doğru ama gerçeğin sadece bir bölümü. Onların halktan gizlemeye çalıştıkları bilgiyi paylaşayım. 2002’de Türkiye’deki yoksul hane sayısı yüzde 22,45. Yani neredeyse her 4 haneden biri yoksulmuş. 2008’de bu oran yüzde 13,52’ye gerilemiş. 2009’da ise küresel krizin etkisiyle yüzde 14,54’e çıkmış. Onlar işin sadece bu kısmını söylüyor. 2002’den bu yana yoksul sayısındaki 8-9 puanlık düşüşü söylemiyorlar. Biz Türkiye nüfusunu yüzde 10’luk dilimlere ayırarak bir çalışma yaptırdık. Buna göre nüfusun en yoksul yüzde 10’luk kesimi, 2002’de millî gelirden 1,65 milyar TL pay alırken, bu oran 2008’de 4,81 milyar liraya çıkmış. En zengin yüzde 10’luk kesim ile en fakir yüzde 10 arasında 2002’de 18 kat gelir farkı varken, 2008’de bu fark 11,9’a inmiş. Yani bir yandan ülke zenginleşirken, diğer yandan zenginle fakir arasındaki gelir farkı da azalmış.
  </p>
  <p class="MsoNormal">
   Herkese 600 lira verirseniz çalıştıracak kimse bulamazsınız
  </p>
  <p class="MsoNormal">
  </p>
  <p class="MsoNormal">
   Bakan Ömer Dinçer, CHP’nin en önemli seçim kozu olarak açıkladığı ‘aile sigortası’ konusunda da ilginç bir değerlendirme yapıyor. Ortaya konulan projenin yeni olmadığını, hükümetin hâlen uyguladığı sosyal yardımların artırılması vaadinden ibaret olduğunu belirterek “Zaten vatandaşa ait bir eşeği boyayıp tekrar vatandaşa satmaya çalışıyorlar.” eleştirisini getiriyor.
   <span>
   </span>
  </p>
  <p class="MsoNormal">
   Uluslararası Çalışma Örgütü (ILO) standartlarında, fakirler için belirlenen bütün sigortaları Türkiye’de uygulamaya koyduklarını belirten Dinçer, sosyal güvenlik sistemi içinde fakir ailelere yönelik düşünülebilecek bütün yardımların da farklı adlarla yapıldığını söylüyor. Hâlen Türkiye’deki sosyal yardımların yıllık tutarı, 11 milyar 449 milyon Türk Lirası. Bu rakama yeşil kart ve öğrenci bursları da dâhil. CHP sözcüleri, Türkiye’de 12 milyondan fazla yoksul aile bulunduğunu söylüyor. Oysa 12 milyon 751 bin, ülkedeki yoksul kişi sayısı. Yoksul hane sayısı ise 2 milyon 680 bin. Türkiye’de ortalama hane başı nüfus 3,8 iken yoksul hanelerde bu oran 4,76’ya çıkıyor. Ömer Dinçer, CHP’nin vadettiği aile sigortası kapsamında verilecek 600 liranın zaten 280 lirasının yeşil kart bedeli olacağını vurgulayarak “Yeşil Kart bir sağlık hizmetidir ve bu işe dâhil edecek olursanız vereceğiniz 600 lira yetmez. Yeşil kartı ve öğrenci bursunu ayrı tutmanız lazım. Çünkü öğrenci yardımı her zaman fakir öğrenciye gitmeyebiliyor. Bunları ayrı tuttuğunuzda biz fakirlere yılda toplam 3 milyar 49 milyon lira yardım yapıyoruz. Onlar en az 600 lira vereceklerse yıllık olarak 16 milyar 246 milyon lira ek kaynak bulacaklar, yeşil kart hariç. Yeşil kartı katarsanız bu rakam 20 milyara çıkar.” tespitini yapıyor.
   <span>
   </span>
  </p>
  <p class="MsoNormal">
   Peki, CHP bu kaynağı nasıl bulacak? Dinçer, parti sözcülerinin böyle bir kaynağı, kayıt dışını azaltarak bulmayı vadettiklerini de hatırlatarak bunun ise gerçekçi bir yaklaşım olmadığını vurguluyor. AK Parti iktidarının kayıt dışı istihdam ile 5 yıldır ciddi şekilde mücadele ettiğini belirterek buna rağmen kayıt dışı istihdamın 8 yılda yüzde 52’den ancak yüzde 43’e kadar geriletilebildiğini ifade ediyor. Dinçer, 16 milyar liralık bir kaynak için kayıt dışının en az 20 puan düşürülmesi gerektiğinin, bunun da kısa vadede mümkün olmadığının altını çiziyor. Dinçer’e göre CHP’nin seçim vaadinin en büyük çelişkisi de bu noktada başlıyor. Çünkü ‘aile sigortası’ adı altında fakirlere yapılacak 600 lira ve daha üstü bir yardım, doğrudan kayıt dışı istihdamı teşvik edecek bir uygulama. “Biz bunu yeşil kart uygulamasında yaşadık.” diyen Dinçer, eleştirilerini sıralıyor: “Herhangi bir aileye kişi başına 600 lira verirseniz -ki bunun asgari tutar olduğunu söylüyorlar- o zaman çalışacak kimse bulamazsınız. İnsanlar 600 lirayı kaybetmemek için asgari ücrete razı olmaz. Biz bunu yeşil kartta yaşadık. Orada sırf sağlık hizmeti verdiğimiz hâlde insanlar bunu kaybetmemek için sigortalı çalışmak istemedi. İşe giriyor ama kayıt içine girmek istemiyor. Biz şimdi bunu önlemek için tedbirler aldık. CHP’nin projesi, Türkiye’de kayıt dışı istihdamı patlatacak popülist bir vaattir.”
  </p>
  <p class="MsoNormal">
   CHP’nin iktidara geldiği takdirde ayni yardımları kaldırmayı vadetmesini de eleştiren Bakan Ömer Dinçer, Türkiye’de şu anda kömür dışında ayni yardım yapılmadığını hatırlatarak “Peki, yoksulların ısınma problemini nasıl çözeceksiniz?” diye soruyor. CHP bu sorunu çözmek için iki yöntem öneriyor. Birincisi, ailelere verilecek para ile insanların kömürü kendilerinin alması, ikincisiyse doğalgaz yardımı yapmak. Ömer Dinçer bu iki projenin de fakirlerin aleyhine olduğunu düşünüyor. İnsanlar kömürü kendileri almak istediklerinde bunun talebi artıracağını ve taleple birlikte fiyatları da artıracağını belirterek, “Bizim hükümet olarak 1 milyon ton almamız ile fakirin 1 ton kömür alması aynı değil. Biz üçte bir fiyatına alabiliyoruz. Peki, fakirler nasıl ucuza alacak?” diye soruyor. Doğalgazı fakirlere ucuza veya bedava vermenin de yine fakirlerin işine yaramayacağı tespitini yapan Dinçer, fakir hanelerin zaten doğalgaz erişimi olmadığının da altını çiziyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28822-35-chp-esegi-boyayip-vatandasa-yeniden-satmaya-calisiyor.html), [web.archive.org (arşiv bağlantısı)](http://web.archive.org/web/20110402094102/http://www.aksiyon.com.tr:80/aksiyon/haber-28822-35-chp-esegi-boyayip-vatandasa-yeniden-satmaya-calisiyor.html)
