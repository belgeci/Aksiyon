# EndiPol’den bizim türküler

*Dilek Hayırlı 2010.04.19*

<font class="agenda2NewsSpot">
 Andy ve Paul, İstanbul’a ilk geldiğinde takvimler 1988’i gösteriyordu. Biraz müzik yapıp, para kazanıp İngiltere’ye döneceklerdi. 22 yıl oldu hâlâ aramızdalar. Üstelik 2. albümlerini çıkardılar, hem de Türkçe...
</font>
<font class="newsDetail">
 <p class="MsoNormal">
  Andy Claybrun ve Paul Dwyer yirmili yaşlarında riskli bir maceraya atılır. İngiltere’den kalkıp hakkında tek kelime bilmedikleri Türkiye’ye gelirler. Biraz şarkı söyleyip para kazandıktan sonra geri dönüş planı vardır kafalarında. Ne var ki İstanbul’un büyüsü bırakmaz onları. Hayatlarının aşkını, yabancısı oldukları bu şehirde bulan Andy ve Paul evlenip çoluk çocuğa karışır. Hikâyeleri de burada başlar.
 </p>
 <p class="MsoNormal">
  Dilini öğrendikleri ülkede 20 yıl sonra vatandaşlık alan iki kafadar, bir de türkü ve şarkı albümü çıkarır. Yorumlarının başarısı karşısında şaşırmamak elde değil (Dinleyiniz: Ben Seni Sevduğumi). “Karadeniz bizim memlekete (İskoçya) benziyor.” diyorlar. Başarılarının sırrı bu olsa gerek. İlk albümleri ‘Belki Yes Belki No’dan tam 13 yıl sonra ‘Ya Bugün ya da Yarın’ı çıkardılar. Aksanları ve İrlanda gaydası ile harmanladıkları türküler, kulakların pasını silecek cinsten. Bu arada hatırlatalım; Türk müziğine gönül vermiş ikili ülkemizde ‘Endi ve Pol’ olarak biliniyor. ‘Eyvallah’ dillerine pelesenk olmuş, işkembe çorbasının âlâsını yapan bu çılgın İngilizler isimlerinin Türkçeleşmesinde bir mahzur görmemiş: “EndiPol markası Türk halkının bize hediyesidir.”
 </p>
 <p class="MsoNormal">
  Türkiye’ye geliş hikâyeleri, son albümleri ve Türk müziğini konuşmak üzere çaldık ikilinin kapısını. “İlk sözü kim almak ister?” diye soruyoruz, cevap Pol’den geliyor. Endi de boş durmuyor: “Ben çay hazırlayayım. Sohbetle iyi gider.” Beş dakika sonra elinde çaylar ve bisküvi ile yanımızda. Espriyi de patlatıyor. “Tatlı yiyelim, tatlı konuşalım.”
  <span>
  </span>
  Pol’ü dinliyoruz: “Endi İngiltere’nin Yorkshire, ben Liverpool şehrindeniz. İkimiz de küçük yaşta klasik gitar eğitimine başladık. Tanışıklığımız Manchester’daki Royal Northern College of Music yıllarına dayanıyor. Okuldan mezun olduktan sonra bir grup kurarak kulüplerde şarkı söylemeye başladık. Bir gün bütün dünyada organizasyonlar yapan bir şirketin sahibi olan Johny Martin ile tanıştık.” Burnumuza bir Türk filmi senaryosu kokusu geliyor sanki. “Zengin organizatör fakir müzisyenleri keşfeder.” (Gülüşmeler) Endi: “Aynen öyle vallahi.” diye destek veriyor. “Johny bize Abu Dabi, Kıbrıs, Almanya gibi ülkelerde otel ayarlayabileceğini ve oralarda sahneye çıkabileceğimizi söyledi. 20’li yaşlardayız. Değişik ülkeleri gezip hem de sevdiğimiz işi yapma fikri hoşumuza gitti, teklifi kabul ettik.” Endi ve Pol, bu teklifi aldıklarında henüz pek meşhur değildir. O yıllarda İngiltere’de yayımlanan New Faces (Yeni Yüzler) isimli bir yarışma programında ikincilik almışlar ve albüm için anlaşma yapmışlar; ancak yurt dışı teklifi alınca albüm işi ertelenmiş. 1983 ve 87 arasında birkaç ülkeye gitseler de kısa süre çalışıp dönerler.
  <span>
  </span>
 </p>
 <p class="MsoNormal">
  Ve yıl 1988… Johny Martin ikiliye yeni bir teklif sunar: “Üç aylığına İstanbul Hilton’da çalar mısınız?” Bu teklif, Endi ve Pol’ü şaşırtacaktır. Çünkü nereden bahsedildiğini anlamazlar. Endi, “İstanbul nasıl bir yer?” diye sormuş Pol’e. Kısa bir araştırmadan sonra ‘hem para kazanır hem de keyifli bir üç ay geçiririz’ diye düşünüp soluğu Hilton’da alırlar. Peki o günlerde karşılaştıkları İstanbul resmi nasıldı? Pol söz alıyor: “Beyoğlu böyle değildi. Gazino ve pavyonlar vardı. Tehlikeli yerlerdi. Bize göre eğlence mekânları yoktu. Arkadaşlarımız da Beyoğlu’na gitmeyin diye uyarıyordu.”
 </p>
 <p class="MsoNormal">
  Hilton’da çalışmaya başlayan ikili Türk misafirlerin kalbini kazanmayı bilmiş. Bunun için kullandıkları taktik pek akıllıca. ‘Madem bizi dinlemeye gelenler Türk. Biz de Türkçe söyleyelim’ diye düşünüp Grup Gündoğarken’den, Mazhar Fuat Özkan’dan (MFÖ) parçalar okurlar. Fısıltı gazetesi ikili lehine çalışır. İki İngiliz’in Türk şarkıları söylediği dilden dile dolaşır ve nihayet şarkı sahiplerinin kulağına da gider. Grup Gündoğarken ve MFÖ de artık ikilinin dinleyicileri arasındadır. Hilton’la yaptıkları üç aylık anlaşma bitince bu kez o yılların en meşhur eğlence mekânı Günay Restaurant’dan teklif alır EndiPol ve tereddütsüz kabul ederler.
 </p>
 <p class="MsoNormal">
  Üç aylığına geldikleri şehre iyiden iyiye alışan ikili müzik çalışmalarına Türkiye’de devam etme kararı alır. Bu arada Pol, Hilton Otel’de yiyecek içecek şefi olan Çiğdem Hanım’la tanışır, arkadaşlıkları kısa sürede aşka dönüşür ve evlenirler. 12 yıllık evli olan çiftin bir kız ve bir erkek çocukları olur. Endi ise kızının annesi olan; ancak bir süre sonra boşandığı Alman eşine âşık olmuştu. EndiPol, kendilerini İstanbul’a bağlayan en önemli faktörlerden birinin ‘aşk’ olduğunu itiraf ediyor.
 </p>
 <p class="MsoNormal">
  İkilinin İstanbul’a yerleşme kararları en çok ailelerini şaşırtmış, hatta biraz kızmışlar. Pol’den dinliyoruz: “Sizin akrabalarınız hangi tepkiyi gösterirse bizimkiler de aynı tepkiyi verdi. İstanbul’a yerleşeceğiz deyince, ‘Kafayı mı yediniz, ne işiniz var orada?’ dediler. Ama geçici bir heves içinde olduğumuzu, birkaç ay sonra geri döneceğimizi sanıyorlardı. Müziği ne kadar sevdiğimizi bildikleri için de kararımıza saygı gösterdiler.”
 </p>
 <p class="MsoNormal">
  <span>
  </span>
  Türkiye’nin güney sahillerindeki gece kulüplerinde sahneye çıkan ikili birkaç yıl içinde müzik piyasasında adını duyurmaya başlar. Grup Gündoğarken ve MFÖ ile tanışıklıkları ise şöhretin kapılarını açar EndiPol’e. Pek çok Türk sanatçı, albümlerinde ikiliyle çalışmak ister. Önce Aylin Livaneli’nin albümünü hazırlayan EndiPol, Zülfü Livaneli, Kubat, İlhan Şeşen ve Fuat Güner gibi sanatçıların albümlerinin aranjmanını yapar. Barış Manço, Mustafa Sandal, Onno Tunç, Sezen Aksu da yakın dostlarıdır. Barış Manço’yla ilk karşılaşmalarını hiç unutamıyor EndiPol. Pol devam ediyor: “Rahmetli Barış abiyi çok severdik. Çok babacan, sevgi dolu bir insandı. Tanıştığımızda bile 40 yıllık arkadaşmışız gibi hissetmiştik. Bir araya geldiğimizde
  <span>
  </span>
  Japonya’daki konserlerini anlatıyordu .”
 </p>
 <p class="MsoNormal">
  EndiPol, Türk sanatçılarla çalışmanın kendilerine büyük tecrübeler kazandırdığı görüşünde. İlk zamanlar sözlerinden bir şey anlamasalar da Türk müziğindeki ritimler mest ediyormuş. Özellikle 9/8’lik ritimleri çok seven EndiPol stüdyo çalışmaları sırasında cura, bağlama, ney ve bendir gibi Türk sazlarını da keşfetmiş.
 </p>
 <p class="MsoNormal">
  Türk sazları arasında Pol’ü en çok etkileyen ney, mey ve balaban. Endi ise bağlamayı çok seviyor. Öğrenmek için çabası olmuş, her ne kadar “Başarılı olmadım.” dese de çalıp söyleyebiliyor. Bağlamayı ustasından dinlemeyi ihmal etmiyor Endi. Zira tam bir Âşık Veysel hayranıymış. Sohbete mola verme zamanı. Endi, ünlü halk ozanının ‘Uzun İnce Bir Yoldayım’ türküsünü söylüyor bizim için.
 </p>
 <p class="MsoNormal">
  EndiPol’ün, ‘Belki Yes Belki No’ isimli birinci albümü ile ikincisi arasında on üç yıl var. Popüler kültür şartlarında unutulmak için yeterli bir zaman dilimi. EndiPol, bu süre içinde neler yaptı? Müzik kariyerinin bir kısmını Amerika’da devam ettiren Endi sözü Pol’e bırakıyor: “1998’de İstanbul’da kendi müzik şirketimi kurdum, burada jinglelar, reklam ve kurumsal firmaların tanıtım müziklerini yaptım. Dolmabahçe ile Dumlupınar
  <span>
  </span>
  belgesellerinin müzikleri bunlar arasında.”
 </p>
 <p class="MsoNormal">
  Yeni hayatlarına da adapte olmaya çalışmış bir yandan ikili. Pol çocukları dünyaya geldikten sonra onlara vakit ayırmak için hayat şeklini tamamen değiştirmiş mesela. Kızı Selina’yı okula götürmek için saat 07.00’de kalkıyor. Bu yüzden gece çalışmalarına son vermiş. Film ve reklam projeleri önceliği.
 </p>
 <p class="MsoNormal">
  “Sizi kendisine bağlayan İstanbul’u tarif etseniz.” diyoruz ikiliye. Endi, “İstanbul; insanları, kültürü, müziği, Türk mutfağı ve dört mevsimi ile inanılmaz, büyüleyici fikirlerle dolu bir metropol.” diyor. Pol’ün yaklaşımı daha duygusal: “İstanbul sevgisi bir annenin çocuğuna duyduğu sevgi gibi bence. Nasıl ki anne dokuz ay karnında taşıdığı bebeğine duyduğu sevgiyi tarif edemez ve ‘ancak anne olunca anlarsınız’ derse, İstanbul da öyle, yaşanarak anlaşılacak bir güzellikte.”
 </p>
 <p class="MsoNormal">
  Anlatımlarından anlaşılıyor ki ikili İstanbul’un da tadını çıkarıyor. Tarihe de meraklı olan Pol, her fırsatta Dolmabahçe, Yerebatan Sarayı ve Sultanahmet’i geziyor. Endi ise Boğaz hayranı. “Onu izlemek bile her şeye değer.” diyerek özetliyor sevgisini. Bir de şehrin içinde geleneklerden kopmamak cezbediyor Endi’yi. Mesela Beşiktaş’ta deniz kenarında bir iskemleye oturup simit yemek, çay içmek dünyanın en keyifli şeyi. Türkiye’de, pek çok şehri gezen EndiPol, Karadeniz’e hiç gitmemiş. İskoçyalı Pol, televizyondan gördüğü kadarıyla ifade ediyor: “Karadeniz bizim o taraflara benziyor, özellikle Sis Dağları ve Hemşin Yaylaları çok güzel.” Albümlerinde yer alan ‘Ben Seni Sevduğumi’ türküsünün klibini Artvin’de çekecek olan ikili gün saymaya başlamış.
 </p>
 <p class="MsoNormal">
  Türkiye’de 22 yılı geride bırakan EndiPol artık bizden biri. Türkçeye de hâkimler. Endi ‘eyvallah’ kelimesini ağzından hiç düşürmüyor. “Bir ülke insanını ve kültürünü anlamanın yolu dilini öğrenmekten geçer.” diyor. Türkçenin çok zengin bir dil olduğunu söyleyen Endi özellikle atasözlerini çok seviyor. Hatta bir atasözünden yola çıkarak yazdığı şarkı sözü bile varmış: “Bir gün bir arkadaşımla oturuyorduk. Bana ‘neden dalgınsın’ diye sordu. Ben de İngilizcede kafa karışıklığını anlatan bir söz vardır, ‘Sanki kafamın içinde iki Fransız var ve birbirlerini dövüyorlar’ dedim. Ona bunun Türkçede benzeri olabileceğini söyleyince hemen aktardı: ‘Kafamda 40 tilki dolaşıyor ama kuyrukları birbirine değmiyor.’ Ben de bunu şarkı sözlerimde kullandım.”
 </p>
 <p class="MsoNormal">
  Bu arada aklımıza bir soru takılıyor. Bu sene Eurovizyon şarkı yarışmasında ülkemizi temsil edecek Manga Grubu İngilizce bir şarkı seslendirecek. “Sizce doğru mu?” diyecek oluyoruz, EndiPol sözü ağzımızdan alıyor: “Her ülke kendi dilinde yarışmalı. Bu bir İngilizce şarkı yarışması değil. Ayrıca Türkçe bir şarkı İngilizceye çevrildiğinde aynı duyguyu vermiyor. Melodi ile sözlerin uyumu önemli olan. Parça güzelse sözleri anlamasanız da sizi sarar. Başarılı şarkı odur zaten.”
 </p>
 <p class="MsoNormal">
  Türk kültürünün bir parçası olan edebiyata da meraklı EndiPol. Endi, Yunus Emre ve Orhan Veli şiirlerini çok seviyor. Orhan Pamuk’un İstanbul ve Kar kitaplarını beğenerek okumuş. Pol de Nazım Hikmet şiirlerini çok anlamlı buluyor.
 </p>
 <p class="MsoNormal">
  Pol aynı zamanda ‘yabancı damat’. Bu yüzden Türk örf ve âdetlerini öğrenmesi kolay olmuş. Eşinin iki abisi varmış, evlilik öncesi biraz kendilerinden çekinse de şimdilerde çok sıkı dostlar. “Yabancı damat’ anınız var mı?” diye soruyoruz. Pol bir anısını paylaşıyor: “Eşimin ağabeylerinin çocukları var. Mutlaka bayramlarda gelip ‘Enişte ver elini öpeceğiz’ diyorlardı. O zamanlar elimi öptürüyordum. Ama şimdi maşallah kocaman delikanlı oldular. Artık öptürmüyorum.”
  <span>
  </span>
  Pol, kayınvalidesine ‘anne’ diye hitap ediyor. “Babamızı iki yıl önce kaybettik.” diyor. Aile ilişkilerinin kuvvetli olmasını çok önemsiyor. Zira İskoçya’da yaşayan ailesi ile de sıkı bağları var. Çocuklarıyla birlikte her yaz İskoçya’ya gidip ailesiyle vakit geçiriyormuş Pol. Fakat aile bağlarının Türkiye’de daha kuvvetli olduğu görüşünde. İskoçya’da aile yapısının biraz bozulduğunu düşünüyor. Bu yüzden çocuklarını Türkiye’de yetiştirmekten mutlu.
 </p>
 <p class="MsoNormal">
  Peki ama 27 yıllık arkadaşlar arasında hiç anlaşmazlık çıkmaz mı? EndiPol sağlam bir dostluğa sahip. Bazen farklı fikirlerde olsalar da müzik sevgisi onları ortak noktada buluşturuyor. Ama Endi itiraf etmeden duramıyor. “Pol’ün pişirdiği işkembe çorbasının hastasıyım, benden iyi Türkçe konuşmasını kıskanıyorum.” İşkembe demişken Türk mutfağı konusundaki fikirlerini de almak lazım ikilinin. Pol işkembeyi güzel yapacak kadar öğrendiğine göre seviyor da. Endi ise kebabın her çeşidine bayılıyor.
 </p>
 <p class="MsoNormal">
  Gelelim ikilinin yeni albümü ‘Ya Bugün ya da Yarın’a. Kayıtları New York’ta ve İstanbul’da Pol’ün stüdyosunda yapılan albüm ‘Dostlarla Nostalji’ konspetinde. Çünkü ikiliyi bu albümde yakın arkadaşları yalnız bırakmamış. Kim mi onlar? Hep birlikte kulak verelim. Albüm Ali Rıza Binboğa’nın 1978’de Eurovision Türkiye finallerine katılan bestesi ‘Baharım Sensin’ ile başlıyor. EndiPol şarkıyı seslendirirken Binboğa da kendine özgü içli gırtlak nağmeleriyle eşlik ediyor. Zülfü Livaneli ‘Bir Nehir Gibi’ isimli şarkısında ikiliyi yalnız bırakmamış. Albüme adını veren ve sözü müziği EndiPol’e ait olan ‘Ya Bugün ya da Yarın’ı İlhan Şeşen ve Sarper Semiz birlikte seslendirmiş. Maçkalı Hasan Tunç’un ‘Ben Seni Sevduğumi’ türküsünde tuluma benzerliği ile dikkat çeken İrlanda gaydası kullanılmış.
  <span>
  </span>
 </p>
 <p class="MsoNormal">
  İkili türkünün özüne zarar vermemek adına bir süre yörenin şivesi üzerine çalışmış. MFÖ’den Fuat Güner, EndiPol’ün ‘Manzara Yok’ isimli parçasına hem ses hem de söz olarak katkıda bulunmuş. İlhan Şeşen’in hit şarkılarından ‘Ellerimde Çiçekler’ ise albümde modern bir yorum kazanmış. Kendi bestelerinin yanı sıra anonim türkülere yer veren EndiPol, parçaları kültürler arası köprü kuracak biçimde İrlanda ve Türk folkloruna ait geleneksel sazlarla yorumlamış. Albümde anonim sözleri olan Çift Jandarma isimli türküye ise Kubat eşlik ediyor.
 </p>
 <p class="MsoNormal">
  Avrupa’nın tanıyacağı bir grup olmak yerine Türkiye’de müzik yapmayı tercih eden EndiPol’ün hayali daha popüler olmak, çünkü dünya Türk müziğini duysun istiyorlar. Bize de onlara bol şanslar dilemek düşüyor. Bir hatırlatma, eğer öğrenciyseniz bahar şenliklerini bekleyin. Zira ikili baharda üniversite konserlerine hazırlanıyor…
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26558-206-endipolden-bizim-turkuler.html), [web.archive.org (arşiv bağlantısı)](http://web.archive.org/web/20101120023341/http://aksiyon.com.tr/aksiyon/haber-26558-206-endipolden-bizim-turkuler.html)
