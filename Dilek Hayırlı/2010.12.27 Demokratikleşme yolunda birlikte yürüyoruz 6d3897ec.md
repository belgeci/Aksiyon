# Demokratikleşme yolunda birlikte yürüyoruz

*Dilek Hayırlı 2010.12.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Özbekistan, bağımsızlığını kazanalı 20 yıl oldu. Demokratikleşme adına daha alınacak mesafeleri olsa da son yıllarda Türkiye gibi bu yönde attığı adımların sayısı artıyor...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Bağımsızlığımızı ilan ettiğimiz yıllarda zor günler geçirdik. Yardımımıza koşan ve bizi ilk tanıyan Türkiye oldu. Bugün güçlüysek Türkiye sayesindedir. Demokrasi yolunda birlikte ilerleyeceğiz.” demişti Özbekistan Büyükelçisi Ulfat Kadirov bir konuşmasında. Kadirov bu sözleri Başkonsoloslık ile Özbekistan Cumhuriyeti’ni sevenler Kültür ve Dayanışma Derneği’nin düzenlediği gecede sarfetmişti. İstanbul’da Özbekistan’ın ‘Anayasa Bayramı’nı kutlamak için bir araya gelen seçkin topluluğa hitap etmişti. Küçük araştırma ile gördük ki; 20 yıl önce bağımsızlığını kazanan Özbekistan, insan haklarının korunması, yargı ve hukuku koruyucu reformları ve ekonomik gelişimiyle dikkat çekici adımlar atmış. Türkiye’nin de son birkaç yıldır gerçekleştirdiği reformları göz önünde bulundurunca anladık ki, iki ülkenin tarihten gelen dostluğunun ötesinde bir de ortak noktaları var: Demokratikleşme mücadelesi.
    </p>
    <p class="MsoNormal">
     <span>
     </span>
     Özbekistan’ın önemli başarısının altında yatan etkenleri ve iki ülke ilişkilerini konuşmak üzere Özbekistan Başkonsolosu’nun kapısını çaldık. Kardeş ülkenin başkonsolosu Abror A. Gulyamov bir diplomatın ötesinde Türkiye hayranı. Ayrılmak vakti geldiğinde “Ağlarım” diyecek kadar çok seviyor ülkemizi.
    </p>
    <p class="MsoNormal">
     Gazetecilik mezunu Abror Gulyamov 12 yıl boyunca Dışişleri Bakanlığı’na bağlı haber ajansında Genel Müdür olarak görev yapar. Bürokratlarla iç içe geçen yılların sonunda iyiden iyiye diplomasiye merak salan Gulyamov, 2005’te Özbekistan Başkonsolosu olarak soluğu İstanbul’da alır. Başkonsolos ile sohbetimize 1991’de bağımsızlığını kazanan Özbekistan’ın 20 yılda geçirdiği dönüşümü konuşarak başlıyoruz. Gulyamov, ‘başarılı’ dediği dönüşümün formülü olarak ‘Özbek Modeli’ni gösteriyor. Bu model; devletin resmî ve anayasal düzenini yenilemesi, ekonominin ideolojiden arındırılması, siyasetin üstün olması, devletin reformların öncülüğünü üstlenmesi ilkelerine dayanıyor. Başkonsolos, Özbekistan’ın 20 yılda kişi başına düşen millî gelirinin 2,5 kat artırdığını söylüyor. Yargı sisteminde atılan adımlar ise Türkiye’ninkiyle örtüşüyor: “Mahkemeleri eskisi gibi baskı ve cezalandırma organı olmaktan çıkarıp devleti bağımsız bir enstitüye çevirerek insanların bağımsızlığını güvence altına almaya çalıştık.”
    </p>
    <p class="MsoNormal">
     Özbekistan ekonomisini de güçlendirmek için çabalıyor. Özbekistan, pamuk üretiminde (yıllık 3,5 milyon ton) lider ülkelerden biri. Bugüne kadar pamuğun büyük çoğunluğunu ihraç eden ülke şimdilerde üretimin yüzde 35’ini kendine saklıyor.
     <span>
     </span>
     Bu; iplik, kumaş ve hazır giyim üzerine çalışan yüksek teknoloji fabrikalarına ihtiyacı artırıyor. Türk- Özbek ticari ilişkileri de bu noktada önem kazanıyor. Zira tekstil ülkesi Türkiye için Özbekistan tam bir yatırım alanı. Gulyamov, 120’den fazlası yüzde yüz Türk sermayeli, 600 Özbek-Türk işletmesinin ülkede faaliyet gösterdiğini anlatıyor. İki ülke arasında; tarım, inşaat malzemeleri, beyaz eşya, kimya, makine ve otelcilik sektörlerindeki işbirliğinin istikbali parlak. Başkonsolos, Özbek hükümetinin Türk iş adamlarına yönelik teşviklerinin ticaretin gelişmesinde etkili olduğunu vurguluyor. Örneğin Türk sermayeli iş yerlerinden 5 ila 10 yıl arasında vergi alınmıyor.
    </p>
    <p class="MsoNormal">
     Abror Guyamov, iki ülke arasındaki turizmin düşük olmasından şikâyetçi. Yılda 20 bin Türk, Özbekistan’ı ziyaret ediyormuş. Oysa Özbekistan İslam medeniyetinin önemli miraslarına sahip. “Hoca Ahmed Yesevi, İmam Buhari, Tirmizi, Yunus Emre, Ali Şir Nevai gibi üstad ve âlimlerin ismini bilmeyen Özbek ve Türk yok desek yanlış olmaz.” diyen Gulyamov, turist sayısını artırmak için projeler yürüttüklerini kaydediyor. Özbek hükümeti bu kapsamda camileri, anıtları yeniliyor ve müze kuruyor. Gulyamov, Türklere, dünyanın en eski merkezlerinden Semerkant, Taşkent, Buhara ve Hive’yi gezmelerini tavsiye ediyor.
    </p>
    <p class="MsoNormal">
     Özbek Başkonsolos, Türkiye ekonomisinin çok güçlendiğini ve en iyi 20 ülkeden biri olduğunu hatırlatarak “Artık politikaya yatırım yapmanın sırası geldi.” diyor. Türkiye’nin komşularıyla yürüttüğü ‘sıfır problem’ politikasını önemli buluyor. Ortadoğu sorununda Türkiye’nin tek başına sorumluluk aldığını şu sözlerle anlatıyor: “60’tan fazla Arap ülkesi birlik olamadı ama Türkiye elini taşın altına koymaktan kaçınmadı.” Söz dönüp dolaşıp Türkiye’nin Avrupa Birliği üyeliğine geliyor. Türkiye’nin bir İslam ülkesi olduğunun altını çizen Başkonsolos, “AB üyesi olmasanız bile kendinize yetebilecek konumdasınız. Yine de üyelik kriterlerini yerine getirmek kazancınız olur.” diye konuşuyor.
    </p>
    <p class="MsoNormal">
     Zamanının çoğunu İstinye’deki konsolosluk binasında geçiren Gulyamov, bundan şikâyetçi değil. Oturduğu masadan Fatih Sultan Mehmet Köprüsü’nü görebiliyor. Manzara karşısında duyduğu mutluluğu tek cümleyle özetliyor: “Bana bu güzellikleri yaşatan Allah’a şükürler olsun.” Boş vakitlerinde Ayasofya ve Sultanahmet camilerine gitmekten keyif alan Başkonsolos, “İstanbul’da hangi taşı kaldırsanız altından Osmanlı, Roma ve Bizans çıkar.” diyor. İstanbul sevgisini Napolyon’un sözüne atıfta bulunarak noktalıyor: “Dünya bütün bir ülke olsa başkentini İstanbul yapardım.” İstanbul üzerine bunca konuştuktan sonra “Türkiye’deki görev sürenizi doldurup Özbekistan’a dönerseniz ne hissedersiniz?” diye soracak oluyoruz. “Ağlarım!” diyor. Bir diplomat olarak duygusal cevap vermesine şaşırmışken toparlıyor: “Vatanımızda yapılacak bir yığın işimiz var. Türkiye’den çok şey öğrendik; ama vatandaşlarımıza tecrübelerimizi aktarmamız gerekiyor.”
    </p>
    <p class="MsoNormal">
     5 yıllık görev süresi içinde İzmir, Aydın, Edirne, Bursa, Diyarbakır, Şanlıurfa gibi pek çok şehir gezmiş Başkonsolos. Peygamberler şehri Şanlıurfa’nın da kalbindeki yeri başka. Kitaplardan okuduğu, televizyondan seyrettiği şehirde hissettiği manevi atmosferden günlerce kurtulamadığını anlatıyor. Özbek Başkonsolos müziğe de meraklı. Özbekistan’a ait geleneksel çalgı ‘rubab’ çalıyor. Hatta ricamızı geri çevirmeyip İstiklal Marşı ve ‘Sev Kardeşim’ isimli şarkıyı çalıyor. Türk müziği de favorileri arasında. Fenerbahçe’yi tutan Gulyamov, maçları statta izliyormuş.
    </p>
    <p class="MsoNormal">
     Türk dizilerinin Ortadoğu ülkelerinde yakaladığı başarı Orta Asya ülkeleri için de geçerli. Gulyamov, ‘Gümüş’ ve ‘Kurtlar Vadisi’nin ülkesinde reyting rekorları kırdığını anlatıyor. Bunlarla sınırlı değil, ilk 1986’da yayımlanan ‘Çalıkuşu’ dizisi de bugünlerde Özbek televizyonunda gösterimde. Gulyamov, diziyle ilgili bir gerçeği paylaşıyor: “Çalışkuşu’nun yayımlandığı 1980’li yıllarda Özbekistan’da doğan kız çocuklarının çoğuna Feride ismi verildi.” Gulyamov, Yaprak Dökümü, Öyle Bir Geçer Zaman ki ve Kurtlar Vadisi’nin sıkı takipçisi olduğunu belirtiyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28281-demokratiklesme-yolunda-birlikte-yuruyoruz.html), [web.archive.org (arşiv bağlantısı)](http://web.archive.org/web/20131214180434/http://www.aksiyon.com.tr:80/aksiyon/haber-28281-demokratiklesme-yolunda-birlikte-yuruyoruz.html)
