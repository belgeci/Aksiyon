# Kızını sevmeyen dizini döver

*Dilek Hayırlı 2004.07.19*

<div>
 <p>
  <font>
   Önce madde bağımlılığından kurtuldu, sonra da hastalıklarından. Psikolojik tedaviye olumlu cevap verdi ve okula kaydedildi. Sınıfını teşekkürle geçen S.K iyi bir avukat olmak istiyor. Düne kadar hayata dair hayalleri olmayan ve insanlardan nefret eden S.K şimdi insanları sevmeyi öğreniyor
   <br/>
   <br/>
   “Bana yapılanların hesabını sormak ve benim gibi haksızlığa uğramış kızların hakkını aramak için avukat olacağım” diyordu genç kız, öfke dolu bakışlarını ufka dikerek. 10 yaşında sokağa düşmüştü. Arkadaşının annesi tarafından, babası yaşındaki erkeklere satılmıştı üç yıl boyunca...
   <br>
    <br>
     S.K. ticari amaçlı cinsel sömürü çarkının isimsiz kurbanlarından biri. Sokakta yaşadığı yıllar boyunca dışarıdaki dünyada ayakta kalmanın kurallarını öğrenmiş, karnını doyurmak için hırsızlık yapmış, üşümemek için bali ve tiner çekmişti. Uğradığı her cinsel taciz sonrası yaşadığı utancı ve acıyı unutmak için kendine zarar vermek istemiş, bu maksatla kollarını kesmişti. Ailesi, ilk buldukları yerde küçük kızı öldürme kararı almıştı.
     <br>
      <br>
       S.K’nin şansı İstanbul’a gelince döner. Sokak çocuklarına sahip çıkan bir kurum tarafından bakıma alınır. İyileşmesi, yaşadığı acıları bir nebze unutması için psikolojik tedavi görür. Önce madde bağımlılığından kurtulur, sonra da hastalıklarından. Psikolojik tedaviye olumlu cevap verir ve okula kaydedilir.
       <br>
        <br>
         Sınıfını teşekkürle geçen S.K, iyi bir avukat olmak istiyor. Düne kadar hayata dair hayalleri olmayan ve insanlardan nefret eden S.K şimdi hem insanları sevmeyi öğreniyor hem de gelecekle ilgili planlar yapıyor.
         <br/>
         <br/>
         İstismara uğrayan genç kızlar
         <br/>
         <br/>
         İstanbul’da son 3 yıldır, ticari amaçlı cinsel sömürüye alet edilmiş 205 kız çocuğu, “sokak kızlarını tedavi ve rehabilitasyon” merkezlerinde bakıma alındı. İstanbul Vali Yardımcısı Mehmet Seyman’a göre, bu sayının en az üç katı kız sokakta yaşıyor. İstismara uğradıklarında ya aile içinde sindirilmeye çalışılan ya da töre cinayetlerine kurban giden kızlar, büyük gazetelerin sayfalarına manşet olduğunda koruma altına alınıyor.
         <br/>
         <br/>
         Kız çocuklarının tedavi edildiği merkezlerde kalanlar, S.K ile sınırlı değil elbette. Bunlardan biri de E.Ş Yaşıtları oyun oynarken kürtaj olmuş. E.Ş 13 yaşında kürtaj olmuş. Okuma-yazma bilmeyen ve kaldığı bakım ve rehabilitasyon merkezinde kurslara giden E.Ş okumayı ve yazmayı öğrenip ileride çalışacağı bir iş bulmak, evlenip çocuk sahibi olmak istiyor. 18 yaşında ailesinden ayrılıp çalışmak için başka illere giden, otobüste hosteslik yaparak geçimini sağlayan N.T ise sokağın onca acımasızlığına rağmen kendisini kötülüklerden korumayı başarmış bir diğer mağdure. Koruma altına alındığı yurt tarafından eğitimi sağlanan ve Devlet Memurluğu sınavını kazanan N.T şimdi bir devlet dairesinde çalışıyor.
         <br/>
         <br/>
         Her iki merkez de İstanbul’da
         <br/>
         <br/>
         Burada zikredilenler sokağa itilmiş, ticari cinsel sömürüye alet edilmiş, örselenmiş ve bir şekilde sokakta yaşamaya mahkum olmuş yüzlerce kızdan sadece birkaçı. Onları diğer arkadaşlarından ayıran tek fark, biraz şanslı olmaları. Kendilerini seven, kollayan, bakımını yapan, eğitimlerine devam etmelerini sağlayan bir kurum tarafından koruma altına alınmaları. Türkiye’de bu tür muameleye maruz kalmış kız çocukları koruma altına alan ve onları rehabilite eden biri 15, diğeri 20 yataklı iki merkez var. Onlar da İstanbul’da.
         <br/>
         <br/>
         Bu merkezlerde çocukların her türlü ihtiyacına cevap veriliyor; ancak madde bağımlılığı olanlar tedavi için Uçucu Madde Bağımlılığı Tedavi Merkezi (UMATEM) ya da Alkol ve Madde Bağımlılığı Tedavi Merkezi’ne (AMATEM) gönderiliyor. Buralara gönderilen kız çocuklarına sadece ayakta ilaç tedavisi desteği veriliyor. Uçucu madde ve uyuşturucu madde bağımlısı genç kızların kalabilecekleri yataklı üniteler ise yok.
         <br/>
         <br/>
         Sınırlı sayıdaki yatak kapasitesi
         <br/>
         <br/>
         İstanbul Vali Yardımcısı ve ‘Ticari Amaçlı Cinsel Sömürüye Maruz Kalan Kız Çocuklarının Korunması Projesi’nin mimarı olan Mehmet Seyman, İstanbul için bu merkezlerin yeterli olduğunu söylüyor. UMATEM’in 12 yataklı ünitesine 40 yataklı ayrı bir ünite daha eklediklerini belirten Seyman, buralarda kalan çocuk sayısının yirminin üzerine çıkmadığını anlatıyor. İki farklı binanın kızlar ve erkekler için ayrı ayrı kullanılabileceğini belirten Seyman, “UMATEM içindeki merkezlerin yetersiz olduğu söyleniyor, ama merkezler tam kapasite hizmet vermiyor. ‘Kızlarla erkekler aynı bahçe içinde olmuyor’ deniliyor. O zaman devletin her üç beş kız için ayrı bir mekan inşa etmesi gerekir. Buna da imkanı yok. Biz  Anadolu yakasındaki arazi sorununu çözersek  bir tane daha UMATEM yapmayı düşünüyoruz” diye konuşuyor. Sokakta kalmış kız çocuklarının kaldıkları merkezlerde yalnızca İstanbul’daki çocuklar için değil, Anadolu’nun her tarafından getirilenler için de hizmet verdiklerini belirten Seyman, bu tür merkezlerin her ilde olması gerektiğini vurguluyor.
         <br/>
         <br/>
         Parçalanmış ailenin çocukları
         <br/>
         <br/>
         İstanbul’da, ticari amaçlı cinsel sömürüye alet edilmiş kızların tedavi ve rehabilitasyonunun yapıldığı iki merkezin müdürlüğünü üstlenen Hatice Özkan, kendilerine ulaşan çocukların uyuşturucu ve fuhuş tüccarlarının elinden alındığını ve birçoğunun ailesinden kaçtığını belirtiyor. Bu yüzden çocukların güvenlikleri için merkezlerin isimlerinin söylenmesini doğru bulmadığını anlatıyor. Merkezlerin bu anlamda hizmet veren ilk kuruluşlar olduğunu da dikkat çeken Özkan, kız çocuklarının Çocuk Şube Müdürlüğü, Gece Çalışma Ekipleri, medya organları, hastaneler ve sivil toplum kuruluşları tarafından kendilerine getirildiğini ifade ediyor.
         <br/>
         <br/>
         Gelen çocukların ilk görüşmelerde doğru bilgi vermediğinin altını çizen Hatice Özkan, çocuklara gerekli güveni verdikten sonra ailesiyle ilgili bilgilere ulaşabildiklerini dile getiriyor. Sokağa düşen çocukların yüzde 90’ının parçalanmış ya da babası işsiz ve alkolik olan ailelerden geldiğini belirten Özkan, çocukların hemen hepsinin aile içi şiddete ve cinsel sömürüye maruz kaldığını, sevgi mahrumiyeti içinde olduğunu, psikolojik sorunları bulunduğunu belirtiyor.
         <br/>
         <br/>
         Kuruma ilk getirildiğinde kaçmak isteyen, etrafına saldıran, camları kıran, kendini kesmekle tehdit eden, S.K’yı iyileştirmek hiç de kolay olmamış. Kurumda geçirdiği ilk günleri S.K şöyle anlatıyor: “Yurda ilk geldiğimde kaçmak istedim, beni bırakmadıkları için onlara, saldırıyordum. Onlar yine saçımı okşayıp, ‘Geçecek yavrum, sakin ol’ diye beni teselli etmeye çalışıyorlardı. Ben de içimden ‘Bunlar ne biçim insan. Ben onlara küfür ediyorum, onlar bana sevgi sözcükleri söylüyor’ diyordum. Sonra bu insanların beni karşılıksız sevdiklerini anladım.” Çünkü dışarı da bedenimi verdiğim sürece yardım alıyordum”
         <br/>
         <br/>
         Yataklı tedavi ünitelerine duyulan ihtiyaç
         <br/>
         <br/>
         Madde bağımlısı kız çocukları için tedavi merkezlerinin olmamasından şikayet eden Hatice Özkan, mevcut merkezlerde psikiyatrların bulunduğunu; ancak onların bile mücadele edemediklerini söylüyor. “Kız çocukları için yataklı tedavi üniteleri şart” diyen Özkan’a göre, böylece maddeden arınmış çocukların rehabilitasyonları ve çevreye uyumları daha kolay sağlanabilir. Böyle bir merkezin önemini vurgulayanlardan biri de mağdurelerden N.T Sokağa düşmüş kızların koruma altına alındığı yerlerin sınırlı olduğunu vurgulayan N.T, “her yerde böyle yurtlar olsaydı, başıma gelen  ilk olayda kurtulabilirdim” diyor. “Hiçbir beden parayla satılacak kadar ucuz değildir. Ben bunu yapacak kadar aşağılık olamam” diyen S.T, bundan sonra tekrar sokağa dönmeyeceğini kesin bir dille ifade ediyor. S.T, üniversiteye kadar bir erkek arkadaşı olmasını da istemiyor.
         <br/>
         <br/>
         Meslek edindirme kursları veriliyor
         <br/>
         <br/>
         Bu merkezlerde kalan kız çocuklarına el sanatları, kumaş, ahşap, cam boyama, resim, heykel ve seramik gibi alanlarda kurslar veriliyor. İstanbul’da gerçekleştirilen her türlü kültür ve sanat faaliyetinden bedava yararlanan çocuklar konsere, tiyatroya, sinemaya gidiyor. Haftada bir kez de denize veya pikniğe gidiyorlar. Çocukların hepsi öğretimlerine devam ediyor. Okuma yazma bilmeyenlere ise kurs veriliyor. Çalışmak isteyenler Halk Eğitim Merkezleri’nin açtığı terzilik, kuaförlük kurslarına gidiyor, sonra da iş yerlerine yerleştiriliyor. Bunların dışında yemek yapmayı öğreniyor; ikindi çayları için pasta—börek hazırlıyorlar. Çocukların gıdadan giyime, temizlikten kozmetiğe her türlü ihtiyacı devlet tarafından karşılanıyor. Üniversiteyi kazanıp başka şehre gidenlerle irtibat koparılmıyor; onların okullara ve evlere yerleştirilmesi için yardım ediliyor.
         <br/>
         <br/>
         Evlenmek isteyen kızlara talip olanlarla tanışılıyor, aile ziyaretleri yapılıyor. Evlenmeleri uygun görülürse çeyiz satın alınıyor, düğünleri yapılıyor. Çocukların yakın çevresiyle de irtibata geçiliyor; çocuğun sokağa düşmesinde ailenin bir suçu yoksa çocuk aileye teslim ediliyor. Bu merkezlerde iki öğretmen, bir hemşire, bir sosyal hizmet uzmanı ve bir tane de psikiyatr görev yapıyor.
         <br/>
         <br/>
         Bali kullanan kız sayısı 5 kat fazla
         <br/>
         <br/>
         Bakırköy Ruh ve Sinir Hastalıkları Hastanesi UMATEM ve Çocuk Ergen Madde Tedavi Merkezi MATEM Klinik Şefi Doç. Dr. Kültegin Ögel, madde ve uçucu madde bağımlılığı olan kız çocuklarının yataklı ünitelerde bakımlarının yapılacağı merkezlerin sınırlı olduğunu söylüyor. AMATEM, UMATEM ve ÇEMATEM bünyesinde sadece erkek çocukları için yataklı ünitelerin olduğunun altını çizen Ögel, bunları tam kapasite kullanamamalarını şöyle izah ediyor: “Buraya gelen çocukların hepsinin psikolojik sorunları oluyor. Bir de ergenlik döneminde oldukları için müthiş bir enerjileri var. Her an bir olay çıkarıp, birbirlerine zarar verebiliyorlar. 30-40 erkeği bir arada tutsak her gün kan gövdeyi götürür. Bu yüzden sayıyı çok fazla tutmuyoruz.”
         <br/>
         <br/>
         Kızların, erkeklere oranla 5 kat daha fazla bali kullandığını söyleyen Kültegin Ögel’e göre, evde yaşayanlar dışarıda kalanlara oranla baliyi 10 kat daha fazla tercih ediyor. Uçucu madde kullanan kız ve erkek oranı ilköğretim çağında eşit. Erkekler, kızlara oranla alkolü 3 kat, esrarı ise 5 kat daha fazla kullanıyor. Kızlar uyuşturucu haplarını erkeklerden 1,5 kat daha fazla kullanıyor. Kültegin Ögel, 2002-2003 yılı içinde UMATEM’e başvuran kız çocuk sayısının 83 olduğunu; bunlardan 23’ünün ilk kez, 60’ının ise tekrar başvurduğunu, son altı ayda ise 126 başvuru yapıldığını, bunlardan 25’nin ilk, 101’inin ise tekrar olduğunu dile getiriyor. Son altı ayda UMATEM’e 0-14 yaş arası üç kız, 15-19 yaş arası kırk altı kız, 20’nin üzerinde de on kız çocuğu başvurmuş.
         <br/>
         <br/>
         KORUMA ALTINDAKİ KIZLARIN SAYISI
         <br/>
         <br/>
         Ticari amaçlı cinsel sömürüye alet edilmiş kızların rehabilitasyonu amacıyla ilk merkez Temmuz 2001’de kuruldu. 11-19 yaş arası çocuklara hizmet veren kurumdan bugüne kadar 205 kız çocuğu hizmet aldı. 65 çocuk ailesine teslim edilirken, 5 çocuk yurt ve yuvalara; 11 çocuk da çeşitli işlere  yerleştirildi. 6 çocuk örgün, altısı da yaygın öğretim kurumlarına devam ediyor. 9 çocuk mesleki eğitim alıyor. 33 çocuk UMATEM’deki tedaviden yararlandı. 100 çocuk değişik sebeplerle yurdu terk etti.
         <br/>
         <br/>
         <br/>
         İSTANBUL SOKAKLARINDA YAŞAYAN ÇOCUKLAR
         <br/>
         <br/>
         Tespit edilebildiği kadarıyla 2 bin 196 çocuk sokakta yaşıyor. Bunlardan bin 449’u ailesinin yanına gönderildi. 225 çocuk ise sosyal hizmet kuruluşlarından yardım alıyor. 2 bin 196 çocuktan 274’ü suça karıştı. 27’si askere gitti. 9 çocuk UMATEM’de, 21 çocuk İSLEM’de kalıyor. 10 çocuk özel iş yerlerinde çalışıyor. 1 çocuk Anadolu Meslek Lisesi’ne, 1 çocuk Bursa Yatılı Güzel Sanatlar Bölümüne, bir diğeri de Tiyatro Bölümü’ne gönderildi. 4 çocuk lisede okuyor. 2 çocuk da devlet parasız yatılıyı kazandı. 12 çocuk ise hayatını kaybetti. Bugüne kadar 568 aile hakkında çocuğunu çalıştırdığı için dava açıldı.
         <br/>
         <br/>
         İSTANBUL’DA SOKAK ÇOCUKLARININ KALDIĞI MERKEZLER VE ÇOCUK SAYISI
         <br/>
         <br/>
         Ağaçlı Çocuk ve Gençlik Merkezi 39 çocuk
         <br/>
         Ayvansaray Çocuk ve Gençlik Merkezi 15 çocuk
         <br/>
         Florya Çocuk ve Gençlik Merkezi 26 çocuk
         <br/>
         Küçükbakkalköy Çocuk ve Gençlik Merkezi 11 çocuk
         <br/>
         Yeldeğirmeni Çocuk ve Gençlik Merkezi 35 çocuk
         <br/>
         Beyoğlu Çocuk ve Gençlik Merkezi 44 çocuk
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1361 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=12630), [web.archive.org (arşiv bağlantısı)](http://web.archive.org/web/20051220012053/http://aksiyon.com.tr:80/yazdir.php?id=12630)
