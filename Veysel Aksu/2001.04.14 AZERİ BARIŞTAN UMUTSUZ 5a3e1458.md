# AZERİ BARIŞTAN UMUTSUZ

*Veysel Aksu 2001.04.14*

<div>
 <p class="spot">
  Dünya onların petrolünü konuşuyor. Geleceğin Kuveyt'i olarak görüyor  Ancak Azerbaycan halkı, özellikle de yurdundan  koparılan sefalet  içindeki 1 milyon 'kaçkın'  eski huzurlu günlerini özlüyor. Gün geçtikçe  daha fazla insan, kaybedilen toprakların barışçı yollarla geri  alınabileceğine, sorunun silahsız çözüleceğine inancını kaybediyor.
 </p>
 <p class="metin">
 </p>
 <img border="0" src="/web/20020329151114im_/http://www.aksiyon.com.tr/2001/332/resimler/Azeri.jpg"/>
 <p class="metin">
  Kafkasya'nın bir numaralı problemi haline gelen ve çözüm yollarının tıkanmasıyla birlikte krize dönüşen Dağlık Karabağ problemi bu kez de ABD'de masaya yatırıldı. Şu ana kadar 16 kez bir araya gelen Aliyev ve Koçeryan Florida Key West'te bir kez daha karşı karşıya geldiler.
 </p>
 <p class="metin">
  Minsk Grubu eş başkanları Rusya, Fransa ve ABD temsilcilerinin de katıldığı kapalı kapılar arkasında gerçekleşen görüşmelerden olumlu bir netice çıkmadı. Görüşmelere katılan Amerikalı diplomatlar, ilerleme kaydedildiğini açıklamakla yetindiler.
 </p>
 <p class="metin">
  Gergin bir ortamda gerçekleşen görüşmeler Azerbaycan'da büyük ilgiyle takip edildi. Ancak günlerce Azerbaycan medyasının gündemini belirleyen görüşmelerin mahiyetiyle ilgili önemli hiç bir açıklama yapılmadı. Görüşmelerden uzlaşmanın çıkmaması üzerine Azerbaycan'da "Şimdi ne olacak?" sorusu konuşuluyor.
 </p>
 <p class="metin">
  Azerbaycan'ın gündeminde ABD görüşmelerinden önce de Karabağ vardı. Ancak özellikle savaşın birinci dereceden mağdurları, çözüm konusunda gittikçe umutlarını yitiriyorlar. Problemin biran önce çözümünü isteyen halk Dağlık Karabağ meselesinin artık görüşmelerle halledilemeyeceğine inanıyor. ABD'ye gitmeden önce havaalanında bir basın toplantısı düzenleyen Haydar Aliyev'in, "Bu problem barış yoluyla çözülmezse, askeri güce başvurmaktan hiç çekinmeyiz" şeklindeki sözleri bu yüzden Azeriler arasında büyük sempati topladı.
 </p>
 <p class="metin">
  Karabağ probleminin çözümü yolunda bundan önce 16 kez gerçekleşen görüşmelerde bir sonuç çıkmamasıyla, meselenin görüşmelerle halledilemeyeceği düşüncesi Azerbaycan halkının beyninde yer etmiş durumda. Görüşmelerden önce, Azerbaycan Dışişleri Bakanı Vilayet Guliyev yaptığı açıklamada, görüşmelerden ümitsiz olduklarını ve olumlu bir anlaşmanın imzalanacağına inanmadıklarını dile getirerek insanların duygularına tercüman oluyordu. Guliyev, görüşmelerin ardından yaptığı basın açıklamasında ise kapalı kapılar arkasında görüşmelerin halledilemeyeceğine inandığını söyledi. ABD'deki görüşmeleri önümüzdeki haziran ayında Cenevre'de yapılacak görüşmeler için bir hazırlık aşaması olarak değerlendiren Guliyev, dünya kamuoyunun ABD görüşmelerine ilk kez bu kadar ilgi göstermesini olumlu bir adım olarak değerlendirdi.
 </p>
 <p class="metin">
  Gerçekte görüşmeler, ilgi göstermesi beklenen tarafların karşı karşıya oldukları krizler nedeniyle hayli gölgede kaldı. ABD'de bütün kamuoyu Çin'le yaşanan casus uçak problemine odaklanmışken, Türkiye'de ekonomik kriz bütün dış gündemleri unutturmuş durumda.
 </p>
 <p class="metin">
  Muhalefet ne düşünüyor?
 </p>
 <p class="metin">
  Azerbaycan'da muhalif kanadın da Karabağ probleminin görüşmeler yoluyla halledilemeyeceği görüşünde birleştiği dikkat çekiyor. Musavat Partisi Genel Başkanı İsa Gamber, "Uzlaşma olanağı olsaydı şu ana kadar uzlaşılırdı" diyerek artık uzlaşmanın olanaksız olduğunu savunuyor. Kapalı kapılar arkasında konuşulanların açıklanmasını isteyen Gamber, yapılan tek açıklamanın görüşmelerin gergin bir ortamda geçtiği olduğunu hatırlattı. Problemin çözümü yolunda somut adımlar atılmadığını, Ermenistan karşısında pasif duruma düşüldüğünü savunan Gamber, Ermenistan tarafından Azerbaycan topraklarının işgal edildiğini dünya kamuoyuna kabul ettirmenin gerekliliğini belirtiyor.
 </p>
 <p class="metin">
  İsa Guliyev ise, görüşmelerin mahiyetini öğrenmek istediklerini söylerken, görüşmeler esnasında karşılıklı hangi tekliflerin sunulduğunu, ne gibi pazarlıkların yapıldığını Azerbaycan halkının öğrenmesinin en büyük hakkı olduğunu savunuyor. Guliyev, toprak bütünlüğünden taviz verilmemesi gerektiğini ve şuanda Dağlık Karabağ'ın işgaliyle bozulmuş bu bütünlüğün bir an önce sağlanması gerektiğini belirtiyor.
 </p>
 <p class="metin">
  1999 yılında zamanın cumhurbaşkanı Süleyman Demirel'e "Yüreğimin Kanıyla Yazdığım Mektup" başlığıyla Karabağ problemiyle ilgili bir mektup yazan ünlü Azerbaycan yazarı Famil Mehti ise, Karabağ probleminin çözümü yolunda hiçbir gelişme kaydedilmediğini ve düşülen bu aciz durumun kendilerinde büyük bir üzüntü oluşturduğunu söylüyor. Azerbaycan halkının somut gelişmeler beklediğini ifade eden Mehti, "Aliyev ve Koçeryan defalarca görüştüler, bundan sonra da isterlerse defalarca görüşsünler hiçbir sonuç elde edemeyecekler" diyor ve problemi halkın kendi gücüyle çözmesi gerektiğini vurguluyor. Famil Mehti'ye göre tek çözüm, askeri müdahale.
 </p>
 <p class="metin">
  Azerbaycan'ın toprak bütünlüğünü Azerbaycan halkından başka hiç kimsenin düşünmeyeceğini ifade eden Mehti, Karabağ meselesini milli bir dava olarak adlandırıyor. Görüşmelerde arabuluculuk yapan ülkelerin de kendi çıkarlarını düşündüklerini vurgularken, bu konuda tek desteği Türkiye'den beklediklerini belirtiyor. Famil Mehti'ye göre Karabağ probleminin arkasında Rusya gerçeğinin olduğunu unutmamak gerekiyor. Rusya'nın Kafkaslar'daki hakimiyetini kaybetmemek için her türlü yola başvurabileceğini ifade ediyor.
 </p>
 <p class="metin">
  Karabağ bölgesindeki topraklarını terk ederek Azerbaycan'ın çeşitli yerlerinde zor şartlar altında yaşamaya çalışan kaçkınlara değinen Famil Mehti, "Kaçkınlar artık çamur içindeki çadırlarda yaşamaktan bıktılar. Karabağ göçmenleri kendi topraklarında özgürce yaşamak istiyorlar. O insanlar kendi topraklarına dönmek için mücadele vermeye hazırlar" diyor. Azeri yazar, kaçkın olarak adlandırılan bu talihsiz halkın politikacılara olan ümitlerini yitirdiklerini ve sefalet içinde yaşadıklarını söylüyor.
 </p>
 <p class="metin">
  Azerbaycan'da savaşla kaybedilen toprakların masa başında kazanılabileceğine olan inanç hızla azalıyor. Özellikle evini, işini, gücünü kaybetmiş sefiller olarak, uluslararası yardımlarla geçinmeye çalışan kaçkınların bu umutsuzluğu siyasileri de düşündürüyor. İnsanlar, ABD'de veya başka bir yerdeki politik görüşmelere umutlarını iyice yitirmiş durumdalar. Bu umutsuzluk ve sefaletin, soruna ciddi bir çözüm bulunmaması halinde Azerbaycan'da önümüzdeki dönemde önemli siyasi problemlere sebep olmasından endişe ediliyor.
 </p>
 <p class="metin">
 </p>
 <p class="arabaslik">
  Karabağ sorunu
 </p>
 <p class="metin">
  Karabağ sorunu 1988'de bölgede yaşayan Ermeniler'in Ermenistan'la birleşmek niyetiyle tek yanlı olarak bağımsızlık ilan etmesiyle başladı. Ermeniler bu tarihte Karabağ'ın yüzde 65'ini oluşturuyorlardı. Ermeniler'in Büyük Ermenistan hayaliyle, Rusya'nın bölgeye yönelik politikaları kesişince 1992'de soruna Ermenistan da taraf oldu. Rusya'dan 1 milyar dolarlık destek gören Ermenistan'ın bu saldırıları sonucunda Azerbaycan'ın yüzde 20'si Ermeni işgaline uğrarken, 1 milyon Azeri de göçmen durumuna düştü. Mayıs 1994'te ilan edilen ateşkes bugün de geçerliliğini koruyor, ancak o tarihten bu yana özellikle AGİT bünyesinde sürdürülen barış görüşmelerinden bir sonuç çıkmadı. Örgütün 1995 Lizbon zirvesinde 54 üye ülke barışa esas teşkil edecek 3 ilke üzerinde anlaştı, ancak bu uzlaşmayı Ermenistan kabul etmedi. 1996'da AGİT bünyesinde Rusya, Fransa ve ABD ortak başkanlığında oluşturulan Minsk grubu Ermeniler'in işgal ettiği topraklardan çekilmesi, Karabağ'ın nihai statüsünün görüşülmesi şeklindeki iki ilkeye dayalı önerisini belirledi. İki taraf da bu formülü kabul etti. Ancak Dağlık Karabağlılar ve katı tutumlu Ermeniler tarafından desteklenmeyince ılımlı Petrosyan cumhurbaşkanlığı koltuğunu daha katı tutum içinde olanlara kaybetti. Koçaryan ile Aliyev arasındaki karşılıklı görüşmeler de şu ana kadar netice vermiş değil. 1 milyon göçmen Türkün yaşadığı dramı artıran bir unsur da, işgal altındaki topraklardaki Türk—Müslüman izlerinin Ermenistan'ın insafına terkedilmiş olması.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/332/dishaberler/2.htm), [web.archive.org (arşiv bağlantısı)](http://web.archive.org/web/20020329151114/http://www.aksiyon.com.tr:80/2001/332/dishaberler/2.htm)
