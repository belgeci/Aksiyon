# İstanbul şimdi "metro"pol

*M. Ali Eren 1999.02.20*

<div class="pNewsDetailMainContent" itemprop="articleBody">
 Metrosuz "metropol" İstanbul, nihayet metrosuna kavuşuyor. Yüz senelik gecikmeyle yapılan İstanbul Metrosu'nun ilk bölümü için Mart ayında deneme seferleri, Eylül ayında ise "hizmet" başlıyor. Metronun hizmete girmesiyle birlikte TaksimLevent hattında bir saatte 140 bin insan taşınabilecek. Taksim ile 4. Levent arasındaki seyahat süresi ise dile kolay 12 dakikaya inecek.
 <br/>
 <br/>
 Halen üzerinden milyonlarca insanın geçtiği Taksim Levent hattı boyunca, bazı bölgelerde 20 metre, bazı bölgelerde 30 metre yerin altında bine yakın Türk, İngiliz, İspanyol, Fransız teknik eleman çalışıyor. Bu işçi ve mühendisler, adeta yeraltında yeni bir İstanbul inşâ ediyorlar. Bu metroşehir'in içinde tünellerin yanı sıra, aynı hatta istasyonlar, yürüyen merdivenler, sakatlar için asansörler, yürüyen bantlar, bilet satış yerleri, iki büyük yeraltı çarşısı, bilgisayar kontrolünde sinyalizasyon ağı ve metro bakım üniteleri tesis ediliyor.
 <br/>
 <br/>
 Dünyanın bütün önemli şehir merkezlerinde toplu taşımacılık yeraltında inşâ edilen raylı sistemle yapılıyor. Bu sistem geçen yüzyılın ikinci yarısından itibaren Batı metropollerinde, sömürgelerden akan maddi imkanlar ve ucuz iş gücü ile hayata geçirildi. Dünyada ilk metro işletmesi 1863 yılında Londra'da, 1868'de New York'ta, 1876 yılında da İstanbul'da açıldı. KaraköyBeyoğlu arasında açılan Tünel, dünyada faaliyete geçen 3. metro olma özelliğini taşır. Fakat ne yazık ki, diğer ülkelerdeki örneklerinin aksine İstanbul sömürgelerden mahrum bulunduğu için metrosu geliştirilemez. O kadar ki; aradan tam 116 yıl geçtikten sonra ancak İstanbul'a metro yapma gereği hatırlanıp ihâlesi yapılır.
 <br/>
 <br/>
 Nurettin Sözen'in İstanbul Büyükşehir Belediye Başkanlığı zamanında Taksim4. Levent Hattı Metrosu için ihale yapılarak inşaatına başlanır. Neden TaksimLevent güzergahının tercih edildiği sorusunun cevabı olarak bu hatta kamulaştırma sıkıntısının en az olması gösteriliyor. 199294 döneminde tünel inşaat işinin 72 milyon dolarlık kısmı yapılır, müteahhitlere ise 50 milyon dolar ödenir. 22 milyon dolar borç kaldığı için inşaat durur. 27 Mart 1994 Mahalli Seçimleri sonunda İstanbul belediye başkanlığını RP'li Tayyip Erdoğan kazanır. Bu tarihten sonra metro inşaatı özel bir önemle ele alınır ve projenin başına Yıldız Üniversitesi'nden Prof. Dr. Adem Baştürk getirilir. Metro inşaat hızı geçmiş döneme göre üç kat artar. 1998 yılına kadar geçmiş borçlar dahil 302 milyon dolar ödenir. Tüm proje ise elektromekanik donanımları dahil 600 milyon doları bulacaktır. Prof. Dr. Adem Baştürk ve diğer bütün ilgililer İstanbul metrosunun dünyada ilk defa bir belediyenin kendi imkanları ile yapılan metro olma özelliğini taşıdığına dikkat çekiyorlar.
 <br/>
 <br/>
 Tabii ki metro hattının genişleyebilmesi için devletin, hükümetlerin yardımcı olmaları isteniyor. Çünkü İstanbul Metrosunun hizmete açılacak bölümü sadece 8 km. Halbuki New York 393, Londra 388, Paris 170, Moskova ve Tokyo 190 kilometrelik metro hattına sahipler. Prof. Dr. Adem Baştürk'ün dediği gibi İstanbul'da yönetime kim gelirse gelsin metro yapmaya devam etmesi gerekir. Burada en önemli konu kaynak bulmak. Metro ağır masrafları olan bir yatırım. Ancak ulaşım için en kalıcı ve geçerli çözüm yolu. Bu bakımdan metro yapım işinin bir devlet politikası haline getirilip ciddiyetle takip edilmesi gerekiyor. İstanbul Metrosu'nun Metro Teknik İşler Müdür Yardımcısı İdris Araç, belki belediyeden bağımsız bir "Metro Özel İdaresi" kurularak hem hükümetlerin hem belediyenin imkanlarını kullanarak inşaat işlerini istikrarla takip edecek bir yapılanmaya gidilmesi gereğinin altını çiziyor. Metro yetkilileri kaynak sorununu çözmek için de metro fonu oluşturulmasına olan ihtiyaç dile getiriyor.
 <br/>
 <br/>
 İstanbul Metrosu büyük bir proje olması sebebiyle yapımı birçok konsorsiyum tarafından üstlenilmiş. İstanbul Belediyesi kontrolünde yapılan ihaleler sonunda Elektromekanik işler Fransız CEGELECCengizAlbayrak konsorsiyumuna, müşavir ve kontrolörlük hizmetleri Türkİngiliz ortaklığı olan HYDER'e verilmiş. İnşaat ise tamamen yerli şirketlere yine ihale ile verilerek yaptırılıyor. TaksimŞişli arasındaki tünel ve istasyon inşaatları GarantiKozaEnkaDoğuş gruplarına verilmiş. ŞişliLevent hattı ise TekFen tarafından yapılıyor.
 <br/>
 <br/>
 Taksim4. Levent metro hattının 1 metresi 20 milyar TL'ye mal oluyor. 1 kilometre geliş ve gidiş hatlar olarak 80 milyon doları buluyor. 8 kilometrelik Metronun toplam inşaat masrafı 300 milyon dolar tutarken 220 milyon dolar elektromekanik kısmı tutuyor. Metroda işleyecek vagonlar ise toplam 45 milyon dolar ediyor. Metro bu maliyeti 8 ila 12 yıl arasında tamamen finanse ediyor.
 <br/>
 <br/>
 İstanbul Büyükşehir Belediyesi Genel Sekreter Yardımcısı Prof. Dr. Adem Baştürk, metronun Mart1999'da deneme seferlerine başlayacağını, Ağustos 1992'de başlayan metro inşaatının Ekim 1999'da da hizmete açılacağını söylüyor. Taksim4. Levent arası metro ile 12 dakikaya inecek. Baştürk, sabah ve akşam yoğun saatlerde tek yönde 70 bin insanın taşınabileceğini belirtiyor. Baştürk, bu kadar insanın karayolu ile taşınabilmesi için 25 şeride ihtiyaç olduğu bilgisinin altını çiziyor ki; bu da iki futbol sahası uzunluğu anlamına geliyor. Taksim'den kalkan tren OsmanbeyŞişliGayrettepeLeventduraklarına uğradıktan sonra 4. Levent'e ulaşacak. Adem Baştürk, bu hattın sadece planlananın yüzde 20'si olduğunu, Levent istasyonunun Ayazağa'ya uzatılacağını, Taksim'in ise Yenikapı'ya devam ettirileceğini belirtiyor. Baştürk TaksimYenikapı hattı için verdiği bilgilere göre, bu yeni metro hattının da inşaatı başlamış durumda. Şişhane'de kazılar devam ederken Unkapanı köprüsü yanında da metro için yapılacak açılıpkapanan Haliç köprüsünün ölçümleri yapılıyor.
 <br/>
 <br/>
 Yenikapı 2005 yılına varmadan İstanbul'un yeni aktarma merkezi haline gelecek. 4. Levent'ten gelen ağır metro Yenikapı'ya ulaşırken, hafif metro şimdiki son durağı Aksaray'dan Yenikapı'ya uzatılacak ve buradan kalkan tren ile Havalimanı'na ulaşılacak. Yine çok tartışılan tüp geçit de YenikapıHarem arasında yapılacak. Tüp geçidi Anadolu yakasında tamamlayacak proje ise HaremGebze Hafif Metro hattı olacak. Bu konuda Belediye ile Karayolları arasında görüşmeler devam ediyor. Trilyonluk yatırımlardan bahsediyoruz ancak Adem Baştürk yeni yatırım planlarına devam ediyor... Önümüzdeki hafta ihaleye çıkıp 23 Şubat'ta ilk teklifleri alınacak olan yeni proje şöyle; Hafif Metro'nun şu an Otogar'da bulunan hattı BağcılarMahmutbeyİkitelli'ye uzatılıyor. Bu ilave 12 km. olacak ve ağır metro olarak inşâ edilecek, yani yeraltından gidecek.
 <br/>
 <br/>
 Yukardaki projeler imar planında yer almış durumda. İstanbul İmar Planında yer almayan bir proje de önümüzdeki günlerde gündeme gelecek. Bu projeye göre 4.Levent'te kadar giden ağır metro burada kalmayıp İstanbul Teknik Üniversitesinin bir kampusünün de bulunduğu Ayazağa'ya kadar götürülecek. Bu noktada İstanbul Büyükşehir Belediyesi'ne yapılan bütün baskılara rağmen III. Boğaz Köprüsü 2010 yılına kadar planlanan Şehir İmar Planına konulmadı.
 <br/>
 <br/>
 Netice olarak önümüzdeki 5 yıl sonunda İstanbul'da toplam 50 km.lik metro hattımız olacak ve bunun 18 kilometresi de ağır metro olacak. Yapılan hesaplara göre metro hattının devreye girmesinden sonra 100 bin aracın İstanbul trafiğinden çekileceği belirtiliyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/istanbul-simdi-metropol_504801), [web.archive.org (arşiv bağlantısı)](http://web.archive.org/web/20150512124545/http://www.aksiyon.com.tr:80/dosyalar/istanbul-simdi-metropol_504801)
