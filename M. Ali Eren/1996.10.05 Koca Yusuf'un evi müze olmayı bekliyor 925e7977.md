# Koca Yusuf'un evi müze olmayı bekliyor

*M. Ali Eren 1996.10.05*

<div class="pNewsDetailMainContent" itemprop="articleBody">
 Namımızı dünyaya duyurmuş cihan pehlivanımızdır Koca Yusuf. Dünya güreş otoritelerinin kuvvet birimi kabul ettiği, bileği kadar yüreği de kuvvetli, karakter abidesi bu pehlivanımız, 1864'te yani bundan tam 132 sene önce, şimdi Bulgaristan sınırları içinde bulunan Şumnu'ya bağlı Karalar köyünde dünyaya geldi. Doğduğu yer, yiğidin harman olduğu Deliorman yöresiydi. Ailesi de altı kuşaktan beri pehlivandı Deliormanlı Yusuf İsmail'in. Babası İsmail Ağa, Rumeli köylerini adım adım gezer, güreş kovalardı. Çocukluğunun oyunlarıyla başlayan güreş zamanla aşk oldu. Nasçı köylü Kel İsmail, Pomak Osman gibi pehlivanlardan güreş öğrendi.
 <br/>
 <br/>
 Kırkpınar'da 27 yıl başpehlivanlığı kimseye kaptırmayan Kel Aliço'yu Uzunköprü'de yaptığı güreşte yenmesi ününü bütünüyle artırdı. Karalar köyünün Yusuf İsmail'i kendisini Türkiye'ye kabul ettirdikten sonra dünyaya açıldı. Madem ki Baki'nin Kanuni'ye mersiyesinde "Şemşir gibi ruyi zemine taraf taraf / Saldın demir kuşaklı cihan pehlivanları" dediği gibi, cihana pehlivan salan bir devletin mensubuydu; bunu ispat etmek üzerine borçtu. İlk önce Fransa'ya gitti. Paris o yıllarda İngiliz, Fransız, Alman, Belçika ve diğer ülke güreşçilerinin akınına uğramış bir şehirdi. Koca Yusuf burada yaptığı güreşlerde bırakınız mağlubiyeti, karşısına çıkan bütün rakiplerini bir adım bile geri atmadan devirdi. Daha sonra Amerika'ya ve oradan Kanada'ya geçti. Yenmediği güreşçi kalmadı. 'Türk kadar kuvvetli' sözünü tekrar cihana söyletti.
 <br/>
 <br/>
 140 kg ağırlığında, 1.90 boyunda olan Koca Yusuf, fizikî olarak fevkalade ölçülere sahipti. O minderlerde iken gücü karşısında dayanmak dünyanın hiçbir yiğidine nasip olmamıştı. Ahlakı ise hepsinden daha üstündü. "Dünyanın sırtını yere getiremediği Türk" unvanı mütevazılığından hiçbirşey kaybettirmedi. Beş vakit namazını kılar, Allah'a tevekkülünü ifade için onun isimlerinin yazılı olduğu muskasını yakasından ayırmazdı. Asil duruşu, örnek ahlakıyla dünyaya Müslüman pehlivan nasıl olur göstermişti.
 <br/>
 <br/>
 Koca Yusuf, 4 Temmuz 1898 Pazartesi günü bindiği Bourgogne gemisinin batması sonucunda 34 yaşında iken fani dünyadan ayrıldı. Takdiri İlahi, Deliormanlı yiğidin karada yere değmeyen sırtı denize mağlup olup sulara gömüldü. Koca Yusuf'un vefatının üzerinden 98 sene geçti, ama adı hâlâ efsanelerle anılıyor.
 <br/>
 <br/>
 YİĞİDİN DOĞDUĞU EV
 <br/>
 <br/>
 Spordaki üstünlüğümüzü dünyaya tescil ettiren Koca Yusuf'un  cesedi okyanusta kaybolduğu için ne yazık ki bir mezarı bile yok. Ama doğduğu, büyüdüğü ev aradan geçen bir buçuk asra yakın zamana rağmen dimdik ayakta. Deliorman'da ziyaret ettiğimiz ev bu büyük güreşçimizin hatırasının yaşatılması için müze olmayı bekliyor.
 <br/>
 <br/>
 Şumnu'da herkes Koca Yusuf'un köyünü biliyor. Zaten Deliorman'ın gurur kaynağı olan Koca Yusuf ile ilgili hikayeleri, bütün Balkanlar'da dinlemeniz mümkün. Merkeze bağlı 45 dakika uzaklıktaki köyün yeni adı Cerna. Karalar, sakinlerinin ifadesi ile 'temiz Türk Köyü'; yani bütün halk Türkler'den oluşuyor. Camii, mezarlığı, insanları ve onların içlerinde taşıdıkları sıcaklıkla bizim bir köyümüz. İlk defa Süleyman Paşa'nın komutasında Rumeli'ye geçen Osmanlılar, zaman zaman bu bölgeye Anadolu'dan ve diğer yerlerden Türk nüfus getirip yerleştirmişler.  Buraya yerleşen Peçenek, Oğuz ve Kuman boylarına mensup Türkler'in elinde medeniyetimiz bir zamanlar zirvelere tırmanmış.
 <br/>
 <br/>
 Koca Yusuf'un Karalar köyündeki evi tipik bir bahçeli Türk evi. Kapısının önünde Koca Yusuf'un idman taşının hâlen nöbet beklediği evde şu anda pehlivanın Talib Salimoğlu Halit isminde bir köylüsü, oğlu ve torunlarıyla birlikte oturuyor. Evin 1954'ten bu yana sahibi olan Talib Salimoğlu Halit de burasının bir müze haline getirilerek cihan pehlivanımızın hatırasının yaşatılmasını istiyor. Bu konuda her türlü yardıma hazır olduklarını belirten Halit, "Koca pehlivanın evinde biz oturuyoruz. Evi müze yapmak isterlerse biz hazırız. Yeter ki ilgi gösterilsin" şeklinde konuşuyor.  Torunları da evin müzeye çevrilmesi hususunda dedeleriyle aynı düşüncedeler.
 <br/>
 <br/>
 BÜROKRASİ BURADA DA ENGEL
 <br/>
 <br/>
 Koca Yusuf'un evini ilk önce Kırkpınar Ağası Hüseyin Şahin keşfetmiş. Bizzat gidip evi ziyaret eden Şahin, buranın bir müze haline getirilmesi için teşebbüse geçmiş. Yardım için müracaat ettiği, zamanın spordan sorumlu Devlet Bakanı Ersin Taranoğlu da konuya ilgi göstererek Bulgaristan nezdinde girişimde bulunmuş. Ancak aradan geçen bir seneye rağmen bir gelişme olmamış. Anlaşılan bu konu da bürokrasiye takılmışa benziyor.
 <br/>
 <br/>
 Ülkemizin tanıtımında büyük hizmetleri geçen dünya çapında yetiştirdiğimiz efsanevi güreşçimizin hatırasını yaşatmak, üzerimize düşen bir vefa borcu. Bunun için de bir gayret sahibinin bu işi üstlenmesi ve Koca Yusuf'un evinin restore edilerek müze haline getirilmesi gerekiyor. Yapılacak ilk iş resmi otoriteler tarafından Bulgaristan hükümetinden izin alınarak evin restore edilmesi ve içinde oturan Halit ailesi için başka bir ev alınarak oraya yerleştirilmeleri. Müzenin ve bahçesine kurulacak kahvenin işletmeciliğinin, evi bugüne kadar koruyup getiren aileye verilmesi de ayrı bir vefa borcu. Bundan sonra Koca Yusuf Müzesi'nin tanıtımı yapılarak gelecek nesillerimizin örnek alabilecekleri hem gücüyle, hem de ahlakıyla yenilmez bir sporcunun unutulmamasını temin etmek geliyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/koca-yusufun-evi-muze-olmayi-bekliyor_501826), [web.archive.org (arşiv bağlantısı)](http://web.archive.org/web/20150624160607/http://www.aksiyon.com.tr:80/dosyalar/koca-yusufun-evi-muze-olmayi-bekliyor_501826)
