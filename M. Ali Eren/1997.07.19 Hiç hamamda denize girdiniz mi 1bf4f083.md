# Hiç hamamda denize girdiniz mi?

*M. Ali Eren 1997.07.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yaz sıcağının bütün yakıcılığını ensemizde hissettiğimiz şu günlerde herkes nasıl ferahlayacağını düşünüyor.
  </font>
 </div>
 <div id="newsText">
  <font class="detail-text">
   Bütün tatil beldeleri doldu. Yazlıkçılar yazlıklarına taşındı. Anadolu'nun geleneksel yapısının bozulmadığı yerlerde insanlar yüzyılların alışkanlığı ile yaylalara çıktı. Şehirdekiler ise bağ evlerine geçtiler. Ya bu imkanı bulamayıp şehirleri beklemeye mecbur olanlar? Onlar da ancak hafta sonlarında ya bir yeşillik bulup piknik yapıyorlar ya da en yakındaki deniz kıyısına ulaşıp serinlemeye çalışıyorlar. Havuzlar mı? Kendilerine yıldızlar kadar uzak beş yıldızlı otellerde zengin vatandaşlarımızın lüks zevklerine hizmet veriyor. Belediyelerin ise birkaçı hariç havuz açma projesi olduğuna dair hiçbir bilgi yok.
   <br/>
   <br/>
   Bugün imkanı olanlar için havuz ya da deniz suyunda ferahlamak bir mecburiyet olarak görünse de eski İstanbullular yaz aylarını asırlar boyunca yalnızca bağlar ve bahçelerde geçirdiler. Adalarda, Moda'larda, Boğaziçi'nde deniz seyredilip, esen poyrazla yetinildi. O devirlerde âlemi ab eylemek sandalla mehtaba çıkmaktan ibaretti. İmparatorluk merkezinde serinlemek ve biraz da eğlenmek maksadıyla denize girmek adeti ise belki şaşıracaksınız ama çok yenidir. Klasik dönemlerde denize girip ferahlayan insanlar istisnai olarak gösterilir. Bunun düzenli bir zevk ve eğlence haline gelmesi 19. asrın ilk yarısına tekabül eder. Ancak o devirlerde denize girme tarzı da şimdiki gibi değildi. Hemen sahilden bırakıveremezdiniz kendinizi sulara. 1825'lerden 1925'lere kadar İstanbullular denizden deniz hamamları vasıtasıyla istifade ettiler.
   <br/>
   <br/>
   Deniz hamamı da ne?
   <br/>
   <br/>
   Deniz hamamı Türk usulü deniz banyosunun adıdır. Bu mevzuda bize en aydınlatıcı bilgiyi  Gökhan Akçura verir. Çeşitli hobi dergilerindeki yazılarını 'Ivır Zıvır Tarihi' isimli kitabında toplayan Akçura, Haluk Şehsuvaroğlu'ndan naklen deniz hamamlarının kuruluşunu şöyle anlatıyor: "Boğaziçi'nin ve Marmara'nın hangi yerlerinde umumi deniz hamamı yapılacağı Şehremaneti'nce tesbit  edilmişti. Bu yerlerin şenliğine, masrafına göre bir, üç, beş sene için müzayede ile ihalesi yapılırdı. 1867 senesinde İstanbul kıyılarında 62 hamam vardı. Bazı yerlerdeki hamamlar yalnız erkeklere mahsus olur, bazı kıyılarda ise kadın ve erkekler için ayrı ayrı hamamlar bulunurdu. Böyle çift hamamlar birbirinden ses duyulmayacak şekilde yapılırdı."
   <br/>
   <br/>
   Deniz hamamları Şehsuvar'ın anlattığına göre üç sınıfa ayrılıyordu. Bunların bazıları kırk zira' (35 metre) boyunda, ve yirmi dört zira' eninde olurdu. Diğerleri de muayyen ölçülerde yapılırdı. Bu hamamlar akıntılı sularda kazıklar üstünde, ahşap olarak suya dayanıklı çürümez kerestelerle kurulurdu. Hamamların derinlikleri umumiyetle iki arşın (1,5 metre) olurdu. Bilhassa erkek hamamlarında  bir kahve ocağı bulunur, kahve, çay, gazoz, limotana satılırdı. Hamamlarda yüzme bilmeyenlere öğretmek için bir usta yüzücü de bulunurdu.
   <br/>
   <br/>
   Asrımızın başında İstanbul'da deniz hamamı olan sahilleri Gökhan Akçura şöyle sıralıyor: Yeşilköy, Bakırköy, Samatya, Yenikapı, Kumkapı, Ahırkapı, Fındıklı, Kuruçeşme, Ortaköy, İstinye, Tarabya, Büyükdere, Yenimahalle, Beykoz, Paşabahçe, Kuleli, Çengelköyü, Beylerbeyi, Üsküdar, Salacak, Moda, Fenerbahçe, Caddebostan, Bostancı, Kartal, Maltepe, Pendik, Tuzla. Bu hamamlar umumi olup herkese açıktı. Yeşilköy ve Boğaz sahillerinde ise 'zata mahsus' hususi deniz hamamları da vardı.
   <br/>
   <br/>
   Erkek deniz hamamlarının üç yanı ahşapla kapalı, deniz tarafı açıktı. Önünde atlayacaklar için kalas, yukarıda serene bağlı jimnastik aletleri, trapez, halkalar, ip vs., arkada büyük bir fıçıda denizden çıkanlara boca edilmek üzere tatlı su vardı.
   <br/>
   <br/>
   O devrin deniz hamamlarında tabii ki triko mayoları giyilmiyordu. Erkekler önceleri paçalı don veya peştemal giyerlerdi. Sonraları  altlı üstlü  bir çeşit bol ve kapalı mayolar görülmeye başladı deniz hamamlarında. Deniz donu olmayanlar için belediyece verilen numunelere göre lüzumu kadar donlar ve peştemallar bulundurulurdu hamamlarda. Bu donlar 1 kuruş karşılığında müşterilere kiralanırdı. Kadınlar ise vücut hatlarını belli etmeyecek mayo denilemeyen kıyafetler giyerlerdi. Bugünkü mayoların gelişimini görmek için 1930'ları  beklemek gerekir. 1930 yılının moda tarihinde bir dönüm noktası olduğunu söylemek hata olmaz. Sadece plaj kıyafetleri değil sokak kıyafetleri de 30 öncesinde Avrupa'da da kapalı denecek ölçülerdeyken bu tarihten sonra dekolteye kayış yaşanmıştır. Bunu İngiltere basınında yaptığımız araştırmalar sırasında moda sayfalarında farketmiş hatta bir hayli elbise resimini de koleksiyonumuza almıştık.
   <br/>
   <br/>
   Hamamdan plaja
   <br/>
   <br/>
   Deniz hamamlarında denize girip serinleyen insanlar ayrıca güneş banyosu yapmazlardı. İstanbul'da güneş banyosunun yaygınlaşması işgal yıllarında deniz hamamından plaja geçişle başlar. İstanbul'da ilk defa Florya plajından denize girenler İngiliz askerleri ve Beyaz Ruslar'dır. Bolşevik İhtilali'nden kaçıp Floryada'ki kamplara yerleşen Beyaz Ruslar Kırım sahillerindeki alışkanlıklarını devam ettirerek burada da sahilden doğruca denize girerler. O devrin şahitleri Beyaz Rusların denize girme sebeplerinin ferahlamak olduğu kadar 'bit'lerinden kurtulmak da olduğunu söylerler. Beyaz Ruslar denize girerken civardan halk da gelip bunları garipseyerek seyreder.
   <br/>
   <br/>
   Kadınlı erkekli beyaz Ruslarla birlikte İngiliz, Fransız askerleri de Florya sahiline gelerek yaz boyu denize girmeye devam ederler. İşgal sonrasında bu alışkanlık devam eder. İki Rum yatırımcı Uzun Aleksandır ile Küçük Aleksandır, operatör Murad Bey'den kiraladıkları yerde Florya'nın ilk plajını kurarlar. Zamanla bu plaj da yetmez, ikinci plaj olan Slaryum açılır ve İstanbul plaj modasına teslim olur.
   <br/>
   <br/>
   Yeni hayatın bir parçası da plaja gitmektir. Zaman zaman kadın erkek ayrımı olmasını, yahut haremlik selamlıklı deniz hamamının devamını arzulayan vatandaş istekleri şiddetle reddedilir. Eski tarz deniz hamamları da zamanla unutulur gider.
   <br/>
   <br/>
   Eğer deniz hamamlarından plajlara, peştemaldan mayoya geçiş tarihimizi iyi bilsek bugünkü tesettürlü plajları daha iyi anlayacağız. Cumhuriyet gazetesinin 1930'lu yıllara ait haberi tekrar yaşanıyor, 'halk plajlara iniyor ve vatandaşa yer kalmıyor.'
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2784-hic-hamamda-denize-girdiniz-mi.html), [web.archive.org (arşiv bağlantısı)](http://web.archive.org/web/20130101145201/http://www.aksiyon.com.tr:80/aksiyon/haber-2784-hic-hamamda-denize-girdiniz-mi.html)
