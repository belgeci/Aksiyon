# Paris'in neş'e-i şevkiyle mest olarak

*M. Ali Eren 1998.06.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Paris... Dünyada bu kadar meşhur olan kaç şehir var? Kaç şehir Paris kadar bütün bir ülkenin ve bütün bir Batı kültürünün sembolü haline gelmiştir?
  </font>
 </div>
 <div id="newsText">
  <font class="detail-text">
   Paris son iki yüz yıldır hep gündemde olmayı, entellektüel hayatın nabzını elinde tutmayı başardı. Paris tarihin bir nehir gibi akışı içinde o nehrin getirdiği bütün verimli toprakları kendinde toplayan bir delta. Bu nehri coşturup tüm dünyaya kan olarak akıtan da o, ama artık bütün delişmenliğinden ve gençliğinden çoktan vazgeçmiş gözüküyor. Zaman zaman bu gençlik arzuları nüksetmiyor değil ancak Paris artık olgunluğa, sükuna geçmiş bulunuyor.
   <br/>
   <br/>
   Paris ile İstanbul'un flörtü çok eskilere dayanır. İmparatorluk Türkiyesi ile Fransa arasındaki ilişkiler 16. asırda başlar. Fransa kralı l. François 1525'te Şarlken'e esir düşünce Hıristiyanlara güvenemez ve Kanuni Sultan Süleyman'dan yardım ister. Sultan'ın gönderdiği meşhur 'namei hümayun' ile 'Fransa vilayetinin kralına yardım edileceği' bildirilir. Fransa kralı esaretten kurtarılır. Böylece TürkFransız dostluğu başlar. Sadrazam Makbul İbrahim Paşa ile Fransız elçisi De la Forest arasında ilk anlaşma böylelikle yapılır. Türk yardımlarının devamı için Fransızlar Toulon'u Barboros'un buyruğuna verirler.
   <br/>
   <br/>
   18. yüzyıl ise TürkFransız dostluğunun zirvesi sayılır. Türk modası, kumaşı, giyim tarzı, Türk kahvesi, ayçöreği bu devirde Fransa'ya geçer. 1785 ila 1865 yılları arasında diğer Avrupa başşehirlerinde olduğu gibi Paris'te de İstanbul'daki kapalı çarşılardan esinlenerek 60 kadar Osmanlı pasajı yapılır. İlhan Alemdar'ın Radikal'de yazdığına göre halen bunların 16 adedi ayaktadır. 1768 sonrasında Fransa'nın Doğu siyaseti Osmanlı aleyhine dönüşür. Osmanlı Devleti askeri ve sonra kültürel anlamda batılılaşma lüzumu hissettiğinde eski dostluktan olsa gerek Fransa bizim Batıyı tanıdığımız pencere olur. Bundan sonraki 200 yıl herşeyi ile bizi etkileyecek ülke olur.
   <br/>
   <br/>
   Osmanlı modernleşmesinde Fransa'nın tercih edilme sebeplerinden bir tanesi de erken dönemlerden itibaren Osmanlı aydınlarının Fransa'yı tanımaya başlamış olması sayılabilir. Fransa hakkında ilk seyahatname 1690'lı yıllarda Süleyman Ağa tarafından yazılır. Meşhur 28 Çelebi Mehmed'in sefaretnamesi ise 172021 yıllarındadır.
   <br/>
   <br/>
   Şu günlerde bu yüzyılın son Futbol Dünya Kupası maçlarına ev sahipliği yapan Paris geçen yüzyılda 'Avrupa Başşehri' olarak algılandı. Bu yüzyılın da ilk yarısına kadar Paris adeta bütün entellektüellerin ikinci vatanıdır. Bu büyülü, 'ebedi şehrin' kuruluşu ise MÖ 4000'e kadar uzanır. Seinne nehrinin bir adası olarak kurulan şehir Romalıların eline geçtikten sonra genişler ve nehrin sol kıyılarına taşar. Şehrin surları 13. yüzyılda inşa edilir. Aynı dönemde NotreDame Katedrali, Louvre Şatosu, Sorbon Üniversitesi gibi büyük binalar ortaya çıkar. Paris ancak 16. yüzyılda Fransa'nın en büyük şehri haline gelir ve o tarihte nüfusu da 200 bin civarındadır.
   <br/>
   <br/>
   Paris için özellikle 18 ve 19. yüzyıl çok önemli ve parlak geçer. Şehir düşünce, zarafet, sanat, bilim ve felsefe merkezi olur. 19. asrın ortalarında şehrin nüfusu 1 milyonu aşar. III. Napolyon şehrin imarıyla Baron Haussmann'ı görevlendirir. Geçen asrın son yirmi yılı Paris'in modernleşme ve refah çağıdır. 1889 Sergisi için Eyfel Kulesi ile 1899 yılında yapımına başlanan metro şehrin sembolü haline gelir.
   <br/>
   <br/>
   Bizim seyyahlar Paris'te
   <br/>
   <br/>
   Batı Avrupa'ya seyahat eden tek padişah olan Sultan Abdülaziz ile birlikte 1867 senesinde Paris'e giden ve Sultan'ın günlüğünü tutan İstanbul şehremini Ömer Faiz Efendi, Paris'i 'nur ve ışık beldesi' olarak vasıflandırır, gecelerine dikkat çeker: "Bilhassa geceyi görmek şart. Paris'in gecesi hatta bütün garb diyarlarının gecesi bizim gecelerimize benzemiyor. Bizde hayat güneşle başlıyor, güneşin batışıyla bitiyor. Buralarda sokakları ve evleri taş kömürünü yakarak elde ettikleri ve adına hava gazı dedikleri nur huzmeleriyle aydınlatıyorlar.' Abdülhak Hamid de Paris'e yaptığı ilk seyahatta benzer cümlelerle durumu anlatıyor: "Paris'te gece oluyor ama karanlık olmuyor." Hoca Tahsin Efendi ise "Paris'e git bir gün evvel, akl ü fikrin var ise /Aleme gelmiş sayılmaz gitmeyenler Paris'e" diyecek kadar işi ileri götürür. 1849'da Şinasi, Reşit Paşa'ya gönderdiği mektubuna 'Paris'in neş'ei şevkiyle mest olarak' diye başlar.
   <br/>
   <br/>
   Namık Kemal Paris'in pahalılığından yakınır ve günde 1 Fransız altını harcadığını anlatır babasına yazdığı mektupta. Abdülhak Hamid sefaret katibi olarak atandığı Paris'ten yazdığı mektupta İstanbul ile Paris'i mukayese eder, havasını beğenir ama İstanbul'un sularını, Boğaziçi'nin latif manzarasını, hazin sükunetini, ruhani mehtabını Paris'te bulamadığını söyler ve ekler: 'Bizim memleketin letafeti kudreti ilahiye ile olmuştur. Burasını insanlar tezyin etmişler.' Ancak Paris'te yaşadıktan sonra şairin kanaati değişir; araba gürültüsünden, mızıka tempolarından bıkar. Kiliselerden ziyade bankaları mukaddes bildiklerini, papazlarının sarraflar, mabudlarının da para olduğunu söyler.
   <br/>
   <br/>
   Sami Paşazade Sezai ışıklı caddelerden hızla geçip giden arabalardaki kadınları zeka ve deha sahibi romancının kaleminden çıkmış gibi bulur. Ahmet Midhat Efendi ise ilk ziyaretinde Paris'i umduğu gibi bulmaz. İkinci ziyaretinde iyice gezdiği şehirde 'terakkiyatı medeniye'nin son haddine ulaştığını ancak aynı zamanda tedenniyatı maneviye' görüldüğünü ileri sürer. Türk entelektüellerin arasında en uzun kalanı Yahya Kemal hayatının 9 senesini Paris'te geçirir. Taha Toros'un yeni çıkan Türk Edebiyatından Altı Renkli Portre kitabında kaydettiğine göre bu zaman zarfında Sorbon ve College de France'a devam eder ama diploma alamaz. Ancak şairimiz en zevkli dersleri devrin önemli düşünür ve edebiyatçılarının devam ettiği Cafe Closerie des Lilas (Leylaklı Köşe) adlı kıraathanede alır. 1980'de şairimizin adı burada oturduğu masaya konur. Cafe'de başka masalarda Rodin, Oscar Wilde, Andre Gide, V.I.O Lenin, Jean Moreas, Paul Verlaine, Gerard de Nerval, Mallarme gibi ünlü tarihi şahsiyetlerin plaketleri var. Toros'un kitabına almadığı ama bize anlattığına göre; bir defasında bu kahvede Yahya Kemal, Lenin ile satranç oynar ve bunu şairimiz 'Sakın İnönü duymasın' diyerek anlatır.
   <br/>
   <br/>
   Paris deyince akla hemen muhalefet geliyor. Abdülhamid devri muhalifleri soluğu Paris'te almışlar ve muhalefetlerini buradan devam ettirmişlerdi. Yeni Osmanlılar ve onların bir devamı olan Jön Türkler ve İttihat Terakki Cemiyeti, Paris'te uzun zaman faaliyetlerde bulundular.
   <br/>
   <br/>
   Türk modernleşmesi için Paris ne kadar önemli ise Kavalalı Mehmet Ali Paşa sonrasında Mısır için de o kadar önemlidir. Gruplar halinde öğrenciler Paris'e çeşitli okullara gönderilir. Bizden bir farkı vardır ki o da bu öğrencilerin başında imam, vaiz ve irşat vazifesi görecek kimselerle beraber gönderiyorlar. Bu imamlardan biri olan Rifa'a Rafi' Tahtavi 'Paris Gözlemleri' adlı kitabında Paris'te kadınların dansı sanat için yaptıklarını, Mısır'da ise şehvet için yapıldığını yazıyordu.
   <br/>
   <br/>
   Bugünkü Paris
   <br/>
   <br/>
   Paris'e gittiğimde doğrusu heyecanlandım. Uzaktan bu kadar tanıdığım Paris'te olmak, onu doya doya yaşamak gerekiyordu. Görülecek, gezilecek çok yer, görüşülecek çok insan vardı. Paris'e pek gidilmeyen yolla Amsterdam'dan otobüs ile gittim. Beni karşılayan arkadaşlarım otobüs terminalini bulmakta zorlandılar çünkü çok kullanılan bir yer değildi. Araba ile Paris çevre yoluna girdiğimizde yoğun trafikte Paris gerçeğini yaşamaya başladık. Paris banliyösündeki villamıza eşyalarımızı bırakıp meşhur Paris metrosundan aldığımız günlük kartlarla şehre döndük. Türkiye'de Paris, Eyfel Kulesi ile özdeşleştirilir. Halbuki Paris'e gittiğinizde Eyfel sadece görülmesi gerekenlerden bir tanesi durumuna düşer.
   <br/>
   <br/>
   Paris, hakkında söylenen herşeyi hakeden bir şehir. Bizim için en dikkat çekici yanı şehrin gövdesinin korunmuş olması. Geniş caddeler ve aynı yükseklikteki tarihi binalar bir imparatorluk başşehrinde olduğunuzu size hissettiriyor.
   <br/>
   <br/>
   Paris için cafeler şehri denir. Evet kahveyi ve kahve kültürünü bizden almışlardır ama modernize ettikleri muhakkaktır. Paris şehir merkezinde her köşe başı bir cafedir. Beyaz masa örtüleri, siyah yelekli beyaz önlüklü garsonlar heryerdedir. Champs Elysées Bulvarında kahve içmek biraz pahalı olsa da değecektir. Champs Elysées alış veriş mağazaları, eski yeni lokantalar, sinemalar, pasajlar ile görülmezse olmazlar arasındadır. Champs Elysées'den Zafer Takına çıkmak ve oradan bir yıldızın ışınlarını andıran 12 caddeyi yukardan görmek de gerekir.
   <br/>
   <br/>
   Eyfel Kulesi enfes bir parkın içine yerleştirilmiş. Eğer vaktiniz varsa piknik bile yapabilirsiniz. Eyfel'den Paris manzarasının muhakkak görülmesi gerekiyor. Eyfel'in önünden bineceğiniz 42 nolu otobüs ile Concorde Meydanına geliyorsunuz. Rue Royale, Tuleries Bahçeleri, ChampsElysées ve Parlamento binası olan Bourbon Sarayı'nı buluşturan Concorde Meydanı, Paris'in en büyük açık alanı. Fransız Devrimi sırasında 14. Lui'nin heykeli indirilmiş ve yerine giyotin kurulmuştu. Devrim boyunca idamlar bu meydanda yapıldı. Ortada büyük bir havuz var ve havuzun taşları Bastil Hapishanesi'nin enkazından alınmış. Meydandaki dikili taş Kavalalı Mehmet Ali Paşa tarafından 1829'da 10. Charles'a hediye edilmiş ve Lui Filip zamanında buraya konmuş. Böylece Paris İstanbul ve Roma'dan sonra dünyadaki dikili taş sahibi üçüncü şehir olmuş.
   <br/>
   <br/>
   Cité Adası ve NotreDame Kilisesi, Sorbon Üniversitesinin bulunduğu ortaçağı yaşayabileceğiniz Latin Mahallesi, Montmartre semti ve SacréCoeur Kilisesi, şehri gelecek yüzyıla taşıyan Defense iş ve alış veriş merkezi, chatelet meydanı, ve Paris sarayları ve müzeleri, kütüphaneleri, tiyatroları ayrı ayrı yazıların konuları.
   <br/>
   <br/>
   Rue La Fayatte 106 numarada meşhur Paris Kürt Enstitüsü yıllardır çalışmalarına devam ediyor. Bedirhanilerin öncülüğünde açılan enstitüde fena sayılmayacak bir kütüphane de bulunuyor.
   <br/>
   <br/>
   Paris Camii de mutlaka görülmesi gereken yapılardan. Kuzey Afrika mimari tarzında yapılmış camide aynı zamanda bir enstitü var. Cumaları dolup taşan caminin cuma cemaatinden birisi de meşhur Muhammed Hamidullah Hoca.
   <br/>
   <br/>
   Sıcak, sofistike ve ilham dolu Paris, gördükten sonra hafızanıza kazınacak ve çıkmayacaktır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=689A667299177EFB80D73C55BDB44924?newsId=3825), [web.archive.org (arşiv bağlantısı)](http://web.archive.org/web/20141019092317/http://www.aksiyon.com.tr:80/aksiyon/newsDetail_getNewsById.action;jsessionid=689A667299177EFB80D73C55BDB44924?newsId=3825)
