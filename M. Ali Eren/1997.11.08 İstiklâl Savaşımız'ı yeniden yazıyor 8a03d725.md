# İstiklâl Savaşımız'ı yeniden yazıyor

*M. Ali Eren 1997.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı tarihi üzerine yaptığı araştırmalar ve yazdığı kitaplarla tanınıyor Prof. Dr. Stanford Shaw.
  </font>
 </div>
 <div id="newsText">
  <font class="detail-text">
   California Üniversitesi Tarih Bölümü'nde Türk tarihi ve Türk Yahudileri tarihi derslerini veren Shaw, Ermenilerin soykırımı iddialarının tarihi gerçeklere dayanmadığını History of the Ottaman Empire and Modern Turkey başlıklı kitabında yazdığı için 1978'de Los Angeles'taki evi Ermeni militanlarca bombalanmıştı.
   <br/>
   <br/>
   Kendisi de Musevi olan Shaw'un, Osmanlı Devleti'nde ve Türkiye Cumhuriyeti'nde Yahudilerin tarihi hakkında yaptığı çalışmaları da dikkat çekici idi. Kapağında Türk bayrağı ile ilgi uyandıran 'Turkey&amp;The Holocast' kitabından başka 'The Jews of the Ottoman Empire and the Turkish Republic' isimli eseri Musevi'lerin İspanya'da engizisyon katliamından kurtarılıp Türkiye'ye getirilişinin 500. yılı kutlamaları münasebetiyle Amerika'da ve Avrupa'da piyasaya çıktı.
   <br/>
   <br/>
   Stanford Shaw ile ilk konuşmamızı 1989 yılında Zaman Gazetesi için yapmıştım. Türkiye Sosyal ve İktisadi Tarihi Milletlerarası Sempozyumu'nda görüştüğümüz Stanford Shaw o röportajında Türkiye'yi, her taraftan mülteci kabul ettiği için, adeta Ortadoğu'da Birleşmiş Milletler gibi çalıştığını kaydetmişti.
   <br/>
   <br/>
   Halka Amerikan yardımı
   <br/>
   <br/>
   Birinci Dünya Savaşı'nı Osmanlı Devleti adına bitiren ve aynı zamanda Milli Mücadele'nin başlama tarihi olarak kabul edilen Mondros Mütarekesi ile; Milli Mücadele'nin neticesi kabul edilen Lozan Anlaşması'na kadar (19191923) geçen zaman dilimini yaklaşık 1200 sayfada anlatacak olan Stanford Shaw, araştırmaları sırasında ilginç tesbitlerde bulunmuş. Mesela Mütareke sırasında Osmanlı ülkesinde grevlerin çokluğu dikkat çekiyor. Bolşevik Mustafa Suphi ve adamları ecnebi şirketlerde grevler tertip ediyorlarmış. Amerika'dan Türkiye'ye un, şeker gibi tüketim malları yardımı gönderilmiş. İstiklal Harbi sırasında İngiliz, Fransız ve İtalyan askeri kuvvetleri 50 bin civarında. Bunların 25 bin kadarının İstanbul'da olduğunu, Yunanistan'ın ise Anadolu'ya 100 bin asker çıkarttığını söylüyor.
   <br/>
   <br/>
   Ankaraİstanbul çekişmesi mi, dayanışması mı?
   <br/>
   <br/>
   Stanford Shaw araştırmaları sonunda ulaştığı bilgileri şöyle sıralıyor; "İstanbul hükümeti içinde Mustafa Kemal'i sevenler vardı. Harbiye'den arkadaşları onunla çalışmak istediler. İstanbul'dan Anadolu'ya çok malzeme, erzak, mühimmat gönderildi. Bunlar olmasaydı Atatürk için çok zor olacaktı. Başlangıçta Vahdettin Mustafa Kemal'i Anadolu'ya gönderdi. Anadolu'da Mustafa Kemal'den önce başlayan Kuvayı Milliye hareketlerini koordine etti. Ayrı bir hükümet gibi çalıştı. Harp boyunca Mustafa Kemal, sultan aleyhine birşey söylemedi. Aksine sultanın İngilizlerin elinde olduğunu ve kendisinin sultan için çalıştığını söyledi. Harp sonunda durum değişti. İngilizler barış görüşmeleri için hem İstanbul'a hem de Ankara'ya ayrı ayrı iki davetiye gönderdiler. Mustafa Kemal bunu kabul etmedi. Saltanat o zaman kaldırıldı."
   <br/>
   <br/>
   Bütün dünyaya karşı mı?
   <br/>
   <br/>
   İngilizlerin Türklerle savaş yapmak istemediğini söylüyor Stanford Shaw. Atatürk'ün Ankara'ya gelmesinden sonra İngilizlerin Samsun'dan çıkmalarına işaret ediyor. İngiliz kamuoyunun savaş istemediğini, Londra'nın savaş yorgunu olduğunu, Westminister'ın IRA terörü ile uğraştığına dikkat çekiyor ve ekliyor; "O yıllarda Türkiye'ye gazeteci olarak gelen Arnold Toynbee, Anadolu'da Yunanlıların yaptığı barbarlıkları Manchester Guardıan gazetesinde yazarak İngiliz kamuoyunda Türkler lehine bir hava oluşturmuştu".
   <br/>
   <br/>
   Fransa ve İtalya'nın bir an evvel barış yapmak için çekildiklerini söyleyen Shaw; "Paris ile Londra diplomatik olarak dosttular ama Fransızlar İngilizler için çalışmak istemiyorlardı. Bu yüzden İtalya ve Fransa süratle çekildiler ve bu süratli çekilme dolayısıyla kayda değer ölçüde tüfek ve mühimmatı Türklere verdiler. Türklere verilenler arasında kamyon ve 10 adet uçak vardı" diyor.
   <br/>
   <br/>
   Ankara'nın İtalya ile yaptığı anlaşma gereği Avrupa'daki Türk ajanlarının İtalya üzerinden silah getirmelerine izin verildiğini öğreniyoruz Stanford Shaw'dan. Shaw, Rusya'dan para ve silah yardımı geldiğini de hatırlatıyor.
   <br/>
   <br/>
   Bütün bunlardan Ankara'nın Yunanlılara karşı yalnız kalmadığını anlıyoruz. Ankara çok iyi diplomatik ataklarla düveli muazzamanın desteğini yanına almayı başarmıştı yorumunda bulunuyor Shaw.
   <br/>
   <br/>
   Tehlike büyüktü
   <br/>
   <br/>
   Anadolu'nun Yunanlılar tarafından işgal edilmesi karşısında Osmanlı genelkurmayının gözde kurmayları Ankara'da Mustafa Kemal komutasında birleşmeyi bilmişlerdi. Stanford Shaw bu birleşmenin sebebini tehlikenin büyüklüğüne bağlıyor ve şöyle konuşuyor: "Pekçok konuda farklı düşünmelerine rağmen vatanın düşman işgali altında olması onları birleştirdi." Bu tehlike olmadığı zaman İstiklal Savaşı'nın paşalarının beraber olamadıklarını söyleyen Stanford Shaw; "Atatürk'ün çevresinden İstiklal Mahkemesine gönderilmeyen bir tek İsmet İnönü vardır. Cebesoy, Karabekir bile mahkemeye gönderilmişlerdir!" diyor.
   <br/>
   <br/>
   Türkiye'de araştırma yapmak zor
   <br/>
   <br/>
   Shaw bir süredir İstiklal Harbi hakkında yazacağı kitap için çalışıyor. Belki de bu yazı yayınlandığında dokümanter çalışmalarını tamamlamış olacak. Shaw'u İstiklal Harbi hakkında araştırmaya iten en mühim amil Avrupa ve Amerika'da doğrudan Türk İstiklal Harbi'ni konu alan hiçbir eserin bulunmaması imiş.
   <br/>
   <br/>
   Avrupa ve Amerika'nın kütüphaneleri ve arşivlerinden başka Türkiye'nin Paris Büyükelçiliği arşivinde araştırmalar yapan Stanford Shaw, Türkiye'de Başbakanlık Arşivi, Genel Kurmay Arşivi ve Cumhuriyet Arşivlerinde İstiklal Harbi hakkında malzeme topladı. Bunca arşiv tecrübesinden sonra Shaw "Genel Kurmay Arşivi'ne girmek zor. Üst düzeyden şahsi tanıdıklar gerekiyor, Kültür Bakanlığı'ndan müzelerde ve kütüphanelerde çalışmak için izin de çok zor veriliyor. Bunun için pek çok ecnebi Türkiye'de çalışmak istemiyor, İngiliz kaynaklarını kullanıyorlar. Başbakanlığa bağlı arşivlerde çalışmak ise çok kolay. Fotokopi, mikro film hizmetleri çok iyi. Hatta bu arşivler İngiliz arşivlerinden daha iyi çalışıyor diyebilirim" diyor.
   <br/>
   <br/>
   Türkiye'de bütün tarih araştırmacılarının dertlerine tercüman olarak Stanford Shaw şöyle konuşuyor: "Kütüphanelerde telif bahane edilerek kitapların hepsini fotokopi yapmıyorlar. Amerika'da eğer kendinize alıyorsanız yeni bir kitabı dahi fotokopi yapabilirsiniz. Bunu Türkiye'nin halletmesi lazım. 19. ve 20. yüzyıllar için gazeteler çok önemli ama bunlar çürümüş bitmiş halde. En iyi gazete koleksiyonu Hakkı Tarık Us Kütüphanesi'ndedir ama haftada üç gün ve ancak öğleden sonraları açık. Çünkü memuru yok. Vakıf adına çalıştıran birisi var fakat başka yerde çalışıp maişetini çıkartmak zorunda kalıyor. İstanbul Üniversitesi kütüphanesinde çok gazete koleksiyonu var ama sadece yüzde 10'unu araştırıcılara gösteriyorlar. Gerisi depoda. Gazete koleksiyonunda en iyi çalışan Taksim Kitaplığı. Türkiye'de gazete koleksiyonları bir an evvel mikro filme çekilip kurtarılmalı. Böylece hem koruması hem de üzerinde çalışması kolay olur. İstiklal Harbi için Akşam, Hakimiyeti Milliye gazeteleri çok mühim ama Hakimiyeti Milliye'yi İstanbul'da bulup okuyamazsınız."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3165-12-istikl%C3%A2l-savasimizi-yeniden-yaziyor.html), [web.archive.org (arşiv bağlantısı)](http://web.archive.org/web/20120131165721/http://www.aksiyon.com.tr:80/aksiyon/haber-3165-12-istikl%C3%A2l-savasimizi-yeniden-yaziyor.html)
