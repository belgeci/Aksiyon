# "Reel politik yapıyorum"

*M. Ali Eren 1998.07.11*

<div class="pNewsDetailMainContent" itemprop="articleBody">
 ANAP Genel Başkan Yardımcısı Ankara Milletvekili Dr. Agah Oktay Güner'in başörtüsü ile ilgili son açıklamaları kamuoyunda şaşkınlıkla karşılandı. Kendisine İstanbul ve Ankara'dan topladığımız öfkeyi götürdük. Bir kere de olayı kendisinden dinledik. Uzun seneler siyaset ve fikir adamlığını birarada götüren Güner ile başörtüsünden kalkarak siyasetasker ve İslam çerçevesinde bir görüşme yaptık. Görüşlerini yorumsuz yayınlıyoruz.
 <br/>
 <br/>
  Bir süre önce bir TV kanalında İstanbul Üniversitesi Rektörü ile başörtü yasağı hakkında bir tartışmanız oldu ve orada başörtü yasağı uygulayan rektörü kınadınız. Geçtiğimiz günlerde ise sizi ziyarete gelen başörtülü kız öğrencilere "Başınızı açıp derse girin" dediniz. Bu kamuoyunda şaşkınlıkla karşılandı.. Bu bir çelişki değil mi?
 <br/>
 <br/>
 32. Gün programında İstanbul Üniversitesi Rektörü Kemal Alemdaroğlu ile bir konuşmamız oldu. Orada başörtüsünün bir kapanma aracı değil bir modernleşme aracı olduğunu, bazı ailelerin kızlarını başlarını açmamaları halinde üniversiteye yolladıklarını ifade ettim. Sayın rektör bizim ciddi, ilmi esaslara dayanan konuşmamız karşısında 'Agah Bey çok güzel konuşuyor ben de şiir okuyayım' diyerek cevap verdi. Onun bu ters ve hafif tutumu olayı istenmeyen çizgiye getirdi. Bugün biz iktidar ortağı partiyiz. Türkiye'de huzursuzluk çıkaracak her hadiseye karşı gerektiğinde hukuku, gerektiğinde sezgimizi kullanarak tedbir almak vazifemizdir. Rektör beyi çok katı bir tutum içinde buldum. Bir kısım çevrelerin rektörü kahraman haline getirmek istediklerini ve rektörün Türkiye'deki birtakım gelişmelerin öncüsü olduğu intibaını edindim.
 <br/>
 <br/>
  Ne tür gelişmelerin?..
 <br/>
 <br/>
 Sokak hareketleri ve bu hareketleri rejimi yaralamada kullanmak isteyenler.. Bu yelpazeyi genişletebilirsiniz. Bir ilim adamının müdebbir üslubunu, konuyu baba şefkatiyle ele almasını görmedim. Rektör dedi ki; kanunları siz yapıyorsunuz bir kanun daha yapın. ANAP bir kanun çıkartmış 'Üniversitede kıyafet serbestisi olur 'demiş. Anayasa Mahkemesi iptal etmiş. İkinci bir kanun çıkarmış o kanunun da yorumla yürürlüğe konulmasına müsaade etmiş. Yorum da şu: 'Türban taktığı için okuldan atılmış, ceza görmüş öğrencilerin cezaları kaldırıldı. Ve bu öğrenciler çağdaş türban taşırlarsa üniversiteye girebilirler.'
 <br/>
 <br/>
 Bu hanım kızların büyükleri geldi bana. Bunlarla konuştum. Dedim ki; 'Sizden rica ediyorum. Türkiye'de bu gelişmeleri iyi görmüyorum. Türkiye'de cumhuriyetin temel esaslarını savunduğuna inanan gruplarla görünüşte cumhuriyetin temel esaslarına zıt gruplar bir kamplaşmaya gidiyor. Bu herşeye sebep olabilir. 27 Mayıs öncesinde bir cunta 'Kardeş kavgasını önleyeceğiz' gerekçesi ile rejime müdahale etti. Türk Silahlı Kuvvetlerinin en yüksek makamında bulunan Genelkurmay Başkanı hakaret gördü. Genç subaylar apoletlerini söktüler. Eski bir Silahlı Kuvvetler mensubu, Kore Tugayının şanlı kahramanı Tahsin Yazıcı milletvekili idi tokatlandı. Rejim kendi tabii gidişinden çıkarsa kimin altta kalacağı belli olmaz. Sizden çok rica ediyorum Türkiye'de cumhuriyet karşıtı hareketlerin önderi kimliğine girmeyin. Çocuklarınızı siyasilerin oyuncağı yapmayın. Bu çocuklar okusunlar, mekteplerini bitirsinler' dedim. Rektör ya da yardımcıları hüsnü niyetli olsalar önce ihtar edecekler, sonra idari ceza verecekler, ondan sonra atma yoluna gidecekler. Bunların hiçbiri yapılmıyor, insanlar senin başın kapalı diye üniversiteye sokulmuyor. Bu arada YÖK'ü aradım. YÖK bu konuda Türkiye'de dış kaynaklı yönlendirmelerin olduğunu ifade etti.
 <br/>
 <br/>
  YÖK istihbarat gibi konuşmuş.
 <br/>
 <br/>
 Meclis'e bir kanun teklifi getirsek çıkma ihtimali de yok. Zaten Anayasa Mahkemesi de yorumlamış olayı.
 <br/>
 <br/>
  Ankara'ya gelen başörtülü kızlarla görüşmenize gelirsek.
 <br/>
 <br/>
 Bu görüşmeden üç hafta sonra bir grup başörtülü öğrenci geldi. ANAP Genel Başkan odasında basına kapalı olarak bir baba gibi konuştum. Ben İslamın hakaret görmesinden rencide olan bir adamım. Müslüman zillet halinde olmamalıdır. İslamın ilahi estetiğini anlamak lazımdır. Kur'an baştan aşağı ilahi estetiktir. Sesi ilahi estetiktir, hiçbir kelime anlamasanız bile o ilahi hazza gaşşolursunuz. Surei Rahman'ı bir Fransız'a okuduğumda ağlayarak dinlediğini görmüştüm. Kızlarımıza dedim ki: Kıyafetleriniz estetik değil, İslamı öcü gibi takdim etmeyin. Örtünün ama annelerimiz, ninelerimiz gibi örtünün.
 <br/>
 <br/>
  İnsanların kıyafet tercihleri kendi bilecekleri iş.
 <br/>
 <br/>
 Hayır, baba gibi konuşuyorum onlarla. İkincisi biz sizin hakkınızla ilgili birşey yapamayız dedim.
 <br/>
 <br/>
  Ama iktidar partisi ikinci adamı olarak böyle konuşmanız doğru mu?
 <br/>
 <br/>
 Türkiye'de kuvvetler ayrılığı var. İktidar partisi herşey demek değil. Üniversite bağımsız, yargı bağımsız. Sayın Erbakan gibi biz iktidar olduk rektörler bize selam duracak, generaller biat edecek mi diyeceğiz. Ben Erbakan değilim. Ben reel politik yapan bir adamım. Türkiye'nin realitesini herkes çok iyi bilmeli. Bu hanım kızlarımıza dedim ki; bu işe siyaset bulaştırmayın. 1977 senesinde Milliyetçi Hareket Partisi Genel Başkan Yardımcısı iken genç kızlara ne dedimse 21 yıl sonra aynısını söylüyorum. Başınızı açın okula girin, çıkıp kapatın. Bana bunlar ayet, hadis okumaya başladılar. Dedim ki çocuklar ben bunları bilen, yaşayan bir adamım, bana iman imtihanı vermeyin. Ben inançlarımı idam sehbası gölgesinde savundum. Laf dinlemediler. Bir ay sonra bunlar Ankara'ya yürüyüş yaparak geldiler.
 <br/>
 <br/>
  Yürüyüş yapmaları onların demokratik hakları ve haklı gerekçelerle yürüdüler.
 <br/>
 <br/>
 Tabii. Kanunlara uyarak herkes yürüyebilir. Ancak ben yollar yürümekle aşınmaz diyen adam değilim. Meclis kürsüsünde sayın Demirel başbakan iken dedim ki: Yollar yürümekle aşınmaz dediniz yollar aşınmadı ama devleti ayakta tutan vidalar aşındı. Devlet vatandaşına zulmetmez, devlet vatandaşının inançlarıyla karşı karşıya gelmemeğe dikkat gösterir. Başörtülü öğrencilere biz şefkat göstermeye, onları sistemin dışına atmamaya, üniversitelerden atmamaya, marjinal odaklara atmamaya mecburuz. Aklın gereği bu.
 <br/>
 <br/>
  Türkiye'de yaşadığımız durum dediklerinizin tam tersi.
 <br/>
 <br/>
 Bana tekrar geldiklerinde onlara "Çocuklar size hiçbir şey yapamayız. Olayı siz Fazilet Partisi'nin desteğinde bir hareket olarak takdim ettiniz kamuoyuna. Halbuki Anayasa'nın verdiği okuma hürriyetini istiyoruz diyecektiniz. Sizin destekçileriniz insan hakları dernekleri, hukukçular olacaktı.
 <br/>
 <br/>
  Ama sizin ve diğer partilerin bu olaya sahip çıkmaması, bu kızların Fazilet'e yönelmesi sonucunu çıkarmıyor mu?.
 <br/>
 <br/>
 Bizim siyaset anlayışımız ile bu partilerin siyaset anlayışı farklı. Ben oy alacağım diye yalan söyleyemem. Refah Partisi bir yıl iktidarda iken niye bir kanun tasarısı getirmedi Meclis'e. Çünkü onlar meseleyi hukukun içinde çözemeyeceklerini, hukukun içinde olayın bir çıkmaz sokağa girdiğini biliyorlar. Ama halkın hoşuna gitmek için bunu yapıyorlar. Ben onu yapamam. Bunlar benim yavrularım, kardeşlerim. Ben onlara doğru doğru dedim ki; yavrular siz yanlış yaptınız. Siyasetin size yapabileceği şu anda hiçbir şey yok. Rica ederim, Ankara'da çözüm aramayı bırakın, çözümü üniversitenizde arayın. Eğer idarecileriniz anlayış göstermiyorsa siz anlayış gösterin, mevcut engeli aşmanın yeni formüllerini arayın. Türkiye'de bir kurban aranıyordu. Bu masum yavrular kurban edildiler. Üniversite son sınıftan atılmak ne demek? Günah değil mi bu çocuklara? Diğer siyasetçiler de benim gibi dobra dobra konuşsalardı şu an sizin anlayış göstermenizi gerektiriyor yavrum deselerdi ne olurdu? Başörtüsü hediye ettiler, siz kahramansınız dediler, ya sonra? Okuldan atılan bu çocuklara hangi siyasi iş verebilecek? Ben pratik olarak bir çözümden bahsediyorum. Bu öğrencilere yapılan yanlıştır ama bu öğrenciler de emeklerini zayi ettirmeyip diplomalarını almanın bir yolunu bulsunlar diyorum. Kendilerine alkış tutan bu beylerin kaçının çocuğu başını örtüyor, kaçının çocuğu başörtüsü mücadelesi veriyor, kaçının çocuğu imam hatipe gidiyor? Yoksul halk çocuklarını çaresiz bırakacaksınız, imam hatiplere gitmeğe mecbur edeceksiniz sonra da bu çocukların gelişmesi için hiçbir sorumluluk üstlenmeyeceksiniz. Böyle siyaset olmaz. Siyasette insanlar neyi yapabileceklerini neyi yapamayacaklarını söylemelidirler.
 <br/>
 <br/>
 Milli Güvenlik Kurulu'ndan çıktıktan sonra şubatta "Generallerle aramızda hiç bir ayrım yok" dedi Sayın Erbakan. Sonra da bize geldi "Başörtüsü gidecek, imam hatip okulları kapanacak, Kur'an kursları kapanacak. Memleketin başına bir felaket geliyor. Bana destek verin" dedi. Mesut Bey de dedi ki; "Sen devlet adamı değilsin. Şu köşede ben sana devleti idare edemeyeceğini söyledim. Çıkınca ben ayrı düşünüyorum niye demedin?" Bu konuşma benim yanımda yapıldı. Biz Erbakan değiliz.
 <br/>
 <br/>
  Devlet neden kılık kıyafete karışıyor, neden nasıl giyinileceği dayatılıyor?
 <br/>
 <br/>
 Ben liberaldemokrat bir adamım. Söylediğim hiçbir sözden dönmedim. Ancak gerçeği anlatıyorum size. Bu ülkenin denizlerinde bir kısım hanımlar çıplak denize girebiliyor, güneşlenebiliyorsa bu ülkenin bazı yerlerinde de insanlar başlarını örtüp istedikleri yerlere gidebilirler. Liberalizimde kıyafete karışma yoktur. Ancak Türkiye'de henüz demokrasi o olgunluk çizgisine gelmiş değil. Türkiye sanayi toplumu olmadan, fert başına milli gelir 10 bin doları aşmadan Türkiye'nin siyasetinde askerin ağırlığı ve yeri olacaktır. Bunu kimse inkar edemez. Askerin yeri ve ağırlığı Anayasa'ya dayanıyor, MGK'ya dayanıyor. Askerin anlayışı Anayasa Mahkemesi'nin yorumudur. Bunu görmek reel politiktir. Bunu görmeyen Türkiye'de hüsrana gider.
 <br/>
 <br/>
 MGK hükümete milli güvenlikle ilgili tavsiye ve telkinlerde bulunur. Bu eksi sonsuzdan artı sonsuza kadar uzanır. Bu Anayasa üzerine yemin etmişiz. Şu anda Türkiye'de rejimin tamamen sivilleştiğini iddia etmek mümkün değildir. Ama bu gerçek bugünün gerçeği değil. 1923'ten 1998'e kadar bu böyledir. 1960'dan sonra yapılan Anayasalarda bu denge korunmuştur. Bence Türkiye bu dengeyi korumak zorundadır. Kurtuluşumuz bunların ahengine bağlıdır, çatışmasına değil.
 <br/>
 <br/>
  55. Hükümet 'darbe olacağına hükümet olunsun' diye kurulmuştu. Son gelişmeler, yaşanan benzer krizler hükümetin bu anlamda başarısız olduğunu göstermiyor mu?
 <br/>
 <br/>
 Hayır. Hükümet bu anlamda başarılı.
 <br/>
 <br/>
 MGK'nın almış olduğu kararların bu hükümeti bağlamadığını iddia edemezsiniz. Devlette devamlılık esastır. Bu hükümet ne yapmıştır? Bir ölçü koymuştur. Bir, ben müslüman halkımı rencide edemem. İki, ben de irticaya karşıyım. Türkiye'de irtica var. İrticayı besleyen kaynaklar var. Türkiye'de din adına da dine karşı da yobazlık var. Bunların ikisi at başı gidiyor ilamaşallah. Darbe olsa ne olurdu? Bir, demokratik hiçbir kurumunuz işlemeyecekti. İki, hiçbir demokratik hakkınızı kullanamayacaktınız. TBMM'ye günde 13 ila 16 bin arasında vatandaş müracaat ediyor. Türkiye'de müdahale dönemlerinde devlet daireleri ve Meclis bomboştur. Vatandaş yoktur.
 <br/>
 <br/>
  Başörtüsü ile ilgili sözleriniz yanlış mı yansıdı?
 <br/>
 <br/>
 Efendim konuşmamın altını vermediler üstünü vermediler. Hele hele bazı spiker dostlarımızın konuşmalarını kendilerine yakıştıramadım. Müslüman haysiyetli adamdır, bir lafı olduğu gibi verir. Benim söylediğim şu "Yavrularım, siyasilere güvenmeyin. Siyasiler sizi politika malzemesi olarak kullanıyorlar. Biz size birşey yapamayız. Okullarınıza gidiniz. Başlarınızı açıp derslerinize giriniz, çıkınca kapayınız. Bu dönem bir geçsin. Bu dönemden sonra oluşacak Meclis'te bu mesele daha sağlıklı bir biçimde ele alınacaktır. Meclis'te saat ikide toplantımız var. Oylama var. Ben şu anda Meclis'e gidiyorum." Kızlardan biri yine ayet, hadis okumaya başlayınca "Biz bunlara inanmış, iman etmişiz ve hepsini biliyoruz. Gitmeye mecburum, toplantı bitmiştir" dedim. Efendim, "Agah Bey 'U' dönüşü yaptı", "Agah Bey geri döndü"..
 <br/>
 <br/>
  Evet hakkınızda ağır eleştiriler yapıldı. Bunlara neden cevap vermediniz?
 <br/>
 <br/>
 Bir kere İslam'ın özü vefadır. Allah insanı insan yarattığı için kulun kulluğunu idraki vefanın gereğidir. Bizim ömrümüz boyu çizgimiz meydanda. Bu olay vesilesi ile daha önce yazdıklarımı sanki inkar ediyormuşum gibi değerlendirenler oldu. Bu arkadaşlara hiçbir şey söylemiyorum. Bana ettikleri hakaretler, iftiralar, anlayışsızlıklar için "Yarabbi bunların hepsi senden. Asıl bela belayı gönderenden gafil olmaktır" diyen Tevfik İleri'nin teslimiyeti ile susuyorum. Zamanın kimi haklı göstereceğini göreceğiz.
 <br/>
 <br/>
 Bu vesile ile şunu da söylemek istiyorum; RP'nin bizim din hayatımıza vurduğu darbe meydanda. Ölçüsüz, akıl ile izahı mümkün olmayan üslup yerine akıllı, şuurlu, dirayetli üslubu benimseselerdi bunlar olmazdı. Necmettin Erbakan siyasete girmeseydi, Türkiye'de İslam, Necip Fazıl, Sezai Karakoç'la şiirini, Samiha Ayverdi, Nihat Sami Banarlı, Nezihe Araz, Hekimoğlu ve daha yüzlerce kalemi ile edebiyatını, romanını, tiyatrosunu yapıyordu ve kendi düşünce sistemi içinde İslam Türkiye'de tefekkürünü buluyordu. Bugün İslam, sanatı olmayan, şiiri, tiyatrosu olmayan, edebiyatı olmayan, bütün bu sahalardan suyu çekilmiş, politikacının malzemesi haline gelmiştir. Bu zavallılığı biz İslam'a reva görmemeliydik. Bunun günahkarlarını bu millet affetmeyecektir. Bugün heyecan ile hareket edenler, kahraman olduğunu zannederek bana küfür derecesinde hakaret edenler benim haklı olduğumu zamanla görecekler. Ben aklı, soğukkanlı davranmayı ve basireti tavsiye ediyorum.
 <br/>
</div>


Kaynak: [www.aksiyon.com.tr](http://www.aksiyon.com.tr:80/diger/bakis-acisi_3909), [web.archive.org (arşiv bağlantısı)](http://web.archive.org/web/20150512154015/http://www.aksiyon.com.tr:80/diger/bakis-acisi_3909)
