# Hicaz'da tarih katliamı

*M. Ali Eren 1999.01.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İslamiyet'in en mukaddes şehirleri Mekke ve Medine. İslam Peygamberi Mekke'de doğdu. Ahireti ise Medine'den şereflendirdi. Mukaddes kitabımız bu iki şehirde inzâl oldu.
  </font>
 </div>
 <div id="newsText">
  <font class="detail-text">
   Dünya bütün tarihi boyunca son kez burada vahiy iklimini yaşadı. Mekke ve Medine'nin taşıtoprağı Kur'an ayetlerinin nüzûlünün şahidi. Herşeyi yoktan vâreden Yüce Yaratıcı'nın bütün insanlar içinde seçip 'örnek insan' olarak gönderdiği  İslam peygamberi, bu seçkin şehirlerin yollarında dolaştı. Dinin ebedî hükümleri bu şehrin sokak ve caddelerinde yaşanan hadiselere binaen kondu. Bundan dolayı bu şehirler İslam terminolojisinde Mekkei Mükerreme ve Medinei Münevvere olarak anılırlar.
   <br/>
   <br/>
   Mâverâdan yeryüzüne inen İlahi beyan bu kutlu beldelerin taşına, kızgın kumuna geçerek önce o coğrafyayı İslâmîleştirdi. Herbiri bir yıldıza benzetilen ve peşlerinden gidildiğinde bizi hidayete ulaştıracağı müjdesi verilen ashabı kiram da bu mümtaz mekanlarda yaşadı. Böylece asırlarca dinin her türlü uygulamalarına örnek teşkil eden güzellikler burada yaşandı.
   <br/>
   <br/>
   Mekke ve Medine şehirlerinde hemen her taş, her ev, her köşebaşı Müslümanlar için bir dini ve tarihi olayı anlatması, hatırlatması bakımından fevkalade önemli nitelikte.
   <br/>
   <br/>
   Şimdiye kadar yaşamış milyarlarca Müslümanın ve halen yaşayan bir milyarı aşkın Müslümanın hayatları boyunca en çok görmek istedikleri yer Mekke ve Medine şehirleridir. Ancak Müslümanlar Hac farîzasını yerine getirmek için bu mukaddes beldelere geldiklerinde genellikle hayal kırıklığına uğrarlar. Mekke'de Kâbe'nin dışında, Medine'de Mescidi Nebevî dışında bir rûhânî atmosfer yaşamak pek mümkün değil. Her yer, her şey betona, gökdelene boğulmuş durumda. Hac'dan hatırlarda neredeyse sadece kalabalık ve sıcak kalıyor. Ancak bu böyle olmamalı.
   <br/>
   <br/>
   Kâbe nerede?
   <br/>
   <br/>
   Mekke şehrine dışarıdan girerken ne yazık ki artık Kâbe'yi göremiyorsunuz. Ufku merakla araştıran gözlerinizi beton kalabalıkları boğuyor. Bırakınız dışardan görmeyi, şehre girdiğinizde eğer bilmiyorsanız Kâbe'yi bulamıyorsunuz bile. Ancak bu arada dünya kamuoyuna arz edilen görüntü ve fotoğraflarda Kâbe bütün ihtişamını koruyor. Çünkü bu görüntüler Mescid'ül Haram'ın  içerisinden çekilen görüntüler. Bu görüntülerde eğer dikkatle çevreye bakılmazsa görüntü kirliliği fark edilmiyor. Kâbe'de tavaf ederken dahi civardaki yüksek binalar yüzünden Müslümanların içleri daralıyor.
   <br/>
   <br/>
   Dünyada hiçbir tarihi eserin bu kadar yakınına inşaat  izni alınamazken dünyanın en eski ve mukaddes eseri Kâbe'nin etrafı  beşyıldızlı otellere parsellenmiş. Bu otellerin hepsi de Kâbe'ye yukardan bakıyor. Bu otelleri geçip bir arka sokağa girdiğinizde ise zengin Suudi Arabistan'ın fakir insanları ile karşılaşılıyor. Petrol zengini ülkenin zenginliği belli ki bu insanlara uğramıyor. Hiçbir şehir planlamasından nasibini almamış  Mekke gecekonduları... Hacı adaylarının bu fakirlere ayıracak zamanları yok.  Mekke fakirlerini hatırlayıp Sürre Alayları gönderen Osmanlı ise çoktan tarihe karışmış.
   <br/>
   <br/>
   Mekke ve Medine'nin betonlaşması 1980'li yıllarla başlıyor. Bu tarihten önce de bu beldelerde yerleşim vardı ama asırlarca İslam medeniyetinin şehir ve mimari anlayışına uygun bir yapılaşma olmuş ve hiçbir bina Kâbe'den yüksek yapılmamıştı. Osmanlı zamanında Kâbe etrafına revaklar yapılmıştı. Bir kaç sene önce Suud yetkililerinin yıkma girişimi ile bu olay tekrar gündeme geldi. Bu revaklara dikkat edildiğinde Kâbe'den yüksek yapılmadığı gerçeği öne çıkıyor. Bu bir saygı ifadesi idi. İnsanların evi Beytullah'tan daha yüksek olamazdı. Bu dine, dini gönderene, onu tebliğ edene gösterilen hürmetin şehrin mimari dokusuna işlemesi idi. 80'li yıllara kadar Kâbe'nin etrafında cumbalı ahşap evler bulunuyordu. Bu evler bölge şartlarına o kadar uyumlu yapılar idi ki; birbirini gölgeleyen evlerde soğutma cihazları olmadan oturulabildiğini yaşayanlar hâlâ anlatıyor.
   <br/>
   <br/>
   Mescidi Haram'ı genişletmek tarihi daraltmamalı
   <br/>
   <br/>
   80'li yıllarda Kâbe'nin genişletilmesi gündeme geldiğinde bu fikir bütün Müslümanlara sempatik geldi. Müslümanlar çoğalıyorlardı, dolayısıyla Mescidi Haram da genişletilmeliydi. Kâbe'nin etrafının genişletilmesi gerektiği doğruydu. Ama bu işlemin bu kadar duyarsız, dikkatsiz, özensiz ve estetikten uzak yapılacağını kimse beklemiyordu. Genişletme yapılırken Mekke'nin bütün tarihi dokusu maalesef lüks otellerin altında kaldı.
   <br/>
   <br/>
   Beton binalar, otoyollar, tüneller peygamber şehrinin hemen bütün özelliklerini koruyan ahşap, cumbalı, mütevazı, gösterişsiz ama mânâlı, şahsiyetli Mekke ve Medine'yi yuttu. Ortaya tarihsiz bir kent çıktı. Sanki Peygamber Efendimiz oralarda yaşamamış, sanki yüz bin sahabe burada hiç olmamışlardı. Asrı Saadet sanki burada hiç yaşanmamıştı. Bu çılgın bir hafıza kaybıydı...
   <br/>
   <br/>
   Ancak mukaddes beldelerde talan ve yağma maalesef yeni değil. Arabistan tarihi üzerine akademik çalışmaları ile tanınan Doç. Dr. Zekeriya Kurşun "I. Dünya Savaşı'ndan önce Arabistan" başlıklı Tarih ve Medeniyet dergisinde yayınladığı makalesinde Medine Haremi Nebevi müderrislerinden Abdurrahman b. İlyas'ın 21 Aralık 1909 tarihli Sadaret'e yazılmış raporunda şu bilgileri verdiğini naklediyor:
   <br/>
   <br/>
   "O esnada (1785 yıllarında) Necef ve Kerbela'ya tecavüz ile Vehhabiler, mübarek makamların kubbelerini yıkarak, buralarda mevcut olan kutsal emanetler ile  kıymetli eşyaları gasp eylemişlerdir. Haremeyn'e tecavüz ederek , kısa bir muhasaradan sonra Mekke'yi ve Medine'yi zaptetmiş, Hz. Peygamber'in kabrini yağma ve ashabı kiramın kabirlerini yerle bir etmişlerdir. Vehhabiler, Mekke ve Medine'yi istilâları sırasında, mahmeli şerifin ve hacıların da Hicaz'a girmesine engel olmuşlardır."
   <br/>
   <br/>
   Peygamber hâtırâtı sahabe âsârı yok edildi
   <br/>
   <br/>
   Geçen yıl Hacca giden Zaman Gazetesi Genel Müdür Yardımcısı Mahmut Çebi tam bir hayal kırıklığı ile dönmüş ve anlatıyor; "Mekke'de Kâbe'ye gelinceye kadar mukaddes bir mekanda olduğunuzu hatırlatacak hiçbir eserle karşılaşmıyorsunuz. Giderek artan inşaatlar ve yükselen binalar arasına sıkışıp görüntü kirliliğine maruz kalan tarihi mescit ve mekanlarla hayalinizdeki tablo bir türlü örtüşmüyor."
   <br/>
   <br/>
   Kâbe'nin hemen yanıbaşında bulunan ve Peygamber Efendimizin (ASM), Mekkeli müşriklere seslendiği Ebu Kubeys dağı üzerine yapılan saray yüzünden kutsal mekân tamamen ortadan kaybolmuş durumda. Yine Efendimizin doğduğu ve gençlik yıllarına kadar içinde yaşadığı ev bakımsız haliyle insana hüzün veriyor. Tanınmaz hale getirmek için mezar taşları ve kitabeleri sökülen, üzerlerinde irili ufaklı taşların bulunduğu Cennetül Muallâ ve Cennetül Bâki gibi sahabi kabristanları insana hüzün veriyor. Asrı Saadet döneminden kalan mescitler; Kuba, Cuma, Kıbleteyn, Seba mescitleri sil baştan yenilenmiş durumda. Binaların yeni ve modern olması buradaki yetkililerce maharet sanılıyor. Halbuki bütün dünyada aslolan orijinal haliyle korumaktır.
   <br/>
   <br/>
   Mekke Ümmü'l Kurra Üniversitesinde master ve doktorasını yapan ve hâlen Gazi Üniversitesi İlahiyat Fakültesi Temel İslam Bilimleri Bölüm Başkanı olan Doç. Dr. Salim Öğüt mukaddes şehirlerde yapılan talanın şahitlerinden. Seksenli yıllarda bir öğrenci olarak gittiği Mekke'de otantik cumbalı ahşap evlerde kalır. Yüzyılların içinden akıp geçen Mekke'de Kâbe'den yüksek bina görülmez. Kâbe'den yüksek bina yapmak suiedeb telakki edilirdi diyor. Mekke evleri o coğrafyanın iklimine uygun olarak birbirini gölgeleyecek şekilde yapılmış idi. Salim Öğüt evimizde soğutucu yoktu ve o eski evlerde soğutucuya da ihtiyaç duyulmazdı diyor.
   <br/>
   <br/>
   Korumacılığın bir medeniyet meselesi olduğuna işaret eden Doç. Dr. Salim Öğüt, insanların bir çırpıda medeni olmalarının sosyoloji kurallarına aykırı bulunduğunu ifade ediyor. Mukaddes topraklarda on sene yaşayan Salim Öğüt olayın bir zihniyet meselesi olduğuna dikkat çekerek benzer zihniyetin ülkemizde de görüldüğünü, bunun da 'sevmiyorsan kökünden kazı' formülü ile açıklanabilen bir şark zihniyeti olduğunu vurguluyor.
   <br/>
   <br/>
   Zaman Gazetesi Genel Müdür Yardımcısı Mahmut Çebi, Suudi Arabistan için "tarihi yok eden ülke" tabirinin bir abartı olmadığını söylüyor. Çebi; "Birçok Müslüman ülkenin sahip olmak için çok şey feda edeceği kutsal mekanlar bu ülke idarecilerinin elinde çar çur oluyor. Beşbuçuk kilometre uzunluğunda, dörtbuçuk metre derinliğinde, dokuz metre genişliğinde olan ve Hendek Savaşı'na adını veren hendek, tabii şartlar ve idari düzenlemeler sebebiyle bugün tamamen kaybolmuş durumda. Uhud Savaşı'nın cereyan ettiği mekanın en ünlü  yerlerinden olan Okçular Tepesi, çevrede yapılan düzenlemeler sebebiyle adeta erimiş" diyor.
   <br/>
   <br/>
   Kâbe'nin binalarla çevrilme işinin tamamen bittiğini ifade eden Mahmut Çebi aynı âkıbetin Mescidi Nebi için de mukadder olduğuna dikkatimizi çekiyor ve şöyle konuşuyor; "Bir cephesini Cennet'ül Bâki'nin kapadığı Mescidi Nebi'nin kalan üç tarafı tamamen biten, bitmekte olan veya yeni başlayan inşaatlarla çevrili. Mescidi Nebi'yi çevreleyen duvarların etrafında tam 23 adet büyük inşaat vinci olduğunu söylersek hadisenin ne boyutlarda olduğunu daha iyi ifade etmiş oluruz".
   <br/>
   <br/>
   Hicazın rûhâniyeti yokedildi
   <br/>
   <br/>
   Hacca giden her duyarlı kişinin esefle kaydettiği husus Mekke ve Medine'nin Kâbe ve Mescidi Nebi dışında rûhâniyetinin, hatta İslâmî kimlik sayılabilecek alâmetlerin, mimari tarzın ortadan kalkmış olduğudur. Gazeteci Nuriye Akman "Hiçbir şey kalmamış" cümlesiyle durumun vehâmetini ifade ediyor. Mukaddes beldelere giderken tarihi yeniden yaşayacağını düşündüğünü belirten Nuriye Akman "İnsan açıkçası öfkeleniyor. Hem Osmanlı eserleri hem de Kâbe dışında İslam tarihi bakımından önemli bütün eserler yok edilmiş. Kâbe de yeni yapılar arasında boğulmuş durumda" diyor.
   <br/>
   <br/>
   Cidde'den Mekke'ye giderken insan biraz özen bekliyor. Yani burası Peygamber şehridir, bunun belli olması gerekir diye düşünüyorsunuz ama oradaki idareciler öyle düşünmüyorlar. Sanki alelâde bir şehirmiş gibi Efendimizin şehrine girerken New York'a girerken görebileceğiniz reklamları görüyorsunuz. Bu son derece rahatsız edici bir durum.
   <br/>
   <br/>
   Mekke ve Medine'de bütün mezarlıklar düzlenmiş durumda. Yüz bin sahabinin kabrinin bulunduğu, Cennet'ül Bâki, Cennet'ül Muallâ tarla gibi görünüyor. İslamı bize intikal ettiren bu güzel insanların mezarlarını bilmemiz mümkün değil. Bizim milli hafızamızda yer eden bir tarihi hadise vardır: Birinci Dünya Harbi sonunda Ermeniler bütün Doğu Anadolu'nun kendilerinin olduğu tezini işlerler. Amarikan Genelkurmay Başkanlığından General Harbold bölgede incelemelerde bulunur ve Erzurum'da Kâzım Karabekir Paşa ile görüşür. Ona, "Erzurum Ermenilerinmiş doğru mu?" der. Karabekir Paşa, hiç tartışmaya lüzum hissetmez ve General'e mezarlıkları gösterir. General Harbold İslam mezarlıklarının Hıristiyan mezarlıklarından kat be kat fazla olduğunu görür ve meşhur raporunda "Erzurum bir İslam şehridir" der.
   <br/>
   <br/>
   Saraybosna'ya giden fotoğrafçı arkadaşımız Can Yavuz Kâbe'den dışarı çıktığında manevi atmosfere yabancı kaldığını anlatıyor...
   <br/>
   <br/>
   Müslümana müşrik muamelesi
   <br/>
   <br/>
   İlahiyatçı Ahmet Kurucan şu ilginç tesbitte bulunuyor: "Vehhabi anlayış, Kur'anı Kerim'deki iman ve küfür bağlamında ele alınan meseleleri Müslümanların bid'at veya hurafe olarak yaptığı birtakım hareketlere tatbik edince işte bu küfürdür diyorlar." Hz. Ömer döneminde birtakım insanlar şekilciliğe kaçıp Medinelilerin Peygamberimize biat ettiği ağaca kutsallık atfedince Hz. Ömer onu kesmişti. Ahmet Kurucan bu olayda ağaca kutsallık atfedildiğine dikkat çekiyor. Kurucan, bugün Müslümanların eşyaya kutsiyet verdikleri için değil hâtırasına saygı gösterdikleri için Peygamberimiz ve ashabının yâdigârı olan âsârını ziyaret ettiklerini vurgulayarak, "O hatırayı bütün bütün yok etmenin ne mantığı var?" diye soruyor.
   <br/>
   <br/>
   İslam tarihinin birinci derecede önemi hâiz eserleri Vehhabilik'in abartılı şirk kaygısından dolayı yokedilirken Vehhabi mezhebinin kurucusu Şeyh Muhammed b. Abdulvahhab'ın 1703'te doğduğu Uyeyne köyü ve 1787'de öldüğü Der'iyye kasabası özel ilgiye mazhar oluyor ve oradaki hâtırât ve âsâr korunuyor.
   <br/>
   <br/>
   Ayrıca, Turasina adlı bölgede cahiliye dönemi eserleri ortaya çıkarmak için kazılar yapılıyor. İslam öncesi primitif eserlere önem veriliyor; eski yazı şekilleri vb. için sergiler açılıyor.
   <br/>
   <br/>
   Peygamberimize komplo düzenleyen Beni Kaynuka Yahudilerinden Kaab b. Eşref'in öldürüldüğü saray Medine'nin 2 km dışında hicret yolu üzerinde olduğu gibi korunuyor. Tarihi eser diye tabelası var.
   <br/>
   <br/>
   Cahiliye dönemi eserleri, Yahudi eserleri korunurken, Peygamber ve ashâbının âsârı bid'atlardan dolayı yıkılıyor. Bu paradoksun hem entellektüel anlamda hem uygulamada bir an önce çözülmesi gerekiyor.
   <br/>
   <br/>
   Suud beklentilere cevap vermeli
   <br/>
   <br/>
   Kutsal beldelerin kudsiyetine zarar gelir düşüncesi ile senelerdir Müslüman kamuoyu bu konuların üzerine gitmedi. Yıllardır Suud'un daha anlaşılabilir seviyeye gelmesi beklendi. Ancak bütün bunlara rağmen bir gelişme görülmedi. Uygulamalarda bir iyileşmeye gidilmedi.
   <br/>
   <br/>
   Suud idarecilerinin mukaddes beldeler ve oradaki İslam'ın ilk yıllarını anlamamıza, zihnimizde yeniden kurabilmemize yardımcı olabilecek eserleri ihya ederek müminlerin gönlünde taht kurma imkânını değerlendirmeli. Bunu yaparlarsa herkesin kalbinin Suudlulara karşı sevgiyle çarpmasına sebep olacaklardır. 21. asra girerken Müslümanlık tarihinin fevkalade önemi haiz eserlerinin daha fazla tahrip edilmesine fırsat verilmemelidir. Bu konuya bütün dünyada Müslüman kamuoyunun dikkati çekilmeli, Efendimiz'in Hacerü'lEsved'i yerine yerleştirirken izlediği yol gibi bir metodla onların katılımını da sağlayarak tüm müminlerin kalplerinin tevhidi mümkün kılınabilir.
   <br/>
   <br/>
   Çok geç olmadan çözüm teklifi: Uydukent
   <br/>
   <br/>
   Ortak kanaat öncelikle Müslümanların koruma bilincine sahip olmaları, bilahare Mekke ve Medine'nin rant alanı olmaktan çıkartılması. Mekke ve Medine'de bu yönde bir sıkıntı olduğu hem Suud'un hem bütün Müslüman ülkelerin ve onların basın organlarının gündemlerine girmeli. Sorun ancak bu şekilde çözüm yoluna girebilir. Mekke çevresinde şehir kurmaya müsait alanlar olduğu herkesçe biliniyor. Mukaddes beldelerde yerleşim en aza indirilip uydu kentler kurulmalı ve raylı sistemle bu insanlar eski şehre taşınmalı.
   <br/>
   <br/>
   İslam kaynaklarında Mekke ve Medine'nin bütün tarihi dokusu hakkında bilgimiz var. Peygamber şehirlerini aslına uygun bir şekilde inşa etmek mümkün.
   <br/>
   <br/>
   İmamı Şâfi Medine'ye geldiğinde bineğinden inmiş, ayakkabılarını çıkarmış ve yalın ayak dolaşmıştı. Şâfiî mezhebinin kurucusu büyük İmam'a neden böyle yaptığı sorulduğunda 'Peygamberin yürüdüğü toprağa ayaklarım değsin' diye buyuruyor. Dini bilen, dinde derinleşen, hassasiyet kesbeden insanın davranışı idi bu.
   <br/>
   <br/>
   Osmanlılar  zamanında da Medine'ye yaklaşan trenin lokomotifi çok ötelerden istim keser, istasyona ağırlığı ile akar, gürültü yapmasın diye raylara keçe döşenirdi.
   <br/>
   <br/>
   Nabi'nin mısraları ile konuyu noktalayalım;
   <br/>
   <br/>
   Sakın terki edebden, kûyı mahbûbu Hüdâdır bu
   <br/>
   <br/>
   Nazargâhı İlâhidir Makâmı Mustafâ'dır bu
   <br/>
   <br/>
   Muraâtı edeb şartıyla gir Nâbi bu dergâha
   <br/>
   <br/>
   Metâfı kudsiyândır bûsegâhı enbiyâdır bu...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4606-26-hicazda-tarih-katliami.html), [web.archive.org (arşiv bağlantısı)](http://web.archive.org/web/20120414093907/http://www.aksiyon.com.tr:80/aksiyon/haber-4606-26-hicazda-tarih-katliami.html)
