# "İlahiyat Alevilere de lâzım"

*M. Ali Eren 1998.08.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bektaşilik nedir, Alevi kime denir? Bu kavramlar İslamiyet içinde hangi konumdadır? Bir tarikati mi, bir mezhebi mi ifade eder?
  </font>
 </div>
 <div id="newsText">
  <font class="detail-text">
   Yoksa daha farklı boyutları mı vardır? İkisi aynı anlamı mı taşır, başka başka grupları mı anlatır? Alevi ve Bektaşilerin Türkiye coğrafyasındaki önemi nedir? Türkiye'nin üzerinde en çok konuşulan, devamlı sıcak gündem oluşturmasına çalışılan ama bir türlü de tam olarak açıklanamayan konularındandır bunlar. Kendilerini Alevi ve Bektaşi olarak tanımlayanlar bile bütünüyle ve ittifakla bir tanım getiremezler Bektaşilik ve Aleviliğe. Sosyolojik Açıdan Alevi Bektaşi Geleneği başlıklı doktora çalışmasında hem saha araştırması hem arşiv araştırmasını biraraya getiren Süleyman Demirel Üniversitesi İlahiyat Fakültesi Yrd. Doç. Dr. Yılmaz Soyyer ile AleviBektaşi geleneğini konuştuk.
   <br/>
   <br/>
    Aleviler köylü, Bektaşiler ise şehirli olarak tarif edilirdi. Siz kitabınızın başlığında bunları birleştiriyorsunuz.. Kimdir Alevi Bektaşi?
   <br/>
   <br/>
   Alevileri köylü, Bektaşileri şehirli olarak tarif etmek ne bugün için ne de geçmiş için doğru değil. Ancak köy Bektaşileri ve şehir Bektaşileri diye bir ayırım yapmak mümkün. Alevi tabiri Osmanlı kayıtlarında geçmemektedir. Osmanlı arşiv belgelerinde hiç bir topluluk Alevi olarak isimlendirilmiyor. 18. yüzyılda Sultanahmet meydanında çıkıp Alevi olduğunuzu söyleseydiniz etrafınızda toplanan insanlar iki şey olduğunuzu anlayacaktı; ya Hz. Ali soyundan geldiğinizi yani seyyit veya şerif olduğunuzu veyahut Aleviyyül meşrep tarikatlere müntesip yani Nakşilik dışında kalan tarikatlerden birine müntesip biri olduğunuzu anlayacaklardı. Osmanlı'da Alevi ile ne Bektaşi ne de herhangi bir batıni tarikat kastedilmemektedir.
   <br/>
   <br/>
   Bektaşiler heterodoks mu?
   <br/>
   <br/>
    Bazı araştırmacılar heterodoks kelimesini kullanıyorlar, siz ne diyorsunuz?
   <br/>
   <br/>
   Heterodoks sapık yol demek. Bazı Alevi yazarlar da kullanıyor ama herhalde anlamını bilmeden kullanıyorlar. Çünkü hiçkimse kendisine sapık yolda demez.
   <br/>
   <br/>
    Ortodoks olmayan anlamında..
   <br/>
   <br/>
   Ortodoks doğru yol demek, heterodoks ise sapık yol anlamına geliyor.
   <br/>
   <br/>
    Genel kabulün dışında kalan anlamında kullanılıyor.
   <br/>
   <br/>
   Evet ama Bektaşilik böyle değil. Bektaşilik, Halvetilik, Nakşilik gibi bir tarikat. Hacı Bektaşi Veli devletin tanıdığı, kabul ettiği hatta yardım ettiği bir şeyh. Sonraki Bektaşi şeyhleri de böyle. Bazı araştırmacılar günümüz Alevilerinin kaynağını heterodoks gruplar olarak adlandırılan Haydariler, Işıklar gibi gruplara bağlamaktadırlar. 15, 16. yüzyıl belgelerine baktığımızda Vefailer, Haydariler, Işıklar gibi zümreler varken aynı dönemde Bektaşiler de ayrı bir tarikat olarak mevcut. Bu tekkeyi Osmanlı idaresi tanıyor ve pirinç, yağ, arazi yardımında bulunuyor. Şeyhine 'hırka pahası' adında para veriyor. Yani kendinden sayıyor. Bununla birlikte Haydariler, Işıklar yahut içki içen, kadın erkek beraber ayin yapanlar takibat altına alınıyor.
   <br/>
   <br/>
    Osmanlı Devletinin Bektaşi tarikatı ile kuruluşundan itibaren iyi ilişkileri var. Öyle olmasa devletin ordusunun önemli bir bölümünü oluşturan Yeniçeriler ocağını bu tarikate bırakmazdı.
   <br/>
   <br/>
   Tabii ll. Mahmud zamanında Yeniçeriliğin kaldırılmasına kadar söylediğiniz doğru.
   <br/>
   <br/>
    Neden Yeniçeri ocağı Bektaşilere bırakılmış?
   <br/>
   <br/>
   Bu konu efsanelere dayanır. Belki zaruretten belki tarihin getirdiği bir tesadüften olabilir. Timur'un Bursa arşivini yakmış olması ve sonraki yıllarda Edirne arşivinin de yanması yüzünden kuruluş devrine dair belgelerle konuşmamız çok zor.
   <br/>
   <br/>
   Belgeler farklı söylüyor
   <br/>
   <br/>
    1826'ya gelirsek...
   <br/>
   <br/>
   1826'da yalnız Bektaşi Tekkeleri kapatılıyor. Heterodoks olarak nitelenen Haydariler vs. o tarihe kadar ortadan kalkmışlardı. Bazı araştırmacılar onların Bektaşilerin arasına sızdıklarını söylüyorlar. Bektaşilerin arasına sızdılar da neden Mevlevilerin arasına sızmadılar? Hepsinin içine sızmışlardır. Ama sızma tabiri yanlıştır; bir diğer tarikate geçip asimile olmuş olabilirler, hatta birtakım farklı fikirleri oraya götürebilirler. Bu da çok normaldir.
   <br/>
   <br/>
   Osmanlı arşivinde maliyeden müdevver 9771 numaralı Bektaşi tekkelerinin müsadere defteri var. Bu defterde Bektaşi tekkelerinden müsadere edilen bütün mallar kaydedilmiş. Örnek olarak Antalya'da Abdal Musa Zaviyesi kayıtlarında ne kadar arazi, öküz, ne kadar buğday, arpa, sumak yetişiyor, kaç halısı, kilimi var, bir de bizim için çok önemli bir konu kütüphanesinde hangi kitaplar var. Bu kitaplar diğer tekkelerde var olan kitaplar. 13 Kur'anı Kerim, 3 Enamı Şerif, Tarihi Altıparmak, Menafii'n Nas, Fuzuli'nin Hadikası, tecvit kitabı, Arapça öğrenmek için sarf cümlesi, Muhammed el Kuduri'nin fıkıh kitabı, Sunullah elHalebi'nin fıkıh kitabı Mülteka, Burhaneddin ibn Sadru'ş Şeria'nın fıkıh kitabı Vikaye var. Bunlar Hanefi fıkıh kitapları. Yani Bektaşi tekkesinde Arapça ve Hanefi fıkhı öğretiliyordu. Bu kitapların devlet tarafından aldırıldığı da söylenemez çünkü tarikatlere devlet baskısı 1826 ile başlıyor, ondan öncesinde böyle bir müdahale söz konusu değil. Gönderdiği 'hırka pahası'nın vesikasına 'Saadetlü, devletlü efendim' gibi tazim ifade eden ibareler yazan bir yönetimin müdahalesi söz konusu olamaz. Şimdi bu durumda 1826 öncesi Bektaşiliğe rafizi, mülhid, dinsiz, heterodoks bir zümre demek yanlıştır. Bazı kitaplarda Bektaşilerin içki içtiklerinden bahsediliyor. Bu bütün zamanlarda her zümrede olabilir. Bunu sadece Bektaşilere teşmil etmek mümkün değildir.
   <br/>
   <br/>
    1826 sonrasında Bektaşilikte ne gibi değişim yaşandı?
   <br/>
   <br/>
   1826 sonrasında Bektaşilik yeraltına çekildi. Cumhuriyet sonrasında bütün tekkeler yasaklandığında tekkelerin müntesipleri camide buluşmuşlardı. 1826 sonrasında ise Bektaşilik yasaklanınca tekkenin müntesipleri camide buluşmadılar. Devlete ya da resmi İslama bir tür tepki duyarak ne Nakşi şeyh tayin edilen tekkelerine ne de camilere gittiler. Gidenler vardı ama çoğunluk bir tür protesto haleti ruhiyesine girdi. Bir iki nesil sonra da tasavvufi geleneklerini de öğrenemeyen içe kapalı bir topluluk haline geldi Bektaşiler.
   <br/>
   <br/>
    Günümüzde BektaşiAlevi gerçeği nedir?
   <br/>
   <br/>
   Günümüzde Bektaşi yok denecek kadar az. Artık kendilerine Alevi diyorlar. Aleviler de iki kol. Birisi Çelebiler denen Hacı Bektaş Veli'deki postta oturan zatı şeyh kabul edenler, diğeri ise Dedegan grubu. Bu ikisi dışında başka kollar da yok değil. Bu gruplar arasında da çeşitli tartışmalar yaşanıyor. Osmanlı merkezinin meşru kabul ettiği tek merkez vardı o da Hacı Bektaş Tekkesi idi. Devletin resmi vesikalarında ikinci bir tekke tanınmıyor.
   <br/>
   <br/>
   Müslüman olmadan Alevi olunmaz
   <br/>
   <br/>
   Günümüzde Alevi Bektaşi geleneğinin aydınları korkunç bir kavram kargaşası içindeler. Geleneklerine ait kavramları bilmemektedirler. İslam, tasavvuf ve batı felsefesi konularında da çok eksikleri var. Önce kendi aralarında birtakım kavramlarda anlaşmaları gerekiyor. Ne olduğu belli olmayan, tarihi ve yazılı kaynaklara dayanmayan bir dini sistem olmaz. Doktora tezim için araştırma yaparken görüştüğüm Alevi aydınlarda bir çelişki gördüm. Hem Alevi hem dinsiz olduğunu söyleyenler vardı. Sünni anne babanın Marksist ve dinsiz çocuğuna 'siz nesiniz?' diye sorsanız size Sünniyim cevabı vermeyecektir. Alevi aydınların en büyük açmazı bu. Dinsizken Alevi olduğunu söylüyorlar. Şu açıkça bilinmeli ki Müslüman olmadan Alevi olunmaz. Diğer açmaz da ilahiyat fakültesi kurmak istemeleridir. Öncelikle Aleviliğin ne olduğunu ortaya koymaları lazımdır. Eğer bir tasavvufi ekol ise bunun ilahiyatı olmaz. Hiçbir tarikatın ilahiyatı farklı değildir. Hepsi İslam ilahiyatına iman ederler. İlahiyat bir tanedir. Teoloji din bilimi demektir. Dolayısıyla Alevilerin bizim ilahiyat fakültelerine gelmek istememelerini anlamak mümkün değildir. Ben bütün Alevi aydınlarını ilahiyat fakültelerine davet ediyorum. İlahiyat fakültelerinde dinin konularına yaklaşım biçimini öğrensinler. Müslüman olarak İslamın temel kaynaklarını bilmek zorundalar. Bu da Kur'an ve sünnettir. Bu eğitimi alan her vatandaş gibi onlar da Diyanet bünyesinde görev alabilirler. Eğer Sünni olmak korkusuyla bizim ilahiyata gitmek istemezlerse Oxford'un, Sorbonne'un, Vatikan'ın ilahiyatına da gitsinler. Ama muhakkak ilahiyat tahsili yapsınlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3998-ilahiyat-alevilere-de-l%C3%A2zim.html), [web.archive.org (arşiv bağlantısı)](http://web.archive.org/web/20120615220015/http://www.aksiyon.com.tr:80/aksiyon/haber-3998-ilahiyat-alevilere-de-l%C3%A2zim.html)
