# "Okullara karşı olan Türkiye'ye karşıdır"

*M. Ali Eren 1999.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Calışmalarını Türk dünyası üzerine yoğunlaştırmış bir bilim adamımız Prof. Dr. Mehmet Saray.
  </font>
 </div>
 <div id="newsText">
  <font class="detail-text">
   Doktorasını 196878 yılları arasında kaldığı Londra'da 'The Turkmens in the Age of Imperialism' (Emperyalizm Çağında Türkmenler) konusunda yaptı. Türkiye'ye döndükten sonra 'Rus İşgali Devrinde Osmanlı Devleti ile Türkistan Hanlıkları Arasındaki Siyasi Münasebetler' teziyle doçent, 'Afganistan ve Türkler' çalışmasıyla profesör oldu. 20'yi aşkın kitap yazan Prof. Saray'ın 1989'da yaşanan Bulgaristan'dan göç sırasında Balkan Türkleri Derneği Başkanı olarak yurtiçinde ve dışında çok önemli çalışmalar yaptı. Mehmet Saray, Sovyetlerin çöküşü sonrasında bölgeye yönelik politikaların oluşturulması ve takibi için Dışişleri bakanlığı bünyesinde kurulan Türk İşbirliği ve Kalkınma Ajansı'nda (TİKA) başdanışman ve Eğitim Kültür Koordinatörü olarak görev aldı. 5 yıl boyunca hem Türk dünyası ile Ankara, hem de Ankara ile İstanbul arasında tam anlamıyla mekik dokuyan Saray, Dışişleri Bakanlığındaki görevinden ayrılıp İstanbul'a döndü. Şu anda İstanbul Üniversitesi Edebiyat Fakültesi Tarih Bölümündeki öğretim üyeliğinin yanısıra Harp Akademileri'nde de görev yapıyor.
   <br/>
   <br/>
    1993 yılında Pentagon'a Türk dünyası ile ilgili bir brifing vermek için gitmiştiniz. Sonra seyahatleriniz de oldu. Oradan başlarsak Amerikalılara ne anlattınız?
   <br/>
   <br/>
   1993 yılı yazında Dışişleri Bakanlığında görevli olmam hasebiyle benden 'Yeni Cumhuriyetlerde İslamın Durumu' hakkında bir tebliğ sunmamı istediler. Ben de durum ne ise onu anlattım. Fakat ülkemizde son zamanlarda sıklıkla sorulan soruyu bana daha o zaman Amerikalılar sormuştu: İslami militanizm. Ben onlara hiçbir dinin militanizmi desteklemediğini, bütün dinlerin insanlığı, dostluğu, kardeşliği, yardımlaşmayı ve çalışmayı tavsiye ettiği gerçeğini hatırlattım. İran'da ve Filistin'de yaşanan olayların kendi şartları içinde değerlendirilmesi gerektiğini, oradaki herhangi bir militan grubun İslam veya Müslümanlık olarak algılanmasının yanlış olduğunu söyledim. Sovyet döneminde Müslüman Türk ahalinin çektiği sıkıntıları, Hıristiyan cumhuriyetlerin ahalisine yapılanlarla Müslüman cumhuriyelerdeki ahalinin durumlarını ve Moskova'nın bunlara uyguladığı çifte standardı ortaya koydum. Şunu gördüm; Türk cumhuriyetlerindeki Müslüman ahalinin dinlerini binbir güzellikleriyle öğrenmesine mani olmak için Batı'da 'militanizm' ve benzeri kavramlarla propaganda yapılıyor ve sağolsun bizim buradaki medyamız da bu işe destek veriyor. İslamın güzelliklerinin Türkiye'de anlatılmaması, İslamın tehlike vb. kelimelerle birlikte anılması bu güzellikleri Batı'daki toplantılarda anlatabilmemizi çok zorlaştırıyor.
   <br/>
   <br/>
    Sizin Rusya'ya karşı Batılı iş çevreleri formülünüz vardı. Bunu biraz açar mısınız?
   <br/>
   <br/>
   Ben şuna inanıyorum; Batılı ve Amerikalı iş adamları Rusya'nın boşalttığı kardeş cumhuriyetlerimize ne kadar çok gelirlerse Rusya oralardan o kadar uzak kalır. Batı elbette çıkarı için gider. Ama bu bir ticari, sınai anlaşmadır. Yüksek teknolojinin bu ülkelere girmesidir. Dolayısıyla Türk cumhuriyetleri için çok faydalı olacaktır. Amerika bütün petrolü götürecek değildir. Önemlice bir kısmı bu ülkelerde kalacaktır. Geçmişte Ruslar böyle yapmadı. Bir istatistik vereyim; İngiltere girdiği ülkelerin milli gelirinin yüzde 49'unu, Hollanda yüzde 56'sını, İspanya ve Portekiz yüzde 65'ini, Ruslar ise yüzde 93'ünü sömürmüşlerdir. Bu gerçeği görerek hareket etmeliyiz.
   <br/>
   <br/>
    Rusya'nın bu bölgelere karşı bugünkü politikasını nasıl değerlendiriyorsunuz?
   <br/>
   <br/>
   Rusya, Kafkaslar'ı 19. asrın ilk çeyreği sonunda işgal etti. Türkistan illerini Kırım Savaşı sonunda ordusunu yeniden düzenleyerek 1860'lardan 1884'e kadar devam eden savaşlarla işgal ettiler. Bir asrı aşan sürede Rusya bu illerin herşeyini sömürdü. Ta ki 1989'a kadar. Şimdi Rusya bu asırlık sömürgelerini kaybetmenin en başta psikolojik şokunu yaşamaktadır. En tarafsız Rus dahi böyledir. Rusya'da iki ayrı akım gibi gözüken komünistler ile milliyetçilerin gayeleri birdir. O da, eski Sovyet cumhuriyetlerini yeniden Rusya'nın kontrol etmesini sağlamaktır. Kafkaslar'da da bir noktaya işaret edelim; Sovyet imparatorluğunun biteceği anlaşılınca ve Kafkaslar'da ilk istiklâl hareketi Azerbaycan'da başladığında Moskova bölgede müttefik ihtiyacı duydu. Ruslar'ın bu müttefiki Ermenistan'dır. Rusların telkini ile Ermenistan, kendi topraklarında ve Karabağ'da yaşayan 200 bin Azeri Türkünü sürdü, sürgünün ardından da savaş çıktı. Bu, istiklalini isteyen Azerbaycan'ın cezalandırılması idi. Ama Azerbaycan Türkiye'nin de maddi ve manevi desteği ile buna direndi. Azerbaycan halen Kızılordu'nun hiç bulunmadığı tek Cumhuriyettir. Ancak Azerbaycan toprağının beşte biri işgal altındadır ve 1 milyon Azeri Türk sürgündedir. Buna rağmen Ruslar Ermenilere 1 milyar dolarlık silah verdiler. Şimdi Ermenistan bu silahlara ve Rus desteğine güvenerek barışa yanaşmıyor. Karabağ'da militanlık yapan adam Ermenistan'a cumhurbaşkanı seçildi. Diğerlerinde şu veya bu şekilde Rus askeri vardır. Bu arada Gürcistan'a karşı da Abaza kardeşlerimiz kışkırtıldı. Gürcülerin Rus askerini ülkelerine çağırmaları ile birlikte olaylar duruverdi.
   <br/>
   <br/>
   Sarp Sınır Kapısı'ndan Gürcistan'a gittiğimde beni Gürcü polisi değil Rus askeri karşılayıp pasaport muamelemi yaptı.
   <br/>
   <br/>
   Ruslar eski Sovyet Cumhuriyetlerinde karışıklık çıkmasını hem istiyor hem teşvik ediyor ki bu karışıklık sonunda askerlerini oralara gönderebilsin. Bu askerler oraya girdikten sonra ekonomik avantajlar Rusya lehine kullanılacaktır. Politikanın temeli budur.
   <br/>
   <br/>
   Şu an Rusya Başbakanı olan Primakov KGB Türkiye Masası Şefi idi. Son 45 yıldır Dışişleri Bakanı ve Kıbrıs'tan Kürt meselesine kadar, Türk ve Kafkas cumhuriyetlerinde Türk nüfuzunu kırmak için gayri dostane politikalar izlemektedir. Kıbrıs bunun en açık ifadesidir. Önümüzdeki günlerde yayınlayacağım TürkRus Münasebetlerinin Analizi kitabımın sonunda şunu söylüyorum: Biz Ruslarla kavga istemiyoruz ama Ruslar da bize düşmanca davranmasın. Düşmanlık kimseye yaramaz. İşbirliği, ticaret yapalım. Halklarımız kazansın, birbirini tanısın.
   <br/>
   <br/>
    Kafkaslar'dan daha doğuya, Orta Asya cumhuriyetlerine geçersek global olarak ne tür sorunlar yaşanıyor?
   <br/>
   <br/>
   Hem konunun uzmanı bir tarihçi olarak hem de Dışişlerinde bu konularda hizmet gören bir hoca olarak hep şunu söyledim o zaman; bir uzmanlar heyeti bu kardeş cumhuriyetlere gitsin ve ihtiyaçlar tesbit edilsin. Sonra Türkiye kendini ve bütçesini tartsın. Ondan sonra ne yapabileceğimizi, hangi konularda yardımcı olabileceğimizi söyleyelim. Bu yapılmayınca plansız işbirliğine gidildi. Plansızlık ilişkileri sekteye uğrattı. Tüccarlarımız arasında gözü aç olanlar ile o cumhuriyetlerde Komünist Parti'den yetişme ciddi bir üçkağıtcı sınıf vardı. Bu iki grup ilişkileri hem baltaladı hem soğuttu. Bir diğer husus ise bütün cumhuriyetlerdeki kardeşlerim benden yeni, modern okullar açılmasını istediler. Yeni bir nesil yetiştirmek istiyorlardı. Bu Türkiye'nin üzerine düşen çok önemli bir vazife idi, biz bunu yerine getiremedik. Bu benim en büyük üzüntümdür. Ankara'da vazife görürken ilişkide bulunduğum iki müessese vardı: YÖK ve Milli Eğitim Bakanlığı. Bu tecrübelerime dayanarak şunu açıkça söylüyorum ki bizim en problemli bakanlığımız Milli Eğitim Bakanlığıdır. MEB kardeş cumhuriyetlere 10'ar tane okul yapamadı. Beş cumhuriyette 50 okul eder. Belli dallarda modern eğitim yapan okula ihtiyaç duyuluyordu biz bunları açamadık. Kardeşlerimiz bunu resmen talep ettiler. Ben bizzat içinde bulundum. İki ülke arasında yeterince eğitim anlaşması yapıldı. Ama bizde tatbikat yok. Düşünebiliyor musunuz, açtığımız az sayıdaki okula da bu sene öğretmen gönderemedik.
   <br/>
   <br/>
   Ama ne oldu? Birileri buna vesile oldu, oralarda özel okul açıldı. Allah razı olsun. Benim için, Türk milleti için, devletimiz için ve oradaki kardeşlerimiz ve onların güzel ülkeleri için yapılan en hayırlı işlerin başında bu okullar vardır. Şimdi muhtelif şirketlerin, iş adamlarımızın desteğinde açılan okullar her kardeş cumhuriyette yaklaşık 20'şer tane. Bugün, mesela Türkmenistan'daki TürkmenTürk okullarına Türkmen aileler çocuklarını göndermek için muazzam yarış içindeler. Azerbaycan, Kazakistan, Kırgızistan, Özbekistan hep böyle. Ben eğitim koordinatörü olarak gittiğimde bu okullardaki yönetici ve öğretmen arkadaşlarla yeterince ilgilendim. Onların eksikliklerini gidermeye çalıştım ve onlardan şunu hassaten rica ettim: Bir Müslüman Türk aydını, öğretmeni burada modern bir koleji nasıl idare eder ve gençleri nasıl eğitir bunu gösterin dedim. Benim yiğit öğretmen ve yönetici kardeşlerim bunu başarıyla yaptılar. Bu ne yazık ki Türk basınına yeterince aksetmiyor. Üç beş gazete yazıyor o kadar. Diğerlerini bu konular ilgilendirmiyor. Bu kolejlerdeki öğrenciler dünya ölçeğinde bilgi yarışmalarında, bilim olimpiyatlarında birinci, ikinci, üçüncü oluyorlar. Bu o ülkelerdeki idareci ve eğitimcileri fevkalade memnun ediyor. İşte ben Türkiye'nin bu işi yapmasını istedim. Bunu devlet olarak yapamadık ama özel eğitimci dostlarımız bu boşluğu doldurdu. Ben onları her vesilede şükranla andım.
   <br/>
   <br/>
    Türkiye'de bu okullar hakkında olumsuz değerlendirmeler yapılıyor. Bunu nasıl karşılıyorsunuz?
   <br/>
   <br/>
   O olumsuz değerlendirmeler son derece yanlış. Ben bunu her defasında söyledim. Bu okullar ve okulları açanlar ortadadır. Verilen eğitim ortadadır. Şimdi bu insanların başarılarına niye gölge düşürmeye çalışıyoruz? Bu yanlış, kasıtlı, baskı getiren kampanyalar ancak ve ancak Rusya'nın ekmeğine yağ sürmek demektir. Ya da Türkiye'nin ve kardeş cumhuriyetlerin düşmanlarının ekmeğine yağ sürmeye yarar. Bir aksaklık varsa zaten o ülkelerin idarecileri ortaya çıkarır, izin vermez. Ayrıca benim buradan giden eğitimci kardeşim ahmak mı ki yanlış bir iş yapsın? Neden böyle birşeye tevessül etsin? Bu spekülasyonlar tamamen akılsız ve mantıksızdır. Türkiye'deki tartışmaları o ülkelere taşımak da manasızdır. Kaldı ki o okulları açanlar Türkiye'de de okul açtılar. Bu ülkenin kanunları var, eğitimcileri var. Eğer eğitim prensiplerine aykırı birşey varsa kapatsın. Hodri meydan. Kim buna birşey söylüyor.
   <br/>
   <br/>
   Türkiye'nin kardeş cumhuriyetlere sivil olsun resmi olsun götürdüğü eğitim hizmetlerine kim karşı çıkıyorsa Türkiye'nin ve Türk milletinin yüksek menfaatlerinin düşmanıdır derim. Bu kadar açık konuşuyorum...
   <br/>
   <br/>
    Tekrar Orta Asya'ya dönersek...
   <br/>
   <br/>
   Rusya bağımsız cumhuriyetlerdeki muhalefet hareketlerini destekledi. Bu konuda da bir kitap yazıyorum. Muhalif gruplar Moskova'da faaliyet gösteriyor. Bunlar ülkelerinde karışıklık çıkartacak, o ülkelerin milli ordusu oluşmadığı için Rusya tavariş (yoldaş) deyip müdahale edecek. Tezgah bu. Bunu medeni dünya yutmamıştır, yutmamalıdır. Amerika, istese Ermeni meselesini bitirebilirdi. Amerika ülkesinin beşte biri işgal altında olan ve 1 milyonu aşkın göçmeni olan Azerbaycan'a ambargo uyguluyor. Bu ayıptır. Amerika'nın böylesi insan haklarına aykırı politikaya ihtiyacı yok. Ama bu politika hâlâ devam ediyor. Ermenistan işgal ettiği yerlerden çekilmedi.
   <br/>
   <br/>
   Türk cumhuriyetlerinde hemen demokrasiye geçilsin diye Batı desteğinde hareket eden gruplar var. Bunlar maalesef iyi niyetle çalışmıyorlar. Muhalif gruplar da maalesef iyi niyetle çalışmıyor. Şu andaki idareciler öncelikle demokrasi kültürünü yerleştirmeye çalışıyorlar. 70 senelik komünizm idaresinden sonra hemen demokrasiye geçmek kolay değil. Bunun altyapsının kurulması lazım. Zamansız ve iyi niyetten uzak, dışarıdan yönlendirmelere açık olan muhalif hareketler mevcut idarecileri daha katı olmaya itiyor. Ben hiçbir kardeş cumhuriyetin başkanına diktatör diyemem. Hepsinin elini sıkmışımdır. Hepsi ülkesini seven ve koruyan insanlardır. Bu kolay değildir.
   <br/>
   <br/>
   Uzmanlarla çalışma alışkanlığı yok
   <br/>
   <br/>
    Bir bilim adamı olarak bürokraside de görev aldınız ve ayrıldınız. Devletle çalışmayı değerlendirir misiniz?
   <br/>
   <br/>
   Türkiye'de devlet adamlarının uzmanlarla, bilim adamlarıyla çalışma alışkanlıkları yok. Bu devlet idaresinde büyük handikaptır. Bunu derinden hisseden bir akademisyen olarak devlet ricaline çok söyledim. Mesela diplomatlara dedim ki Dışişlerinde bir uzmanlar heyeti olsun, bunlar Türkiye'ye yönelik bütün dış mihraklardan gelecek menfi akımları, iddiaları, politikaları zamanında araştırıp diplomatların önüne koysun. Yurtdışında Türkiye aleyhine bir oluşum başlar, yıllar geçer ve ortaya çıkar, biz ondan sonra fark ederiz varlıklarını. Halbuki bu baştan bilinmeli ve uzmanlar karşı hazırlıklar yapmalıdır ki milletin hukukuna halel gelmesin. Aynı şekilde bakanlıklarımız da böyledir. Her bakanlıkta en az 10 bilim adamı danışmanlık yapmalıdır. Siyasetcilerimiz çok az okuyor. Partiler karar alıp yüksek tahsilli insanları siyasete çekmeliler. Hele hele müsteşar, müşavir hatta bakan olacak insanlarda muhakkak kariyer aranmalı, uzmanlık disiplinine sahip olmalılar. Bizim siyasetçiler her şeyi kendileri biliyor. Kibar kibar dinliyor ama bildiklerini okuyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4590-okullara-karsi-olan-turkiyeye-karsidir.html), [web.archive.org (arşiv bağlantısı)](http://web.archive.org/web/20120228145926/http://www.aksiyon.com.tr:80/aksiyon/haber-4590-okullara-karsi-olan-turkiyeye-karsidir.html)
