# Bir unutulmuş Azeri

*M. Ali Eren 2000.01.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Müthiş ve meçhul bir hayat hikayesiyle karşı karşıyayız. Azerbaycan'da dipten zirveye çıkmış, yalnız kendi ülkesinde değil bütün Kafkaslar'ın en zengin insanı olmuş, yatırımları, vizyonu, dünya görüşü ile zamanını aşmış bir insan.
  </font>
 </div>
 <div id="newsText">
  <font class="detail-text">
   Meçhul, çünkü 1917 Sovyet devrimi onu kapitalist ilan edip herşeyine el koyduğu gibi adını da tarihten kazımış. Ama yakınlarda yapılan bir araştırma Azerbaycan'ın en zengin insanının hayatını bir parça olsun ortaya çıkardı. Marmara Üniversitesi Eğitim Fakültesi Tarih Bölümü Araştırma Görevlilerinden Okan Yeşilot'un Azerbaycan ve Rusya'da yaptığı araştırmalar sonunda hazırladığı master tezinde Hacı Zeynelabidin Tagiyev hakkında ilginç bilgiler veriliyor.
   <br/>
   <br/>
   Kim bu meçhul zengin?
   <br/>
   <br/>
   Kesin olmamakla beraber 1838'de doğduğu tahmin ediliyor. Babası Bakü'de ayakkabıcılık yaparak geçimini güçlükle sağlıyor. Küçük yaşta annesini kaybediyor ve babası tekrar evleniyor. Aile zor şartlar altında olduğu için Zeynelabidin 10 yaşında duvarcı ustasının yanında çırak olarak hayata başlıyor. 12 yaşında taş yontmaya başlayan Zeynelabidin 15 yaşına geldiğinde artık iyi bir duvarcı ustası oluyor. Bununla yetinmeyip yaptığı işte kabiliyetini göstererek inşaat projelerine de ilgi duyuyor ve inşaat projeleri çizmeye başlıyor. Bir süre sonra taşeronluğa başlayan Zeynelabidin buradan kazandığı para ile 1870'de iki kazanlı gaz yağı fabrikası satın alıyor.
   <br/>
   <br/>
   Petrol arayan Azeriler
   <br/>
   <br/>
   Zeynelabidin Tagiyev, ortakları ile beraber 1873'te devletten 9 bin manatlık toprak satın alır. Tuttukları işçilerle petrol aramalarına rağmen uzun zaman hiçbirşey bulamazlar. Bunun üzerine ortakları hisselerini Zeynelabidin'e satarlar. Tagiyev tam iki yıl büyük fedakarlıklarla aramalara devam eder. İki yılın sonunda arazisinde petrol bulunur ve o artık Azerbaycan'ın en zengin kişisidir.
   <br/>
   <br/>
   Arazisinde petrol çıkan Zeynelabidin 1877 yılında T.Z. Tagiyev Ticaret Evi'ni kurar. Böylece sondaj, üretim, petrolün taşınması gibi birçok alanda çalışmalara başlar. Bir yandan da çıkardığı petrol günden güne artar. Tagiyev, 1880'de 10 milyon pud (1 pud 16,4 kg.) petrol çıkarırken, bu miktar 1893'te 20 milyon, 1896'da 32 milyon puda yükselir.
   <br/>
   <br/>
   1880'li yıllarda Bibiheybet ve Balahanı mevkilerinde petrol çıkan kuyuları, petrol ve petrol ürünleri taşımak için iki yelkenli gemisi, Saritsin, Nijni Novgorod ve Moskova'da ambarları ve iki fabrikası vardır.
   <br/>
   <br/>
   Tagiyev sadece petrol çıkarma işiyle değil, onu nasıl pazarlaması gerektiği üzerinde de durur ve çıkış yolları arar. Onun teşvikiyle Çolak Ağabala Guliyev başkanlığında 'BaküBatum Boru Hattı Şirketi' kurulur. 1897'de başlayan 800 km'lik bu boru hattı 1907'de bitirilir..
   <br/>
   <br/>
   Ancak 1897'de bilinmeyen bir şey olur ve Zeynelabidin Tagiyev, petrol kuyularını, taşıma filosunu, petrol depolarını, demiryolu taşıma cenderelerini 5 milyon Manata İngiliz E. Gubbard grubuna satar. Aslında Tagiyev'in mal varlığının ederi 20 milyon manattır.
   <br/>
   <br/>
   Tagiyev, bundan sonra dokuma sanayiine girer ama petrol işinden de kopmaz. Fakat artık petrol çıkarmak yerine kurduğu aile şirketi ile petrol pazarlamacılığı yapmaktadır.
   <br/>
   <br/>
   Petrolcülükten dokumacılığa
   <br/>
   <br/>
   Zeynelabidin Tagiyev'in neden petrolcülüğü bıraktığı kesin olarak bilinmiyor. Ama hakkında yazı yazanların bir kısmına göre; daha fazla insana iş imkanı sağlamak maksadıyla dokumacılık işini tercih ettiğidir. Çünkü petrol işinde yanında 200300 insan çalıştırırken dokumacılıkta 5 bin kadar eleman istihdam edebilmektedir.
   <br/>
   <br/>
   Tagiyev, 5 milyon manata mal olan dokuma fabrikasını 6 yılda tamamlar. Fabrikanın inşaatına 1 milyon manat, Avrupa'dan getirilen tezgahlara da 1.8 milyon manat ödenir. Ayrıca çalışacak işçiler için bir site de yaptıran Tagiyev buraya mescit, okul ve yol yaptırır. Fabrikanın açılışını hızlandırmak için Moskova ve Petersburgdaki memurlara birçok hediye gönderilir.
   <br/>
   <br/>
   11 Ekim 1897 tarihinde Tagiyev'in kurduğu "Lifli Mamullerin İmali Üzre Kafkas Hissedarlar Cemiyeti"nin nizamnamesi tasdik olunur. Bu cemiyetin amacı pamuk vb. lifli maddelerin işlenmesi için Bakü'de ayırıcı, dokuyucu, renklendirici ve nakış yapan hazır parça fabrikası açmaktı. Tagiyev fabrikayı açtıktan sonra Moskova ve Lodz firmaları ile yarışa girdi. Marazov ve diğer firma sahipleri kendilerine rakip istemedikleri için Petersburg'a baskı yaparak, Tagiyev'e sadece kumaş dokuma iznini verdirdiler.
   <br/>
   <br/>
   Kumaş fabrikasının malzemeleri İngiltere, Avusturya, İsviçre ve Rusya'dan getirtildi. Elektrik malzemeleri, buhar kazanları, makinaları ve havalandırma tesisatı fabrikaya yerleştirildikten sonra Avrupa'dan ustalar getirilerek Azerbaycanlı ustalar eğitildiler.
   <br/>
   <br/>
   Fabrika kurulduktan kısa bir süre sonra kundaklanmak istendi ise de yangın, itfaiye ve işçilerin yardımıyla büyümeden söndürüldü. Avrupa'dan getirilen 2500 tezgah ve makina ile yılda 30 milyon arşın (1 arşın 0.71 metreye eşittir) kumaş dokunuyordu. Bu da yaklaşık 1 milyon 700 bin manat gelir getiriyordu.
   <br/>
   <br/>
   Tagiyev'in dokuma fabrikası Kafkasya'daki en büyük dokuma fabrikası idi. 1. Dünya Savaşı yıllarında bozulan ticari hayata rağmen fabrikada 252 tezgah hâlâ çalışır halde idi. Çalışan işçilerin yüzde 70'i Azeri, yüzde 20'si Rus, geriye kalan da diğer milletlerden idi. İşçilere çok önem veren Tagiyev belki o yılların en modern lojmanlarını işçilerine yaptırmıştı. Fabrika çevresinde bütün işçilere sıcak su ve aydınlatma tesisatı olan evler yapıldı. Bekarlara da bir odalı evler inşa edildi. Burada okul ve mescidin yanında bir de revir açıldı. Revire haftada üç gün şehirden doktor geliyordu.
   <br/>
   <br/>
   Tagiyev fabrikanın pamuk ihtiyacını karşılamak için Gence'de (Elizaverpol) arazi satın alarak burada pamuk üretmeye başladı. 1909 yılında Cavad kazasının Tataroymak köyünde pamuk temizleme fabrikası yaptırdı. Bu çok modern dokuma fabrikasında yaklaşık 1500 kişi çalışıyordu. Fabrikanın pamuk ihtiyacı Hokand, Erivan, Hive, Yevlah, Buhara, Mazenderan ve Gazvin'den karşılanıyordu. Dokuma fabrikasında üretilen kumaşlar ilk önce Kafkasya ve Türkmenistan'da satılıyordu. Daha sonra sahibi ve işçileri Müslüman olduğu duyulan fabrikanın bezleri Müslüman ülkelerde büyük ilgi gördü ve ilginçtir özellikle kefen bezi olarak kullanıldı.
   <br/>
   <br/>
   Hazar'da deniz taşımacılığı
   <br/>
   <br/>
   1899 yılında Hazar Denizi'nde 345 şilep çalışmakta idi ve bunların 133'ü buharlı idi. Hazar'da en büyük taşıma şirketi ise Hazar Taşımacılık'tı ve bu şirketteki en büyük pay Tagiyev'e aitti. Tagiyev'in ayrıca 3 gemisi vardı. Bunların isimleri de Leyla, Abo ve Bakü idi.
   <br/>
   <br/>
   1904 yılında Tagiyev "KürHazar" isminde yeni bir taşımacılık şirketi kurdu. Şirketin sermayesi 2 milyon manat idi. Toplam 15 gemisi vardı ve Hazar'ın bütün limanlarına yüzüyordu. Bu haliyle Rusya'nın en büyük şirketlerinden olan 'Kafkas Merküri' ve 'Şark Cemiyeti' şirketleriyle yarışıyordu. 1907 yılında taşımacılığın yüzde 65'ini yapan ve 45 gemi sahibinin birleştiği "Gemi Sahipleri Birliği"ni kuran yine Tagiyev idi. Hazar Gemi Sahipleri Birliği Başkanı olan Tagiyev taşımacılıktan başka ulaşılan limanlara köprü, ambar yaptırmıştı. Ancak Tagiyev bir süre sonra bütün gemilerini Kafkas Merküri ve Şark Cemiyeti'ne satacaktır.
   <br/>
   <br/>
   Hazar Denizi'nde balıkçılığa yatırım yapan ilk Azeri de Zeynelabidin Tagiyev'di. Denize balık yataklığı yapan nehirleri satın alan en önemli isim olan Tagiyev'in balıkçılık sahasına yatırımı 6.5 milyon Manat'ı buluyordu. Ayrıca Tagiyev Dağıstan'da modern makinalarla donatılmış bir soğuk hava deposu da yaptırmıştı.
   <br/>
   <br/>
   Bakü Ticaret Bankası
   <br/>
   <br/>
   Petrol sanayiinin gelişmesi ile beraber Azerbaycan'da bankacılık da gelişme gösterir. 1916 yılında Bakü'de 12 banka vardır ve bunlardan birisi de Tagiyev'in kurduğu Bakü Ticaret Bankası idi. Bankanın nizamnamesi 1913'te tasdik olunur ve banka ancak 15 Nisan 1914'te faaliyete geçer. Birden fazla ortağı da olan bankanın sermayesi 3 milyon manattır. Banka çalışmalarını petrol dışında pamuk, balık, un ve diğer alanlarda gösterir. Özellikle Müslüman halk çok büyük ilgi gösterir bankaya ve 1916'da sermayesi 24 milyon manat olur.
   <br/>
   <br/>
   Tagiyev'in ayrıca metal imal eden ve gemi tamiri yapan işletmeleri de vardır. 1910 yılında da dizel motorla çalışan ve 105 işçinin çalışacağı bir un değirmeni kuracaktır. Bu değirmenin yıllık kazancı 3 milyon Manat'tır.
   <br/>
   <br/>
   Azerbaycan'da ilk kız okulunu açtı
   <br/>
   <br/>
   Zeynelabidin Tagiyev iş adamlığı yanında ülkesinin eğitim hayatına yaptığı katkı ile de anılıyor. Tagiyev 1901 yılında Azerbaycan tarihinde ilk kız okulu açan kişi oldu. Okul, Kafkasya Ders Dairesi'nin ilkokul programına uygun olarak hazırlandı. Programa Müslüman ailelerin isteği üzerine ev ve el işleri dersleri de kondu. Eğitim 4 yıl olacaktı. Eğitim Tagiyev'in yaptırdığı 150 bin Manat'ın faizi ve okula devam edenlerden alınan harçlarla sağlanıyordu. Okulda 35 fakir öğrenci ücretsiz okuyacak ve yurtta kalacaktı. Okul ilk sene 58 öğrenci ile 1901 Ekim'inde eğitime açıldı.
   <br/>
   <br/>
   Tagiyev 27 Ekim 1896 yılında da Merdekan'da bir Bağcılık Okulu açarak meslek eğitimi verilmesini sağladı. Okula bölgeden toplanan 50 yetim çocuk kaydedildi ve modern metodlarla bağcılık öğretilerek bölgedeki üzüm üretiminde artış sağlandı. Tagiyev, ayrıca çeşitli okulları da himayesine almıştı. Bundan başka kabiliyetli, zeki Azeri gençleri eğitim gayesi ile yurtdışına gönderdi ve onların tüm ihtiyaçlarını karşıladı. Mesela bir seferinde 10 kişi İngiltere'ye, 23 kişi İtalya'ya, 45 kişi Fransa'ya, 9 kişi Türkiye'ye, 13 kişi Almanya'ya ve Rusya'ya gönderilmişti.
   <br/>
   <br/>
   Gazete de çıkarttı
   <br/>
   <br/>
   Azerbaycan'a her bakımdan yararlı işler yapmaya çalışan Tagiyev ülkenin aydınlanması için gazetenin önemini kavramış ve gazeteler yayınlamıştı. Bunlardan en etkili olan gazete Hayat idi. Demokratik bir karaktere sahip olan Hayat 1906 yılında 2500 tiraja ulaşmıştı. Tagiyev'in sahip olduğu bir diğer gazete olan Taze Hayat, nisan 1907'de yayınlanmaya başlandı. Gazete milliyetçimuhafazakar bir çizgide yayın yapıyordu. Tagiyev bir de dergi çıkarttı. 1 Kasım 1906 tarihinde Füyuzat adlı dergi 1500 tiraja ulaştı.
   <br/>
   <br/>
   Bakü'de ilk tiyatroyu da Tagiyev açtı
   <br/>
   <br/>
   Okuyucular abarttığımızı düşünüyorlarsa yanılıyorlar. Hakkında onlarca film yapılacak kadar zengin bir hayat hikayesinden bahsediyoruz. Biz böylesi hayatları ancak Hollywood filmlerinde görürüz ama asıl kendi etrafımızda böyle nice hayatlar vardır da biz farkında değilizdir. İşte Tagiyev böyle bir insan. Kendisi yukarıda saydığımız işten başka Azerbaycan'da ilk tiyatro binası yaptıran kişidir.
   <br/>
   <br/>
   Şehircilik çalışmaları
   <br/>
   <br/>
   Tagiyev Bakü'ye modern bir şehir statüsü kazandırmak için de bir dizi faaliyetlerin içine girdi. 1887 yılında Bakü'de 80 zengini biraraya getirerek atlı demiryolunu yaptırmaya koyuldu. Atlı tramvay yolu diyebileceğimiz bu yol 1889'da hizmete açıldı. Yine Bakü ile Bibiheybet arasındaki şose yolu da o yaptırdı. Bibiheybet'te bir poliklinik de yaptıran Tagiyev daha sonra burayı tam teşekküllü bir hastaneye çevirdi.
   <br/>
   <br/>
   1895 senesinde Bakü'nün en büyük ve en mükemmel binasını yaptırmaya başlayan Tagiyev sarayı 2 yıl içinde tamamladı ve bu saray halen Azerbaycan Tarih Müzesi olarak kullanılıyor. 1897'de Bakü'nün sokak, park, caddelerinden meydana gelen Bakü şehir planını yaptıran Tagiyev bu planın uygulanması için de gereken maddi yardımı yapacağını şehir Dumasına bildirir.
   <br/>
   <br/>
   1896 yılında Mimar B. Skureviç'e Bakü'de Rusya'nın en büyük iş merkezlerinden biri olan Tagiyev Pasajı'nı yaptırdı ve bu pasaj 1898 yılında açıldı. 1883'te ve 1898'de iki köprü de yaptırdığı eserler arasında. Bütün bunlardan başka 1895'te kendisine bir adet köşk yaptırdı.
   <br/>
   <br/>
   Hayır cemiyeti kurdu
   <br/>
   <br/>
   Tagiyev, okumayazma bilmeyen, biraz Rusça ve Farsça konuşan bir Azeri Türkü idi. Danışmanlarına her gün Rusya, İran, Osmanlı, Hindistan ve Mısır'da çıkan gazeteleri okutup önemli konularda müzakere ediyordu.
   <br/>
   <br/>
   Tagiyev, bütün Türkİslam dünyasını yakından takip ediyor ve yardımlarda bulunuyordu. AzeriErmeni çatışmalarına uzun zaman mani oldu, arabuluculuk yaptı. Azerbaycan Cumhuriyeti kurulunca kendisini daha çok hayır işlerine verdi. Kendisi bir danışman (Aksakal) olarak görülüyordu. Azerbaycan, Sovyet hakimiyetine girdikten sonra bütün malları devletleştirildi. Ancak, Merdekan'daki bağ evinde yaşamasına müsaade edildi. Ülkeden kaçması için çok teklif geldiyse de o vatanından ayrılmayacağını söyledi. Tagiyev mallarının devletleştirilmesinden sonra adlarının değiştirilmesine de çok üzülür. Azerbaycan'ın Sovyet yöneticisi ile görüşür. Bu kişi Tagiyev'in bursu ile yetişen Neriman Nermanov'dur. Ancak bu isteklerinden dolayı Tagiyev tutuklanır! Bunun üzerine Bakü'deki işçiler ayaklanarak onun serbest kalmasını sağlarlar.
   <br/>
   <br/>
   1 Eylül 1924 tarihinde Merdekan'daki bağ evinde yoksulluk içinde hayata veda eder. Vasiyeti üzerine Merdekan'daki din alimi Ahund Hacı Turab'ın türbesinin yanına gömülür.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### Hasan, 04 July 2013, 10:43
> Vasiyeti ile alakadar Ahund Haci Turabin turbesinin ayak tarafinda gomuludur. Olay sudur. Tagiyev at arabasiyla giderken Haci Turabin eski bir tasita bindigini gorer ve kendi arabasini ona hediye etmek ister. Haci kabul etmez bunlar bana yeter bunlarla yetiniyorum hersey icinde Allaha minnetdarim. O...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5710), [web.archive.org (arşiv bağlantısı)](http://web.archive.org/web/20130808040237/http://www.aksiyon.com.tr:80/aksiyon/newsDetail_getNewsById.action?newsId=5710)
