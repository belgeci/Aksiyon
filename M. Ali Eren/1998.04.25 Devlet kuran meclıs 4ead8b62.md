# Devlet kuran meclıs

*M. Ali Eren 1998.04.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   30 Ekim 1918'de Limni adasının Mondros limanında imza edilen ateşkes ile o devrin süper güçleri olan İngiltere, Fransa, İtalya, Rusya'ya karşı Çanakkale,
  </font>
 </div>
 <div id="newsText">
  <font class="detail-text">
   Galiçya, Kafkasya, Kut'ülAmmare, Suriye, Filistin, Kanal, Yemen cephelerinde verdiğimiz savaş sona eriyordu.
   <br/>
   <br/>
   Mondros Mütarekesi ile Osmanlı Devleti için Harbi Umumi bitmiş, yeni bir strateji ve konseptte mücadele başlamıştı. Bu, barış anlaşması öncesinde elde kalan vatan topraklarını ve milletin istiklalini korumaktı.
   <br/>
   <br/>
   Bu yüksek gayeye matuf olarak Anadolu ve Rumeli'de mahallî müdafaai hukuk cemiyetleri teşekkül etti. Bu cemiyetler işgalci kuvvetlere ve onların işbirlikçilerine karşı Müslüman Türk ekseriyetinin yaşama haklarını ve hürriyetlerini koruma mücadelesi veriyordu. Bu örgütlenmelerin altında Osmanlı ülkesinde 1876'dan bu yana yaşanan siyasi kültür vardı. Özellikle de İttihat Terakki Cemiyeti/Partisinin ortaya çıkıp iktidar olmasından sonra İttihatçılar, her türlü siyasi örgütlenmenin başını çekiyorlardı. İttihat Terakki'nin kurmayları Teşkilatı Mahsusa örgütü ile bütün Osmanlı coğrafyasında Çanakkale Savaşı sonrasında sivil savaş planları hazırlamışlardı. Ama bütün müdafaai hukuk cemiyetlerini İttihatçı saymak yanlıştı, hatta önemli bir kısmı İttihatçı karşıtı idi.
   <br/>
   <br/>
   Ülkede yaşanan devlet, anayasa, meclis geleneğinden dolayı milli gücün merkezi bir teşkilatla birleştirilmesi zarureti Ankara'da Türkiye Büyük Millet Meclisi'ni doğurdu. Seçimler Mustafa Kemal Paşa'nın 19 Mart 1920 tarihli tamimi ile 66 seçim çevresinde yapıldı. Seçim çevreleri livalardı ve coğrafi olarak 9 bölgeden oluşuyordu.
   <br/>
   <br/>
   Ahmet Demirel'in "Birinci Meclis'te Muhalefet" isimli kapsamlı incelemesinde belirttiği üzere Ankara'da kurulan TBMM'ye bu seçimde 349 yeni mebus seçilmiş, 88 mebus da son Osmanlı Mebusan Meclisinden geçmiş ve böylece 437 mebus TBMM üyeliğine hak kazanmıştı. Ancak Meclis çalışmalarını dört yıl sonra tamamlayan mebus sayısı 337'dir. 100 mebus ölüm, istifa, iskat sebebiyle Meclis dışında kalırlar.
   <br/>
   <br/>
   TBMM, 23 Nisan 1920'de en yaşlı üye, Sinop Mebusu Şerif (Avkan) Bey'in başkanlığında ilk toplantısını yapar. 24 Nisan 1920'de Mustafa Kemal Paşa, mütarekeden Meclis'in açılışına kadar geçen sürede yaşanan gelişmeleri özetleyen bir nutuk irad eder. Nutkunun sonunda Mustafa Kemal Paşa hükümet kurulmasına yönelik önerge verir. Bu önerge kuvvetler birliği esasına dayalıdır ve yürütmeyasama yetkilerini Meclisin elinde tutar. Meclis'ten seçilecek bir heyet hükümet işlerini yürütecektir. Meclis başkanı aynı zamanda bu heyetin de başkanıdır. Mustafa Kemal burada şu önemli ve tarihi cümleyi söyler: "Meclis'ten daha üstün bir hukuki ve siyasi kuvvet bulunmayacaktır."
   <br/>
   <br/>
   Aynı gün yapılan oylamada Mustafa Kemal Paşa 110 oyla Meclis reisi seçilir. Son Osmanlı Mebusan Reisi Erzurum Mebusu Celaleddin Arif Bey ikinci reistir. Birinci Reis Vekilliğine Konya Mebusu Abdülhalim Çelebi Efendi, İkinci Reis Vekilliğine Kırşehir Mebusu Cemalettin (Çelebioğulları) Efendi getirilir. Vekillerden ilki Mevlevi, ikincisi Bektaşi çelebisidir.
   <br/>
   <br/>
   Ülkenin bütün işlerine el koyan Meclis üyelerinin tahsil durumu şöyledir; 437 üyeden 20'si iptidai, 91'i rüştiye, 38'i idadi, 10'u sultani, 7'si meslek okulu, 30'u Harbiye, 21'i Harp Akademisi, 111'i yüksek okul, 82'si medrese, 32'si hususi eğitimden geçmiş. 64 üyenin tahsil durumu ise bilinmemektedir.
   <br/>
   <br/>
   Birinci Meclis üyelerinin 104'ü Fransızca, 84'ü Arapça, 59'u Farsça, 21'i İngilizce, 21'i Almanca, 10'u Rumca, 8'i Rusça, 4'ü İtalyanca, 19'u da diğer yabancı dilleri biliyordu.
   <br/>
   <br/>
   Meclis'te meslek dağılımı 295 memur, 60 asker, 38 yüksek memur, 44 mülki yönetici, 2 diplomat, 4 öğretim görevlisi, 13 öğretmen, 17 hakimsavcı, 27 diğer memur, 29 avukat, 11 gazeteci, 3 bankacı, 16 doktor, 2 mühendis, 42 çiftçi, 36 tüccar, 5 aşiret reisi, 49 din adamı, 1 işçi, 7 belediye başkanı olarak kendini gösterir.
   <br/>
   <br/>
   Ankara'da 23 Nisan 1920'de 'selahiyeti fevkaladeyi haiz' Meclis'in gayesi Osmanlı ülkesinde yaşanan iktidar boşluğunu hilafet ve saltanat adına doldurmaktır. Bu dönemde milletvekillerinin yemini de şöyledir; "Hilafet ve saltanat makamının ve vatan ve milletin kurtarılması ve bağımsızlığından başka bir gaye izlemeyeceğime vallahi..."
   <br/>
   <br/>
   Demokratik Meclis
   <br/>
   <br/>
   Herhangi bir parti veya parti merkezinin çıkardığı liste veya tayin yerine hepsi livasında temayüz etmiş, halkın güvenini kazanmış kişiler olmaları sebebiyle seçilen Birinci Meclis mebusları en demokratik meclis olarak fevkalade bir dönemde yine fevkalade zorluklar içinde bizlere istiklalimizi kazandırmıştı.
   <br/>
   <br/>
   Milyarlık koltuklarda değil okul sıralarında Meclis çalışmaları yapılıyor, akşam Meclis lojmanlarında değil okul yatakhanesinde yatılıyordu. Bırakınız dokunulmazlığı, can güvenlikleri dahi yoktu. Hasılı o günlerde mebus olmak tamamen fedakarlık işi idi.
   <br/>
   <br/>
   23 Nisan 1920'den sonra Anadolu ve Rumeli Müdafai Hukuk Cemiyeti(ARMHC)'nin yetkileri Meclis genel kuruluna geçmiştir, bu yüzden tüm mebuslar ARMHC üyesi sayılır. Her görüşün temsil edildiği TBMM'de zamanla benzer görüşü paylaşanlar çeşitli ad, unvan, zümre, biçiminde örgütlenirler ancak zamanla kaybolurlar. Ancak 1921 Mayıs'ında Meclis'te Mustafa Kemal Paşa önderliğinde Anadolu ve Rumeli Müdafaai Hukuk Grubu adıyla bir iktidar grubu kurulur. Bu Meclis'teki mücadelenin boyutlarını değiştirir. 1922 Temmuz'unda İkinci Müdafaai Hukuk Grubu örgütlenir. Birinci Meclis'te siyasi mücadele bu iki grup arasında yaşanır. İkinci grubun örgütlü olarak faaliyeti bir yılı bile bulmaz. Bu iki grup Meclis'te odaklaşmaya başlayan iktidar ve muhalefet partilerinin öncüleridirler.
   <br/>
   <br/>
   Ancak Birinci ve İkinci grup İstiklal Harbinin kazanılması sırasında tam bir birlik ve beraberlik içinde hareket etmişlerdir. İkinci Grubun temel eleştiri konularının başında kişi tahakkümüne karşı tavır geliyordu. Muhalifler, Meclis egemenliği kavramına dayanıyor, fiilen oluşabilecek her türlü kişisel yönetime karşı demokratik bir duyarlılıkla tepki gösteriyorlardı. Meclis'in üzerinde yetkili tanınmaması konusunda duyarlı idiler. Meclis yetkilerinin bir bölümünün başkumandana devredilmesi, Meclis Başkanı'nın aynı zamanda Heyeti Vekile'nin başkanı olması ve vekillerin sadece aday gösterdiği kişiler arasından seçilmesi gibi uygulamalarla, yetkilerin Mustafa Kemal Paşa'nın şahsında toplandığında İkinci Grup hakimiyeti milliye ilkesinden hareketle sert muhalefet yaptı.
   <br/>
   <br/>
   Sonuç olarak, İkinci Grubun verdiği mücadele, Birinci Meclisin günümüzde de Türkiye'nin en demokratik meclislerinden biri olarak anılmasını sağladı. "Ülke işgal altında iken ve savaş en ağır koşulları dayatırken, demokratik bir meclise sahip olması ve İstiklal Savaşı'nı böyle bir meclisin yönetimi altında başarıya ulaştırılması Türkiye için bugün de gelecekte de kıvanç verici bir miras olarak anılmalıdır" diyen Ahmet Demirel İkinci Grubun tasviyesi akabinde Terakkiperver Cumhuriyet Fırkası'nın (TPCF) tasviyesi ile ülkemizde uzun seneler yaşanacak Tek Parti diktatöryasının önünün açıldığını belirtiyor.
   <br/>
   <br/>
   Eğer Birinci Meclis'te yeşeren muhalefet hazmedilse aynı çizgide gelişen Kazım Karabekir'in liderliğindeki liberal Terakkiperver hareketi sistem içinde tutulabilse idi Türkiye bugün yaşamak zorunda kaldığımız keskin saflaşmayı ve gerilimi yaşamazdı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2023D7B935FCFD5B16347EAFC800E5EE?newsId=3668), [web.archive.org (arşiv bağlantısı)](http://web.archive.org/web/20140112110333/http://www.aksiyon.com.tr:80/aksiyon/newsDetail_getNewsById.action;jsessionid=2023D7B935FCFD5B16347EAFC800E5EE?newsId=3668)
