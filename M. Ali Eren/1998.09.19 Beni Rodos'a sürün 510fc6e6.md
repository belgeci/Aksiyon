# Beni Rodos'a sürün

*M. Ali Eren 1998.09.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güneş adası, gül adası, Akdeniz'in incisi Rodos'a Girit'ten kalkan feribot ile 12 saat süren bir yolculuktan sonra gece yarısı indik.
  </font>
 </div>
 <div id="newsText">
  <font class="detail-text">
   Feribotumuzun Girit'in Kandiye limanına yaklaşık 3 saat rötarlı gelmesi bizi ancak bu geç saatte güzel adaya ulaştırdı. Dört kişiydik. Hepimiz ilk defa geliyorduk Rodos'a. Limandan çıktığımızda hiç bilmediğimiz, karanlık içinde bir şehirle karşı karşıya kaldık. Türkiye'ye yolcu gönderen acentalardan birinde Türkçe konuşan bir genç adam bize surları takip ettiğimiz taktirde bir pansiyon bulabileceğimizi söyledi.
   <br/>
   <br/>
   Dediğini yaptık, pansiyonu güç bela bulduk ama pansiyonda iki kişilik yer vardı ve daha biz kendi aramızda ne yapacağımızı konuşuyorduk ki pansiyoncu o odayı da başkalarına verdiğini bildirdi. Bize de şehrin içinde bir yer bulabileceğimizi söyledi. Kaldık açıkta. Düşünebiliyor musunuz; sırtımızda yüklerimiz, dar ve karanlık taşlı sokaklarda bir tarif üzere gidiyoruz... Evet dolaştığımız yer Rodos'un tarihi kısmı.
   <br/>
   <br/>
   Ortaçağdan kalma surların arasında ilerliyoruz. O surlar ki Evliya Çelebi'nin 'Bunca memleket gördüm içinde bu Rodos surları gibi müstahkemini görmedim' iltifatına mazhar olmuş. Nihayet Ortaçağdan kalma bir eve geldik burası aradığımız yerdi. Çok sevimli, küçücük bir ev. Hemen iki oda tuttuk. Eşyalarımızı yerleştirdik. Bütün yorgunluğumuza rağmen gelirken gördüğümüz manzaraların etkisi ile kendimizi dışarı attık... Gecenin kendine has bir gizemi vardır ya o gizem tarihi mekanlarda bir kat daha artıyor. Biz de esrarı çözmek için daracık taşlı yollarda ürpererek dolaştık...
   <br/>
   <br/>
   Pembe kız Rodos
   <br/>
   <br/>
   Rodos korunmuş bir ada. Sur içi diyebileceğimiz tarihi şehirde yapılaşmaya izin verilmemiş. Oteller ve diğer yapılar sur dışında inşa olmuş. Dolayısıyla Osmanlıların da büyük özenle koruyup bugünlere gelmesini sağladıkları Ortaçağ mimari dokusu içinde bugün yürüyebiliyor, şövalyelerin kaldığı evlerde misafir olabiliyorsunuz.
   <br/>
   <br/>
   Celaleddin Rodoslu adayı şöyle tarif ediyor; 'Rodos, ilkbaharda saf ve bakir yaseminlerle süslenmiş penbe bir kızdır, Rodos her dem baş döndürücü koku saçan bir demet taze güldür. Güzellik ve aşk, şiir ve sevda yuvasıdır. Rodos ruh ve hülyanın sükuna kavuştuğu yeryüzü cennetidir' .
   <br/>
   <br/>
   'Rodostaki Türk Eserleri ve Tarihçe' kitabıyla Rodos'u Türkiye'ye tekrar tanıtan eski Rodos Konsolosumuz, Lahey Büyükelçisi iken tanışma fırsatı bulduğum Büyükelçi Zeki Çelikkol 'Anadolu yarımadasına bir damla gibi asılı bulunan ve esasen onun tabii uzantısı' olan Rodos diye ifade ediyor adayı.
   <br/>
   <br/>
   Rodos Ege'deki meşhur 12 Adanın en büyüğü ve başşehri. 12 Adanın valisi Rodos'ta oturuyor. Şimdiki vali de Pasok Partisi'ndenmiş. Ada 77 km boyunda, 35 km genişliğinde, 1400 kilometrekare alana sahip. Biz Atina'dan feribot ile Girit Adasına 12 saatte, Girit'ten de Rodos'a 12 saatte geldik. Rodos'tan Marmaris'e ise yalnızca 45 dakikada ulaştık. Feribotumuzdaki turistler dahi şaşırıp bize 'Bu ada neden Türkiye'nin değil?' diye sordular. Tabii bu sorunun cevabı uzundur, bunun için buyurun tarih seferine çıkalım.
   <br/>
   <br/>
   Osmanlı gitti, işgaller başladı
   <br/>
   <br/>
   Tarih boyunca Elenlerin, Romalıların, Bizanslıların, Kudüs şövalyelerinin ellerine geçen Rodos 1522 yılında Kanuni Sultan Süleyman'ın bizzat katıldığı sefer ile fethedilmiş ve bundan sonra fasılasız 390 sene Türk hakimiyetinde yaşamıştı. Trablusgarb Harbi sırasında İtalyanlar 4 Mayıs 1912'de Rodos'u işgal ettiler. 1942 yılına kadar Adada İtalyan hakimiyeti devam etti. II. Dünya Harbi sırasında önce Almanlar işgal etti, o sırada bizim konsolosluğumuz da uçak bombardımanında zarar görür.
   <br/>
   <br/>
   Daha sonra adayı İngilizler işgal eder, savaş sonunda Paris anlaşması ile Yunanistan'a verilmesi kararlaştırılır ve Rodos'ta 7 Mart 1947 tarihinden itibaren Yunan hakimiyeti başlar.
   <br/>
   <br/>
   Ancak, Rodos daha çok şövalyeleri ile anılır. Nitekim benim Rodos'tan aldığım kitabın adı da 'Rodos Şövalyeleri' (The Knights of Rhodes). Bu bakımdan şövalyeleri anlatmam gerekiyor; Haçlı Seferleri sonucunda Urfa ve Kudüs'te Haçlı kontlukları kurulur. (Yeri gelmişken belirtelim; Mondros Mütarekesi sonunda Fransızların Urfa'yı işgal etme teşebbüslerinin sebepleri arasında tarihteki bu Haçlı Kontluğunun olduğunu söyleyen tarihçiler az değildir.) Kudüs'e mukaddes yerleri ziyarete gelen Hıristiyan hacıları ağırlamak maksadıyla 1118'de bir nevi hastanemanastır kurulur. Burada hizmet edenler Ortaçağ'da hakim olan şövalyelik ruhuna bağlı doğruluk, tevazu ve itaattan oluşan üçlü yemin ile manastıra bağlanırlar. Fakat papaz veya keşiş olsun bütün şövalyeler Müslüman düşmanlığında müttefiktirler.
   <br/>
   <br/>
   Müslümanlar 1291'de tekrar Kudüs'ü fethedince Saint Jean Şövalyeleri (Les Chevaliers de Saint Jean de Jerusalem) Kıbrıs'a sığınırlar. Kıbrıs Kralının himayesinden memnun olmayan şövalyeler İslam'a karşı savaşlarını devam ettirecekleri ve hiçbir krala tabi olmayacakları toprak ararlar. Kıbrıs'a uzak olmayan Rodos'u almak isteyen şövalyeler adadaki Müslümanlardan ve Yunanlılardan oluşan yerliler tarafından bir kaç defa püskürtülürler ancak 15 Ağustos 1309 tarihinde Ada şövalyelere geçer. Bu tarihten sonra Rodos 213 yıl boyunca bölgede Hıristiyanlığın İslam'a karşı tek ve güçlü kalesi olacaktır. Bir ara İzmir sahilini de ellerinde tutan Şövalyeleri buradan ancak Timur atacaktır. Şimdilerde çok popüler olan Bodrum Kalesini ilk kez yapanlar da 1415'de yine bu şövalyelerdir.
   <br/>
   <br/>
   Korsanlar cumhuriyeti
   <br/>
   <br/>
   Bu güçlü, hareket kabiliyeti yüksek silahşörlerin esas mahiyeti hakkında Büyükelçi Zeki Çelikkol şunları söylüyor: "Adalar Denizi ile Akdeniz arasında ulaşım yollarına hakim olan bu dini teşkilat hakikatte Hıristiyanlık kisvesi altında bir şekavet ocağından başka birşey değildi. Civar sahillere sarkıntılık ederek ve bilhassa korsanlıkla esircilik ederek servet topluyorlardı. Batılı yazarların da itiraf ettikleri gibi bu bir korsanlar cumhuriyetinden başka birşey değildi."
   <br/>
   <br/>
   Fatih Sultan Mehmet'in küçük oğlu Cem Sultan da iktidar mücadelesini kaybettikten sonra Rodos Korsanlarının eline düşer. Rodos'u Osmanlı mülküne katmak için sefere çıkan donanma, 300 kadırga ile 25 Temmuz 1522 günü Rodos açıklarında görülür. Bir ay sonra Sultan Süleyman da Marmaris üzerinden ikinci bir donanma ile muhasaraya bizzat iştirak eder. Adanın bugün dahi görülen müstahkem kaleleri ve şövalyelerin direnci fethi zorlaştırır. Aralık ayında şövalyelerin Büyük Reisi L'Isle Adam maiyyetiyle teslim şartlarını konuşmak için Sultan'ın ordugahına gelir. Genç Sultan, mağlup reisi gün boyunca yağmurun altında bekletir. Nihayet Sultan erguvan renkli bir çadır altında, harikulade şaaşalı ve zengin iki altın arslan arasındaki altın tahta oturmuş halde kabul eder mağlup reisi. Ağır ve uzun bir sessizlik içinde iki asil düşman birbirini süzer. İhtiyar şövalye genç Sultan'ın elini öper. Kanuni de ona hil'at giydirir. Sultan ona 'Size teşkilatınızı, idare adamlarınızı olduğu gibi muhafaza etme hakkı tanıyor, evinizde ve dışarıda askerlerinize emir verme hakkı bahşediyorum' diyerek Osmanlı hizmetine girmeyi teklif eder. L'Isle Adam 'Devletimden mahrum olmaktansa şu bahtsız hayatımın sona ermesini, yahut adamlarımdan kaçarak daima şerefsiz yaşamaktansa mağlup diye anılmayı istiyorum. Mağlubiyet talihin bir eseri ve size mağlup olmak utanç verici değildir. Fakat kanaatime göre kendi adamlarını terk etmek ve karşı tarafın ordusuna geçmek haince ve hicap vericidir' der. Sultan, bu cesur cevaptan etkilenir ve cömert bir teslim anlaşması imzalar. Şövalyeler bütün silah ve mallarını alarak adayı terk etme iznini alırlar. Adayı terk etmek isteyen edebilir, kalmak isteyenlere de bütün güvenceler verilir.
   <br/>
   <br/>
   Sultan Süleyman Rodos'u gezdikten sonra şövalyelerin Büyük Reisine de iadei ziyarette bulunur. Olayın şahidi şövalye İacopo Fontanna bu ziyareti şöyle anlatır: "Padişah Grand Maestroluk Sarayına girdiğinde Büyük Reis galib hükümdarı diz çökerek karşılamak ister Kanuni işaret ederek kaldırır ve eliyle selamlar. Yine Osmanlı hizmetine girme konusu konuşulmuş olmalı ki; I'Isle Adam, padişaha hitaben, 'Bana tahsis edeceğiniz bir şehirden ziyade bizzat ben, Türk merhamet ve faziletinin ebedi sembolü olacağım' der.
   <br/>
   <br/>
   Şövalyeleri Girit'e kadar Osmanlı gemileri götürür
   <br/>
   <br/>
   Osmanlı idaresindeki Rodos'tan günümüze 12 çeşme, 3 hamam, Süleymaniye medresesi başta olmak üzere medreseler, Sultan Süleyman İmareti, Saat Kulesi, Fethi Paşa Rüştiyesi, Hafız Ahmed Ağa Kütüphanesi, 18 mescit, 11 cami kalmış. Camilerden ancak iki tanesi faal.
   <br/>
   <br/>
   Rodoslu Türkler
   <br/>
   <br/>
   Rodosta 1912'den bu yana Türkiye'ye göç edilmesine rağmen çok şükür hâlâ Türkler yaşamaya devam ediyor. Rodos'taki Türk mahalleleri; Uzgur Köyü, Kandilli, Kızıltepe, Sümbüllü, Mikse ve Girit'ten göçenler için Abdulhamid'in inşâ ettirip yerleştirttiği Girit Mahallesi. Birçoğu esnaf, çiftçi ve memur olarak hayatlarına devam ediyorlar. Rodoslular Türkiye'de daha ziyade İzmir'e taşınmışlar. Herkesin orada akrabası var. Gençler Türkiye'ye üniversiteye geliyorlar. Ancak konuştuğumuz gençlerin Türkiye'deki eğitim imkanlarından fazla haberdar olmadıklarını, Türkçelerinin zayıf olduğunu gördük. Hatta hiç Türkçe konuşamayan Türklere bile rastladık. Türkçe açısından TV yayınlarının faydalı olduğunu gördük.
   <br/>
   <br/>
   Rodos'ta Türklerin en faal olduğu yer Murad Paşa Külliyesi. Külliyenin bekçisi Şaban Amca ve eşi Süheyla Hanım muhteşem insanlar. İmkansızlıklar içinde türbeye, camiye ve mezarlıklara bakıyorlar. Adadaki bütün Türkler onları tanıyor, onlar da bütün cemaati. Şaban Amca aslında gemici imiş. Rodos'un Girit'e 270 mil, Süveyş Kanalına 135 mil uzaklıkta olduğunu, Girit'te 360, Rodos'ta 44 köy bulunduğunu, Rodos'taki son müftünün Şeyh Süleyman Kaşlıoğlu olduğunu Şaban Amca'dan öğreniyoruz. Şaban Amca ünlü aktör Antony Quenn ile de çalışmış. Aktörün Rodos'ta 200 dönüm arazisi ve bir koyu varmış. Şaban Amca ile bir Türk ailesine misafir oluyoruz; öyle içten karşılanıyoruz ki anlatılmaz. Çocuklarını Türkiye'de okutacaklar ama çocukların Rodos'a geri dönme planları yok. Ne yazık ve ne garip. İnsan nasıl böylesine cennet gibi adaya dönmez? Ama turistin bakışı ile yerlinin bakışı farklı oluyor.
   <br/>
   <br/>
   Rodos'ta Batı Trakya'dan farklı olarak Yunanlılarla daha iyi ilişkiler var. Eğer Ege'de TürkYunan işbirliği olacaksa bu Rodos'tan başlamalı. Ortak turizm yatırımları planlanmalı. İzmir Ticaret Odasının Adalara bir çıkartması olmuştu ama bunun devamı gelmeli. Rodos'a; meyva İspanya'dan, patates Mısır'dan, soğan Hollanda'dan, karnabahar İtalya'dan, sarmısak ise Arjantin'den ithal edilirken Türkiye'den hiçbir şey ithal edilmiyor. Egeli tüccarlarımız bu işe el atmalı ve yalnız Rodos'u değil bütün 12 Ada'yı pazar haline getirmeli. Yunanistan da barışseverliğini Adaların Türkiye ile serbest ticaret yapmasına izin verdiğinde göstermiş olacaktır.
   <br/>
   <br/>
   Rodos'ta Mevlid
   <br/>
   <br/>
   Bir yeri gezerken birtakım etkinliklere o yerin yerlileri ile katılmak çok öğretici. Rodos'ta pazar günü Murat Reis Camii'nde mevlid olacağını öğrendiğimizde çok sevindik. Pazar günü ikindiye doğru Adanın Türkleri kadınlı erkekli camiye geldiler. Önce Murad Reis'in türbesi ziyaret edildi. Ne kadar ilginç geldi bana; Osmanlı Donanması ne zaman Akdeniz'e açılacaksa Rodos açıklarında Murat Reis'i topla selamlayıp öyle giderlermiş; şimdi de herkes Koca Reis'i selamlıyordu. Fakat türbeye mum getirilip yakılıyordu. Belli ki Hıristiyanlığın bir etkisi vardı. Dilekler diliyor, kabul olan dualar için de yine teşekküre gelinip deftere duygularını yazıyorlardı. Bir yakınını kaybeden aile onun 40. gününde mevlid okutuyordu. Mevlid camide biri imam, diğeri devlet dairesinde memur iki Türk tarafından okundu. Rodos'un yüksek Türk sosyetesi şık eşarplarını başlarına bağlayıp camiye girdiler. Kadınlar geniş bir halka oluşturdular, erkekler ise daha azdı. Onlar da minberin önünde oturup mevlidi dinlediler.
   <br/>
   <br/>
   Süleyman Çelebi hâlâ Rodos'ta idi. Mevlid'in sözlerdeki gücünü, orada dinlerken bir kere daha fark ettim. Ne büyük bir iman ve aşk ile yazılmıştı ki bu insanları bir araya getiriyor, huşû içinde dinletiyordu. Mevlid Osmanlı coğrafyasının dînî merasimi idi. Bu bana çok şey öğretecekti...
   <br/>
   <br/>
   Mevlid sahibi bir küçük poşet içine çikolata, gofret gibi tatlılar koymuştu ve onu mevlide gelen herkese dağıtıyorlardı. O gün Kuzey Irak'tan kaçan bir Kürt de camiye gelmişti. O da mevlid şekerinden nasibini alıp gitti.
   <br/>
   <br/>
   Osmanlı Devletinin son zamanlarında Rodos sürgün yeriymiş. Beni de Rodos'a sürün desem...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4139-beni-rodosa-surun.html), [web.archive.org (arşiv bağlantısı)](http://web.archive.org/web/20131110153726/http://www.aksiyon.com.tr:80/aksiyon/haber-4139-beni-rodosa-surun.html)
