# Bir 'kök'e bakarak dünyayı görmek istedim

*Tuba Özden Deniz 2008.05.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fotoğrafın bütün kültürleri aynılaştıran hain bir tarafı var usta fotoğrafçı Kamil Fırat’a göre. İnsanın günümüzde fotoğraflarla tüketildiğini düşünüyor. Son olarak ‘ kök’ albümü ile çıktı karşımıza, bundan sonra insan çekmeyi planlıyor.
  </font>
 </div>
 <div id="newsText">
  <font class="detail-text">
   Kamil Fırat’ı yıllar önce ‘Atlar’ çalışmasıyla tanıdık. Fotoğraflara bakarken gördüklerimiz sadece atlar değil onların coşkusu, enerjisiydi. Daha sonra bir kent üçlemesi; ‘Kapadokya’, ‘Kubbeler’ ve ‘Ufka dair’ peş peşe geldi. Yine görünenin ötesinde sözler vardı kadrajlarda. ‘Pervane’,  ‘Kıyı’… ve son olarak ‘Kök’ fotoğrafları ile karşımızda şimdi Fırat. Son eserlerinde de yine genel tavrı hissediliyor. Temalar altında belli bir kavrama gönderme yapıyor. “Seçtiğim nesnelerle kendime ve dünyaya dair anlattığım hikâyeler var.” diyor. Onun fotoğraflarında kıyı sadece kıyıyı, kubbe de kubbeyi temsil etmiyor. Görüntüler farklı anlamlara bir nevi kapı aralıyor. Peki, kökler bize ne söylüyor? Aidiyet, aidiyetsizlik, kalıcılık, uçuculuk…
   <br/>
   <br/>
   Kamil Fırat’ın seçtiği temalar dikkate alındığında hep bir ‘ara hâl’ çıkar karşımıza. Kubbe de ufuk gibi gök ile yerin temas noktasıdır. Kıyıda su ile toprak bir araya gelir. Kökte ağaç ile toprak buluşur. Sanatçı hep arafları tercih eder. İki tarafa da ulaşabilmek ve görüntüye yansıtmaktır amacı. Ünlü şair William Blake bir şiirinde ‘Bir kum tanesinde bir dünya görmek’ der. Fırat da esasında aynı yaklaşım içerisinde, fotoğrafları çekerkenki tutumunu şu cümlelerle özetliyor: “Ben köke bakarak dünyayı görmenin peşinde koştum.”
   <br/>
   <br/>
   Onun amacı ne yeni bir yer tanıtmak ne de belgesel fotoğrafları çekmek. Bu sebeple çok sayıda şehir dolaşmasına rağmen Kare Sanat’taki sergisinde de, yayımlanan ‘kök’ kitabında da fotoğrafların çekildiği mekânlar yazmıyor. Çektiği köklerin Beydağları’nda olması ile Kafkaslar’da bulunması arasında onun açısından bir fark yok. Fotoğraf Beydağları’nda çekildi denildiğinde izleyicinin onun üzerinden görüntü ile ilişkiye girme fikri de sanatçının çekincelerinden. “Benim için önemli olan fotoğrafa bakanın nesne, form, biçim ve onların oradaki yapılanmasıyla ilişki kurması.” diyor. O, fotoğrafları çekerken tamamen düşüncesine karşılık gelen köklerin peşine düşmüş. Bu bazen çok yakınında çıkmış karşısına bazen de Antalya’nın 2500 metre yüksekliğindeki dağlarına tırmanmak zorunda kalmış. Yer, zaman dememiş aradığı köklerin peşine düşmüş. Kökler de ona yardım etmiş: “Ben fotoğrafını çektiğim köklerin beni yanına çağırdığına inanıyorum. Yoksa bilmediğiniz yerlere niye gidesiniz ki?”
   <br/>
   <br/>
   Bu sözlerinden de anlaşılabileceği gibi Fırat kadrajladığı nesneleri bir canlı gibi algılıyor. ‘Kök’ albümünde kaleme aldığı metinlerde de bu yaklaşımı hissediliyor. “Fotoğrafladıklarımın ruhu olduğuna inanıyorum. Onların bazıları sizi yanına çağırır bazıları da çağırmaz.” Sözlerinden de anlaşılacağı üzere onun çabası çektiği nesnelerin ruhlarını fotoğrafa nakşetmekten ibaret.
   <br/>
   <br/>
   FOTOĞRAFTA ÖLÜM VAR AMA ÖLDÜRMEZ
   <br/>
   <br/>
   Kamil Fırat’ın fotoğraflarında daha çok yalnızlık vardır. Kıyı’da ölü bir kuş ya da üzerinden su geçen bir ağaç kavuğu, tenha sahiller hissettirir bunu izleyiciye. Kubbelerde alabildiğine sonsuzluk, ihtişamın içinden çıkar bu duygu. Son fotoğraflarında da yine bir başına kalmış, oradan oraya savrulmuş, kimi zaman kayaya sarılmış ya da toprağı aşıp çıkmış, yerinden ayrı düşmüş kökler çıkar karşımıza. Burada sanatçının vurgulamak istediği ölüm müdür daha çok yoksa hayat mı? Terk edilmişliğe mi dikkat çeker yoksa? Bu durağanlık kaynağını nereden alır?
   <br/>
   <br/>
   “Asıl vurgum zamana. Üzerinden zaman geçmediyse, nesne mekâna ait olamaz. Zamana dair her şey çektiğim nesnenin üzerinde olmalı. O nesnenin bütün yaşanmışlığı ki buna ölüm de dâhil tek bir karede görülebilmeli.” diyor Fırat. Fotoğrafçının yaptığı, durağan karede akan zamana dikkat çekmek bir nevi. Bu tavır esasında kendi içinde tezatlar barındırıyor. Zira icadından itibaren yıllarca zamanı öldürmekle suçlanmıştı fotoğraf sanatı. Hem de sadece entelektüel camiada değil sıradan insanlarda da bu algıya sebep oldu. Afrikalı yerlilerin fotoğraftan kaçmasının ardında, fotoğraflarının çekilmesiyle birlikte ruhlarının ele geçirilme korkusu, inancı vardı. Birçok düşünür de farklı açıdan da olsa aynı tavır içerisindeydi. Richard Avedon ‘Her fotoğraf ölümdür’ sözleriyle özetledi meselesini. Andre Bazen daha sert bir ifade seçti ve fotoğrafın zamanı mumyaladığını iddia etti. Kamil Fırat ise fotoğraf ve zaman ilişkisini daha farklı ele alıyor. Ona göre fotoğraf içinde ölüm kavramını taşıyor fakat öldürmüyor.
   <br/>
   <br/>
   FOTOĞRAFI HAFİFE ALIYORLAR
   <br/>
   <br/>
   Kamil Fırat için fotoğraf çekmek sanki daha çok düşünme biçimi. Bir metin yazar gibi yaklaşıyor görüntülere. Böyle olunca fotoğrafta yer alan her nesne bir söze dönüşüyor ve tabii ki anlamları da bir araya gelişleri de daha çok önem arz ediyor. Fotoğrafa ve fotoğraf çekme eylemine bu kadar anlam yükleyen biri için etrafında fotoğraf çekmeyi deklanşöre basmaktan ibaret sananları görmek ağır olsa gerek… “Ben hiçbir fotoğrafa karşı değilim. Fakat fotoğraf çekmek eğlencelik bir iş değildir. Bütün ifade ediş disiplinlerinin yanında bulunur. O yüzden ‘hadi bir geziye çıkalım, bundan sergi, gösteri yapalım.’ tavrını fotoğrafa ihanet olarak görüyorum. Çünkü fotoğrafı hafife alıyorlar.” sözleriyle sıkıntısını dile getiriyor.
   <br/>
   <br/>
   Kendisi fotoğraf çekerken sadece görünenle değil, görünenin arkasındakiyle de ilgileniyor. Zaten fotoğrafçıların diğerlerinden en önemli farkı da bu olmalı. İnsanların gezmesi bu esnada fotoğraf çekmesinde bir sıkıntı yok. Fakat üç gün içerisindeki tecrübelerini ve çektikleri kareleri alelacele insanlara sunmaları basit bir hata değil Fırat’a göre. Çünkü farklı kültürlere, mekânlara, objelere alınan benzer tavırlar bir vakit sonra görüntüleri de birbirine yaklaştırıyor. “Fotoğraflarla bütün kültürler aynılaştırılıyor. Çünkü fotoğrafın dünyadaki bütün nesneleri, kültürleri aynılaştıran hain bir tarafı var.” Fırat’ın bu sözleri fotoğrafı bir görüntü avcılığına indirgeyenlere, bütün renklere aynıymış gibi yaklaşanlara…  Fotoğraf estetiğine yıllardır ciddi manada kafa yoran sanatçı, estetiğin bir kıyafet ya da kalıp olmadığına dikkat çekiyor. Bu nedenle nesneye bir ceket ya da elbise gibi giydirmeye kalkmak anlamsız. Estetik, cismin doğasından kaynaklanıyor. Mekânın ya da objenin doğasının anlaşılması bu nedenle daha çok anlam kazanıyor. Estetiğin farkında olmak kültürü tanımakla eşdeğer Fırat’a göre: “Yoksa makineyi havaya da atsanız fotoğraf çeker. Bu yaklaşımı heyecansız buluyorum. Bana yakın olmayan bir hâl bu.”
   <br/>
   <br/>
   FOTOĞRAF BİR İKTİDAR OBJESİ
   <br/>
   <br/>
   Peki, fotoğrafçının oryantalist bir tavırdan uzak kalması ne kadar mümkün? Fotoğraf çekme eylemi bizatihi nesneye oryantalist yaklaşmayı içinde barındırmıyor mu? Oryantalist kelimesini bu fiiliyat için ağır buluyor Fırat: “Fotoğraf bir iktidar objesi ve fotoğraf çekmek ötekileştirmeye çok yatkın. Siz elinizdeki iktidar objesi ile karşınızdakini tutsak alıyorsunuz. Bundan kaçmak yine de mümkün. Fotoğraf makinesi ve fotoğrafçı ne kadar yok olursa tutsaklık o oranda azalır. Yoksa alırsınız elinize 500 mm.lik objektifi, karşı yamaçtan tarlada çalışan teyzeyi çekersiniz. Ama siz aynı aurada değilsiniz ki… O zaman fotoğraf olmuyor. Siz sadece bir güzellik yaratıyorsunuz.” Ruh ilişkisi kurabilmek önemli fotoğraf çekerken. Aksi takdirde bir sniper’ın vuruşu ile fotoğraf makinesininki arasında çok fark kalmıyor. Biri öldürüyor diğeri kirletiyor.
   <br/>
   <br/>
   Belki de o iktidar duygusunun verdiği haz son dönemlerde fotoğrafa ilgiyi artırıyor. İyi fotoğraf çekmek olabildiğince görünmemeyi, kendini hissettirmemeyi gerektirdiği hâlde büyük fotoğraf makineleriyle salınanları başka türlü açıklamak zor. Halbuki usta fotoğrafçı Kamil Fırat için fotoğraf çekmek arkasında bir düşünce bulunduğu sürece anlamlı. Fotoğraf, şiir… bunlar öğrenilebilir şeyler, önemli olan üzerine sanatçının koydukları, izleyiciye sunabildiği anlamları… Kamil Fırat bu düşünce kanallarından geçerek basıyor deklanşöre. Onun fotoğraflarında şimdiye kadar daha çok nesneleri gördük. Bir sonraki projesinde insanlara yoğunlaşmayı planlıyor. Bu onun için diğerlerinden çok daha zor bir çalışma. Her ne kadar objeleri de ruhlarını hissederek kadraja alsa da insan çekmek çok daha katmanlı bir eylem. Son dönemlerde insanın fotoğraflarla tüketildiğini düşünen Fırat, karelerinde insanın kendi varlığıyla yer almasını planlıyor. Fotoğrafçının üzerlerine yıktıkları değil kendi ifadeleri, gülüşleri, hüzünleriyle…
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=114EC1C4E48244C49F117A8DBAED5EA8?newsId=15439), [web.archive.org (arşiv bağlantısı)](http://web.archive.org/web/20121213130957/http://www.aksiyon.com.tr:80/aksiyon/newsDetail_getNewsById.action;jsessionid=114EC1C4E48244C49F117A8DBAED5EA8?newsId=15439)
