# Saatlerinizi ayarlayın, oyunumuz başlamak üzeredir!

*Tuba Özden Deniz 2008.11.17*

<div class="pNewsDetailMainContent" itemprop="articleBody">
 Bir edebiyat eserini sinema ya da tiyatroya uyarlamanın ne kadar riskli olduğu malum. Söz konusu eser bir de Tanpınar’ın kült romanı Saatleri Ayarlama Enstitüsü ise zorluk bir kat daha artar. İstanbul Devlet Tiyatrosu’nun izleyiciyle buluşturduğu oyunun uyarlamacısı Özgür Yalım da bu zorluğun farkında olmalı ki sahnelediğinin ‘Saatleri Ayarlama Enstitüsü’nün oyunu olmadığını ısrarla vurguluyor. Kendi deyişiyle romandan ‘Akılla buluşmamış bir modernleşme çabasını’ irdeleyen bir oyun çıkarmış karşımıza. Doğu-Batı, mazi-gelecek, klasik-modern ilişkisiyle örülü oyun, romanda olduğu gibi Tanzimat öncesinden Cumhuriyet’e kadar geçen süreyi kapsıyor. Hayri İrdal iyi kalpli, sağduyulu ama aynı zamanda otorite karşısında boyun eğen hâliyle ayara muhtaç bir nevi saate benzer. Oyunda Doğu-Batı arasında sıkışmışlığın en bariz örneğidir Hayri İrdal. Hayatı ‘Ayar saniyenin peşinde koşmaktır’, ‘Saatin bedeni mekân, yürüyüşü zaman, ayarı insandır’ gibi büyük laflar eden saat ustası Muvakkit Nuri Efendi ile zamana modernist bir bakış açısıyla yaklaşan Saatleri Ayarlama Enstitüsü kurucusu Halit Ayarcı arasında sıkışmıştır.
 <br/>
 <br/>
 Oyun, hayatını saatlere adamış bu tuhaf adam üzerinden modernleşme çabalarına yapılan göndermelerden kurulu. Oyun boyunca karşımıza çıkan karakterlerin her biri Doğu-Batı olgusunu gözler önüne seriyor. Psikoz teşhisi koyduğu Hayri Bey’den hastalığına uygun rüyalar görmesini isteyen Dr. Ramiz’e akılla buluşmamış bir aydınlanmanın temsilcisi demek iddialı bir yorum olmasa gerek. Ya da ölüp dirildikten sonra Batılı bir hayata merak salan Zarife Hala’nın Osmanlı’nın küllerinden doğmuş bir Cumhuriyet’i temsil etmediğini kim söyleyebilir.
 <br/>
 <br/>
 Atilla Şendil’in üstün performansıyla canlandırdığı Hayri İrdal’ın Saatleri Ayarlama Enstitüsü’ndeki yoğun (!) mesaisine tanık olmak için 25-30 Kasım tarihleri arasında Kenter Tiyatrosu’na gidin. Saatlerinizi ayarlamayı unutmayın!
 <br/>
 <br/>
 (ZEYNEP KILIÇ)
 <br/>
</div>


Kaynak: [www.aksiyon.com.tr](http://www.aksiyon.com.tr:80/tuba-ozden-deniz/saatlerinizi-ayarlayin-oyunumuz-baslamak-uzeredir_522476), [web.archive.org (arşiv bağlantısı)](http://web.archive.org/web/20150514123717/http://www.aksiyon.com.tr:80/tuba-ozden-deniz/saatlerinizi-ayarlayin-oyunumuz-baslamak-uzeredir_522476)
