# Efendimiz'in yaşayan komşuları

*Tuba Özden Deniz 2007.12.17*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Onlar, Efendimiz’e (sas) komşu olmak için dünyalık her şeylerini bırakıp yollara düşmüş. Hayatları Mescid-i Nebevi’ye ayarlı mücavirlerle hicret hikâyelerini, ilginç hatıralarını ve Resul’e komşu olmayı konuştuk.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071221094148im_/http://www.aksiyon.com.tr/resim/680/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Mekke mi daha üstündür yoksa Medine mi? Kutsal topraklardan uzakta yaşayanlar için çok da anlaşılabilir bir soru değil bu. Hâlbuki yıllar yılı Mekke ve Medine sakinlerinin arasında tartışılan bu bahisle alakalı eserler bile var. Birçok hikâye de… İşte onlardan biri: Mekke’de hac zamanı ulema toplanmış, her yıl olduğu gibi bilgilendirme toplantısı yapılıyor. Ev sahibi hararetle anlatıyor: “Mekke ile Medine baştaki iki göz gibidir.” O esnada dinleyiciler arasındaki Medine sevdalısı Moritanyalı dayanamayıp araya giriyor: “O zaman sağ göz Medine’dir!”
   <br>
    <br>
     Mekke’de Allah’ın (c.c.) celal, Medine’de ise cemal sıfatının tecelli ettiğine inanılıyor. Bu sebeple geçmişte de ulema daha çok Mekke yerine Medine’de yaşamayı tercih etmiş. Medine’de iklim daha yumuşak, ziraata elverişli, su bol… Bunların ötesinde, en önemlisi Allah Resulü’nün (sas) bir hadis-i şerifinde verdiği müjde: “Medine-i Münevvere’nin sıcağına, soğuğuna, çeşitli çile ve imtihan ibtilâlarına sabreden bir kimseye ben kıyamette şefaatçi olacağım. Allah ve Resulullah için hicret etmiş, Medine-i Münevvere’de oturmuş, çilelerine sabretmiştir diye, bu sabrına şahitlik edeceğim ve kıyamette de bu kimseye şefaatçi olacağım.”
     <br/>
     <br/>
     Bu hadis-i şerifteki sözlerin peşine düşen, Peygamber Efendimiz’e komşu olmak isteyen Müslümanlar, geride çocukları, akrabaları ve tüm mal varlıklarını bırakma pahasına Medine’nin yollarına düşmüşler. Özellikle Moritanya, Hindistan, Pakistan, Türkistan ve Afganistan’dan çok sayıda mücavir yıllardır bu kutsal şehirde yaşıyor. Peygamber şehrine Türkiye’den hicret eden mücavirlerin sayısı da oldukça fazla. Osmanlı döneminde Medine’ye yerleşenlerin çoğu vefat etmiş. Eskilerden günümüze kalan çok az isim var. Şimdilerde ise şehre yerleşmek için bazı şartlar aranıyor.
     <br/>
     <br/>
     Biz de Türkiye’den göç eden mücavirlerin kapısını çaldık ramazan ayında. Onlardan hicret hikâyelerini ve Efendimiz’e (sas) komşu yaşamanın anlamını dinledik. Sadece ilginç hikâyeler değil, ilginç şahsiyetler de çıktı karşımıza.
     <br/>
     <br/>
     MEDİNE’DE 50 YIL, KARAMAN’DA VEFAT
     <br/>
     <br/>
     Mücavir, Peygamber Efendimiz’e komşu olanlara verilen bir unvan. Medine’de doğup büyüyenlere de mücavir deniyor. Tabii ki ibadetlerle de bu sıfatı haiz olmak şart. Türkiye gibi dünyanın farklı yerlerinden Medine’ye aynı sebeple hicret edenlere ise “muhacir mücavir” demek daha doğru.
     <br/>
     <br/>
     Medine ve Mekke mücavirlerinin yerine getirmesi gereken şartlar var. Mesela Mekke mücavirlerinin zemzem dışında su içmemesi, her gün Kâbe’yi tavaf etmesi, saçlarını umredeymiş gibi kesmesi gerekiyor. Medine mücavirlerinin ise namazını Mescid-i Nebevi’de kılması, başı sıkıldığında Cenab-ı Allah’a mânen derdini anlatması vazifeleri arasında.
     <br/>
     <br/>
     Medine’de vefat eden mücavirler Mescid-i Nebevi’nin yanında bulunan Cennet’ül Baki’ye defnediliyor. Hz. Muhammed’in diyarından uzakta vefat ederim korkusuyla Medine’den yıllarca ayrılmayanlar var. Sadece hac farizalarını yerine getirmek için Mekke’ye gidiyorlar. Bunlardan biri Konyalı Fehmi Efendi. 1937’de Medine’ye göç ettikten sonra, başka bir yerde ölürüm korkusuyla şehirden 50 yıl ayrılmamış. Fehmi Efendi yaşı ilerleyip de rahatsızlanınca oğlu tarafından bir süreliğine memlekete götürülmüş. Karaman’a gittiği günlerde fenalaşarak vefat etmiş. Cennet’ül Baki’ye defnedilmek ona nasip olmamış. Görüştüğümüz isimler, bunun gibi çok sayıda hikâye olduğunu söylüyor.
     <br/>
     <br/>
     GÜNLER NE GÜNLERDİ YA MUHAMMED!
     <br/>
     <br/>
     Medine’de, rahmetli Ali Ulvi Kurucu’nun eşi Fatma Hanım’ı da ziyaret ediyoruz. Röportaj teklifimizi kabul etmiyor; lakin bizi evine kabul ederek, hatıralarını paylaşıyor. Fatma Hanım, Konyalı İbrahim Sandıkçı Efendi’nin kerimesi. Ailesi Medine’ye 75 yıl önce, o daha bebekken gelmiş. Onların da şehre varışları, mahrumiyet yıllarına denk geliyor. Sebze ile beslenilen, elektriğin, suyun olmadığı, satın alınan ekmeklerin içinden kum, böcek çıkan günler... Bu gibi sıkıntılara maruz kalmalarına rağmen konuştuklarımız, Medine’nin eskiden daha huzurlu olduğunu anlatıyor. Mücavirler geçmişi hasretle yâd ediyor.
     <br/>
     <br/>
     Fatma Hanım ailesiyle Medine’ye taşındığında şehirde pek Türk yoktur, onlarla aynı dönemde gelen beş ailenin dışında... O yıllarda gelenlerin tek amacı hicrettir; Peygamber Efendimiz’in diyarına göçmektir sadece. Fatma Hanım ve ailesinden beş yıl sonra da Ali Ulvi Kurucu Medine’ye göç eder. Ali Bey’in annesinin aracılığıyla 15 yaşındaki Fatma Hanım, Ali Ulvi Kurucu ile evlenir. Başlarda mendil yapıp, hac zamanı hediyelik niyetine satarak geçimlerini sağlarlar. Mescid-i Nebevi’nin etrafı otellerle örülü değildir henüz, şehrin her noktasından görünür bu kutsal mekân. Fatma Hanımların evi de mescide çok yakındır. Medine’de hac zamanı yaklaştığında her aile evini boşaltır, bir odaya çekilir. Böylece evin geri kalan bölümü, gelen ailelere kiralanır epey ucuz bir fiyata. Hacılar kendi lisanını bilenlerin yaşadığı ve mescide yakın evlerde kalmayı tercih eder. Fatma Hanımların evi bu sebeple en çok rağbet edilen mekanlardan biridir. Ali Ulvi Bey’in yaşadığı dönemlerde evlerine haddinden fazla misafir gelir gider, öyle ki bazı zamanlar gelenleri mecburiyetten kabul edemedikleri bile olur.
     <br/>
     <br/>
     Fatma Hanım eskiden ikindi yatsı arası vaktini Mescid-i Nebevi’de geçirirmiş. Rahatsızlıkları sebebiyle bu alışkanlığından vazgeçmek zorunda kalmış. Hacca da en son 15 yıl önce gidebilmiş. Şimdi şehirden ayrılmıyor. Torunlarıyla evinde, sakin bir hayat sürüyor. Onun için Medine’nin de Medinelilerin de yeri başka.
     <br/>
     <br/>
     AFRİKA’DAN YÜRÜYEREK HİCRET EDENLER, ANADOLU’DAN TEK BAŞINA GELEN KADINLAR
     <br/>
     <br/>
     Fatma Hanım’ın çocukluk hatıralarında ilginç anekdotlar var. Afrika’dan Medine’ye yürüyerek gelenleri hatırlıyor. Pakistanlı hacılar ise yaptıkları hayırlarla kalır aklında; zor durumdaki Medinelilere kapı kapı dolaşarak yardım dağıttıkları hâlleriyle... Şehirdeki ilk iki mektebi de Pakistanlılar yaptırır. Bir dönem yaşlı ve kimsesiz kadınlar Medine’ye, Resul’e komşu olmak için hicret eder. Elazığ, Eskişehir, Bağdat’tan gelen hanımlar, mücavirler için yapılan ribatlarda kalır, vefat edene kadar Medine’de yaşar. Şehir halkı da onlara yardım eder.
     <br/>
     <br/>
     Ribatlar, tek kişilik odalardan müteşekkil binalara verilen ad. “Osmanlı döneminde vali, müderris, kadı ve müftülerin tayinleri Türkiye’den yapılıyordu. Onların, ailelerinin, erbab-ı tasavvufun gelmesi, ribatların kurulması demekti. Ribatlar tamamen bundan ortaya çıktı. Mesela İrfaniye, Beşirağa, Karabaş medreseleri aynı zamanda da ribatlardır.” diyor Mekke’de yaşayan ve şehrin tarihi üzerine araştırmalar yapan Dr. Necati Öztürk. Meşhur Erzurum ribatı şimdi misafirhane olarak kullanılıyor. Çoğunu yıkıp yerine yeni binalar verseler de hâlâ kullanılan ribatlar da var. Bunlardan birinde yaşayan mücavir kadınlarla görüşüyoruz.
     <br/>
     <br/>
     Medine’de hayat gece daha hareketli. İnsanlar gündüz sıcakta uyumayı, akşamları çalışmayı, geceleri de ibadeti tercih ediyor. Biz de geç bir vakitte gidiyoruz ribata. Hatice Kırkıncı’yı kapıda otururken buluyoruz. Bizi hemen içeriye davet ediyor. Tek kişilik odasında ihtiyacını karşılayacak kadar eşyası var Hatice Anne’nin. “Altımdaki yün yatağa kadar hayır;  ama ben çoğunu başkalarına verdim, ihtiyacı olanlara... Yerlerde yatıyorum. İstemiyorum hiçbir şey, işim mi yok… Dünyayı nasıl tutarsan öyle gider. İnşallah ahirette yerimiz olur.” diyor. Hâlinden gayet memnun görünüyor.
     <br/>
     <br/>
     RÜYADA GÖRÜP ÖLÜMÜNE GELDİLER
     <br/>
     <br/>
     Hatice Anne, Medine’ye ilk defa 30 yıl önce hac için eşi Celal Kırkıncı ile gelir. O, meşhur Erzurumlu Mehmet Kırkıncı Hocaefendi’nin annesi aynı zamanda. Hacca geldiklerinde 15 gün boyunca huşu içerisinde ibadetlerini yaparlar. Dönmelerine yakın bir vakit Harem-i Şerif’in içindeyken Hatice Anne bir an durur, etrafına bakar ve eşine dönerek şunları söyler: “Hacı efendi, ben buraları daha önce rüyamda görmüştüm. Ben artık Türkiye’ye gitmiyorum.” Celal Efendi duydukları karşısında heyecanlanır: “Ben de senden bunu bekliyordum. Buraya ölümüne gelmiştim.” diye karşılık verir.
     <br/>
     <br/>
     Böylece Medine’ye yerleşirler. Hâlbuki Erzurum’da varlıklı bir hayatları vardır. Dükkân, otel, her şeyi geride bırakırlar. İlk geldiklerinde zorluk yaşadılar mı diye soruyoruz: “Hiç sıkıntı çekmedik, fevkalade yaşadık. Allah’ım bize öyle yollar gösterdi ki. Herkes bize hizmet etti.” diyor Hatice Anne. Medine’ye hicret ettiklerinde, iş güç yoktur; fakat Erzurumlu Hattat Mustafa Efendi yardımlarına koşar. Başlarda memleketten düzenli para geldiği için de rahattırlar. Fakat daha sonra vârisler mallarına el koyar ve varlıkları kalmaz. Celal Efendi varken yine de maddi sıkıntı yaşamazlar. 20 yıl önce eşinin vefatının ardından Hatice Anne biraz zorlanır. Zira elinden bir iş gelmez. “Ama ben çok talebe yetiştirdim.” diye ekliyor. Çocuklara, gençlere yıllarca Kur’an okutmuş, güzel insanlar yetiştirmiş.
     <br/>
     <br/>
     Hatice Anne eski Medine’yi hasretle anıyor. “O zamanki bereket neydi, şimdi ne…” Kırkıncı’ların dört çocuğu var, hepsi Erzurum’da yaşıyor. Yazın Hatice Kırkıncı’yı da memlekete götürmüşler. “Oralarda da her şey değişmiş.” diyor. Onun içini son dönemlerde en çok acıtan, rahatsızlığı nedeniyle dilediğinde Mescid-i Nebevi’yi ziyaret edememesi. “Ancak götüren olursa gidiyorum, yoksa oturuyorum.” dedikten sonra duygulanarak ilahi söylemeye başlıyor: “Senin için yaratıldı bu âlem, ismini yazarken çatladı kalem. Olsa dünya Muhammed’in olurdu. Kalsa dünya Nur Ahmed’e kalırdı...” Uzun uzun ilahisini okuduktan sonra son cümlesini söylüyor. “İşte bu kadar, daha fazla bir şey söylemeyeceğim.”
     <br/>
     <br/>
     YİRMİ BEŞ YIL; AMA SADECE BİR SAAT GİBİ
     <br/>
     <br/>
     Hatice Anne’nin hoş sohbetinin ardından ribatta yaşayan diğer mücavir Pakize Mıdıkoğlu’nu ziyaret ediyoruz. O da hemen buyur ediyor bizi. 70 yaşındaki Pakize Teyze,  odasına ‘villam’ diyor. Kaç yıldır Medine’de yaşadığını merak ediyoruz: “25 yıl oldu geleli; ama bana sorsan bir saat geçti sanki.” Onun da odasında zaruri ihtiyaçlarını karşılayacağı kadar eşya var. Pakize Teyze’nin ziyaretçileri bol. Hikâyelerini duyanlar Medine’ye geldiklerinde muhakkak onunla tanışmak istiyor. O da kapısını herkese açarak yaşadıklarını paylaşıyor. Pakize Teyze’ye Medine’ye ilk nasıl geldiğini sorduğumuzda “Allah gönderdi.” cevabını veriyor. Hikâyesini dinlediğimizde, ne kadar doğru bir ifade kullandığını daha iyi anlıyoruz.
     <br/>
     <br/>
     Pakize Teyze evlendiğinde 16, eşi de 33 yaşındadır. 18 yıl kocasının memleketi Uşak’ta yaşarlar. Eşinin emekliliğinin ardından hemen İstanbul’a Mahmut Sami Ramazanoğlu’nun yanına taşınarak, yedi yıl hizmetini görürler. “Bir gün hanımanne beni yanına çağırdı ve Medine’ye hicret edeceklerini söyledi. Onların göç haberi bile âdeta beni yaktı.” Ramazanoğlu ve eşi gittikten sonra da Pakize Teyze’nin haleti düzelmez. Öyle bir durumdadır ki Rabia Anne Medine’den yazdığı mektupta: “Kızım senin ağıdın yaktı bizi.” der ve Pakize Teyzelerin de hicret etmesi için davetiye gönderir. Bu habere sevinirler; lakin Medine’ye gitmek için yeterli paraları yoktur. “Efendi bana diyor ki ‘Gidecek paramız yok’ ben de ona sürekli ‘Gideceğiz, hem de uçakla’ diyorum. Efendi, benim hanımın durumu iyi değil diye düşündü tabii. Bir yandan da borç arıyor; ama verecek kimse yok.”
     <br/>
     <br/>
     SIRLI MEDİNE BİLETİ
     <br/>
     <br/>
     Medine’ye gitmeleri için sadece iki günleri kalmıştır. Akşam ile yatsı arası Pakize Teyze evinde otururken kapı zili çalar. Hafifçe kapıyı araladığında bir erkeğin kolu uzanır ve zarf verir. İçeri girip baktığında zarfta iki adet Medine bileti görür. Pakize Teyze zarfı vereni görmemiştir, daha sonra da kim olduğunu öğrenemezler. Bu ilginç olayın ardından hicretleri için hiçbir mâni kalmaz ve Medine’ye taşınırlar. O zamandan bu yana Medine’de yaşıyor Pakize Teyze. Eşi, altı yıl önce vefat etmiş.
     <br/>
     <br/>
     Pakize Teyze, ribattaki hayatından memnun. Mescid-i Nebevi’ye gidip geliyor, misafirlerini ağırlıyor… Konuklarına hurma vermeden odasından uğurlamıyor. Onun bize güzel ikramlarından biri de Hatice Anne gibi aşka gelerek söylediği ilahi idi.
     <br/>
     <br/>
     BAŞBAKANLARIN ARADIĞI ‘FIRTINA’
     <br/>
     <br/>
     Hatice Anne ve Pakize Teyze’nin ziyaretlerinde yanımızda hep İsmail Özcan ve eşi Şükran Hanım var. Özcan ailesi kendilerine bu güzel insanlarla ilgilenmeyi, Medine’ye gelenleri ziyaretlerine götürmeyi vazife edinmiş. 1955 Sivas doğumlu İsmail Özcan tez canlı bir insan. Hızlı konuşuyor, her an gözden kaybolacak kadar işlerini çabuk yapıyor. Bu sebeple onu herkes ‘Fırtına İsmail’ olarak biliyor. Medine’ye gelenlerin görüşmek istediği ilk isimlerden biri. Rahmetli Turgut Özal’dan Başbakan Recep Tayyip Erdoğan’a kadar birçok önemli kişi Medine’ye ulaştıklarında ‘Fırtına nerede?’ sorusunu sormuş, soruyor. Erdoğan’ın en son ziyaretinde de ‘Fırtınayı bulun’ diyerek İsmail Bey’i çağırdığını öğreniyoruz. ‘Fırtına İsmail’in önemli özelliklerinden biri de rahmetli Ali Ulvi Kurucu’nun yıllarca asistanlığını yapması. O da Kurucu gibi “Medine bize çok dost kazandırdı.” diyor ve hikâyesini en başından anlatıyor.
     <br/>
     <br/>
     Sivas Suşehri’nde doğan İsmail Özcan, 13 yaşında ailesi ile İstanbul’a taşınır. Bu süre içerisinde babası vefat eder. 1979’da Medine’ye yaptığı 15 günlük ziyareti ona farklı bir kapı açar. Sekiz ay burada çalışır. Ardından Türkiye’ye gider, evlenir. Bir yıl sonra Medine’ye çalışma ve ikamet izni ile döner. Ailesini de bir sene sonra yanına alır. “Medine güzeldir; ama burada yaşamak da bir o kadar zordur.” diyor Özcan. Şehirde ilk önce Harem’in yanında bulunan İstanbul Dondurma’da çalışır. Orası yanınca başka bir iş bulmak zorunda kalır. Bir müddet sonra da kendi işini kurar ve ‘Şehrazat Pastane’sini açar.
     <br/>
     <br/>
     GÜZEL ŞEHİR, ZOR ŞEHİR…
     <br/>
     <br/>
     Ali Ulvi Kurucu ile tanışması da 25 yıl önceye dayanır. “Üstad bizi sevdi, 23 yıl onun sekreterliğini yaptım. Yıllarca çok insan taşıdım ona.” Siyasiler, müftüler, hocalar, tüccarlar, talebeler… Ali Ulvi Bey’in farklı kesimlerden gelen misafirlerinin hepsini ilk önce ‘Fırtına İsmail’ karşılar. Medine’yi ziyaret edenleri ağırlamakla o kadar meşguldür ki ailesini çoğu zaman ihmal eder. Hâlâ yurtdışından gelen misafirleri ağırlıyor, şehri dolaştırıp malumat veriyor. Kimseden bir beklentisi yok. Medine’ye vefa duygusuyla, Allah için hizmet ediyor.
     <br/>
     <br/>
     “Rabbim bize güzel nimetler sundu.” diyor İsmail Bey. Peygamber Efendimiz’in bir hadis-i şerifi var: “Medine bir körük gibidir. Körük demirin posasını attığı gibi Medine de murdarlıkları dışına atar.” Medine’de görüştüğümüz mücavirlerin hemen hepsinden ‘Medine imtihanı’nı dinliyoruz. Bu kutsal şehirde yaşamak güzel olduğu kadar zor da. Peygamber Efendimiz’in ardından Medine’ye yaşamak için çok gelen olmuş; fakat imtihanı kaldıramayıp da memleketine dönenlerin de sayısı az değil. “Biz de çok insanla karşılaştık; tüccar, iş güç sahibi, varlıklı insanlar bile dönmek zorunda kaldılar.” İsmail Özcan da başlarda çok sıkıntı yaşadıklarını anlatıyor; ama onlar bir şekilde Medine’de yaşamayı sürdürenlerden.
     <br/>
     <br/>
     İsmail Özcan’a bir dönem de Erzurumlu Hattat Mustafa Efendi’ye hizmet etmek nasip olmuş. Osmanlı döneminde gelen mücavirlerin çoğunun vefat ettiğini söylüyor. Geride çok az kişi kalmış: Ali Ulvi Kurucu’nun kardeşi Hattat Ziya Kurucu, Ahmet Ramazan, Abdurahman Topraklı, Selahaddin Yeşilyurt, Abdullah Efendi… Mücavirlere özellikle ramazan ayında görüşmek çok güç. Sürekli ibadet hâlinde oldukları için dünya işiyle meşgul olmak istemiyorlar. Eski mücavirlerin çoğu ileri yaşlarından ötürü sağlık problemleri yaşıyor. Bu ise onlara ulaşmamızı bir kat daha zorlaştırıyor. Bunlardan biri Vasfiye Eke. Rahatsızlığı nedeniyle kendisini ziyaret edemiyoruz. Fakat onun ilginç hikâyesini yakınlarından dinliyoruz.
     <br/>
     <br/>
     BEYAZ KELEBEKLER’İN MÜCAVİR ANNESİ
     <br/>
     <br/>
     Vasfiye Anne 1960’lı yılların popüler müzik grubu Beyaz Kelebekler’in gitarist ve bateristinin annesi. Rıfat ve Altan Eke 1970’te bir konser için Adapazarı’na giderken trafik kazasında yanarak hayatını kaybeder. Bunun üzerine Vasfiye Anne çocuklarının acısına dayanamaz ve Mekke’ye göçer. Orada bir müddet yaşadıktan sonra Medine mücavirlerinin arasına katılır. Vasfiye Anne’nin canı o kadar çok acımıştır ki Beytullah’ın etrafında tavaf ederken yerlerin sıcağı ona hep çocuklarının yanmasını hatırlatır. Uzun yıllar ‘Benim çocuklarım nasıl yandı.’ düşüncesiyle sıcak çay, çorba gibi hiçbir şey içemez. Yaşı ilerleyen Vasfiye Anne’nin çevresi de ziyaretçileri de çok. Fakat ciddi bir rahatsızlık geçirdiği için eskisi kadar misafirlerini kabul edemiyor. Heybetli bünyesi her geçen gün eriyip bitiyor. “Bu Rabbimin bana ikramı.” diye izah ediyor hâlini. Yıllar önce tanıdığı iri yarı bir kadının cenazesinin kaldırılamadığına şahit olmuş. Bunun üzerine ‘Ben öldüğümde yanımda evlatlarım olmazsa ne yaparım. Rabbim beni erit.” diye dua etmiş. Şimdiki hâlini bu sebeple: “Herhalde duamın neticesi.” şeklinde yorumluyor.
     <br/>
     <br/>
     Görüştüğümüz mücavirler sadece yaşayıp da ulaşamadıklarımızı değil, vefat edenleri de muhakkak yad ediyor: Ahmed Aksakal, Saatçi Osman Efendi, Erzurumlu Mustafa Necati Efendi, Şeyh Mahmud Sami Efendi, Şıh Fehmi Efendi bunlardan bazıları. Yaşayan mücavirlerin hafızlarında eskilerle yaşadıkları hâlâ çok taze. Bu mübarek insanlarla tanışıklık, onların üzerinde ciddi tesirler bırakmış.
     <br/>
     <br/>
     HAYAT, İŞE DEĞİL HAREM’E AYARLI
     <br/>
     <br/>
     Osmanlı döneminde gelen mücavirler, her şeylerini geride bırakıp Medine’ye yerleşirler. Kimi tek başına gelip ribatlarda kalır, bazıları da aileleriyle şehirde ikamet eder. Şimdilerde ise mücavirlik de kurallara tâbi. Suudi Arabistan yönetimi, işçi vizesi olmadan kimseye ikamet izni vermiyor. 60 yaşın üzerindekilerin Medine’ye yerleşmesi ise mümkün değil.
     <br/>
     <br/>
     İsmail Özcan, kendisine Medine’ye gelip iş kurmak için çok danışan olduğunu anlatıyor. Fakat onun gelenlere söylediği sözler aynı: “Bana iş yapmak için danışanların hepsini engelliyorum. Ben işle ilgili Medine’yi kimseye tavsiye etmem. Çünkü çok zor. ‘Resul’e bakışın değişir, gönlün burada olsun yeter.” diyorum. Bana bunun üzerine, ‘Sen düşman mısın?’ sözleriyle karşılık veriyorlar. Ama tamamen manevi ihtiyaçtan ötürü gelmek isteyenlere bir şey demem.” Özcan, şimdiye kadar gelip de yerleşemeyip dönenlerin çokluğunu anlatıyor. Medine’de yaşayabilmek için paraya bağlanmamak şart ona göre. Medine’de yaşamak başka şehirlerden farklı. Burada hayadı idame için en önemli şart, kendini Harem’e göre ayarlamak. Aksi takdirde işler yolunda gitmiyor. “Medine’de hayat çok farklı, anlatmak mümkün değil. Sıkıntı basar aniden, sonra çok büyük bir genişlik gelir.” Medine’de bütün sıkıntıların en büyük ilacı Mescid-i Nebevi. Hz. Muhammed’in (sas) yanıbaşı, tüm dertlere derman.
     <br/>
     <br/>
     SURETİ, SİRETİNİ DEĞİŞTİREMEDİ
     <br/>
     <br/>
     İsmail Özcan, işinin dışında Medine’ye gelip gidenlerle ilgileniyor. Onun bu çabasındaki en büyük destekçisi eşi Şükran Özcan. O da Medine’nin imtihanının ağır olduğunu, kendilerinin de çok zorluklar yaşadığını anlatıyor: “Medine’ye ilk gelenleri Allah bir imtihana tâbi tutarmış. İsyan etmeden, sabırlı davranırsan Allah bunun mükâfatını sonunda verirmiş. Allah bizleri de Medine’de hakkıyla bulunan insanlardan eylesin.”
     <br/>
     <br/>
     Medine geçmişten günümüze çok değişmiş. Sadece maddi imkânlar değil, insan ilişkileri de çok farklı. Artık dükkânların kepenkleri sıkıca kapatılıyor, şehir ahalisi eskisi gibi birbirine teklifsiz gidemiyor. “Fakat bütün bu dönüşüme rağmen Medine’nin manevi ortamı hiçbir zaman değişmez.” diyor Şükran Özcan. Mescidin etrafını saran büyük oteller, geniş yollar, alışveriş merkezleri şehrin suretini değiştirse de manevi ortamına zarar verememiş. Mescid-i Nebevi’de o kadar güçlü bir uhrevi hava var ki zahirin çok ötesinde insanın içine sesleniyor.
     <br/>
     <br/>
     HİCRETTE SIR VAR, SINIR YOK…
     <br/>
     <br/>
     Benzer sözleri 30 yıl önce Medine’ye hicret eden Bilal Habeşi Camii müezzini Mihrali Süleyman’dan da duyuyoruz. O da beş yıldızlı otellerin Medine’nin ruhuna zarar veremeyeceği inancında. Çünkü Medine Hz. Muhammed’in muhabbetiyle yoğrulmuş, sahabalerin gezdiği, ayak bastığı, secde ettiği yerler.
     <br/>
     <br/>
     Ağrılı Mihrali Hoca, 1977’de Medine’ye geldikten sonra bir daha buradan dönmek gelmemiş içinden. “Hicrette sır vardır.” diyor. Medine’de sadece yaşayanların değil, ziyaret edenlerin de Asr-ı Saadet ruhuyla gezmesi gerekiyor. “Gelenler zahiri nazarlarla buraya bakarlarsa yazık olur. Çünkü Medine’yi iyi idrak etmek başkadır. Yeryüzünde en hayırlı yer Medine’dir ve bunu Peygamber Efendimiz hadislerinde belirtir. Mihrali Hoca tam bir Medine âşığı. Bakışlarında, davranışlarında, kelamında her daim Medine var. Her sözüne dualarla başlıyor ve yine aynı şekilde noktalıyor. Bize heyecanla şehri anlatıyor. Yesrib isminin nasıl Medine’ye dönüştüğünü… Bu topraklarda nasıl yaşamak, dolaşmak gerektiğini ve mücavirleri… Onunla otel lobisinde konuşurken etrafımızda küçük bir dinleyici grubu da toplanıyor.
     <br/>
     <br/>
     MEDİNE’Yİ ANAM-BABAMDAN ÇOK SEVERİM
     <br/>
     <br/>
     Uzun Medine hasbihalinden sonra Mihrali Hoca’nın hicret hikâyesine geliyor sıra. “Ben Medine’yi, anne, babamı sevdiğimden çok severim.” diyerek yapıyor girizgâhı. Yaşını söylemek istemiyor; fakat Sakarya İmam Hatip Lisesi’nde ortaokul eğitimini tamamladıktan sonra Medine’ye yerleştiğini öğreniyoruz. Mihrali Hoca bir dönem Şam’a gidip medresede okur: “Peygamberimiz oraya ayak bastığı için manevi bir havası vardır.” Daha sonra Medine’ye döner ve bir daha da ayrılmaz. Türkiye’yi en son 1980 yılında ağabeyi vefat ettiğinde ziyaret eder. O zamandan bu yana vakit bulamadığı için bir daha memleketine dönemez. Mihrali Hoca müezzinlik vazifesinin dışında bütün vaktini misafirlere Medine’yi anlatmakla geçiriyor. Konukları sadece Türkiye’den değil, dünyanın dört bir yanından. Mihrali Süleyman, Medine’yi karış karış biliyor. Ona şehri öğreten, 63 yaşında vefat eden tarih hocası Şeyh Ubeydullah El Emin El Kurbi. Mihrali Hoca onun yanında eğitim görmüş. Hocası gibi Medine’ye gelenlere şehri dolaştırıyor, anlatıyor. Buraya varamayanlar için de fotoğraflı kitap hazırlamış. “Arkası da gelecek inşallah.” diyor. Ali Ulvi Kurucu ve Erzurumlu Hattat Mustafa Efendi’den de dersler almış. Evlenmesine de Ali Bey vesile olmuş. Mücavir Mercanlı Ali Osman Coşkun’un kızı ile 1980’de izdivaç etmiş. Mihrali Hoca’nın altı kız, beş erkek on bir çocuğu var. Üç kızı ve üç oğlu hafız. Bütün çocuklarının eğitimleri devam ediyor.
     <br/>
     <br/>
     MEDİNE’DE ZAMANIN BEREKETİ
     <br/>
     <br/>
     Mihrali Hoca çocuklarını da âdeta Medine için yetiştiriyor. Onlar da babaları gibi misafirlere şehri tanıtıyor. Hoca Mekke’ye ya da hacca gittiğinde, en küçük oğlu, ilkokul ikinci sınıfa giden Bilal bile ezan okuyabiliyor. “Burada zaman çok bereketlidir.” diyor Mihrali Hoca. En çok, sabah ezanını Medine semalarına okumayı seviyor. Mücavirlerin zamanının çoğu ibadetle geçiyor. Medine’de vakit kıymetli. Her ne kadar bire bin daha fazla sevap alındığı söylense de kimilerine göre bunun nispeti çok daha fazla.
     <br/>
     <br/>
     Yıllardır Medine’de yaşadığı için birçok mücavirle tanışma, onların ilim, irfanlarından istifade etme şansı bulmuş Mihrali Hoca. Sohbetin ilerleyen dakikalarında birçok ismi dualarla anıyor. “Eski mücavirlerden Enis Efendi, yaşayan canlı bir sahabeydi. Kahramanmaraşlı Hacı Ömer Efendi Hazretleri’nin yanında, Karabaş Medresesi’nde sekiz yıl kaldım, bir kere dahi ayağını yatağına uzatıp yattığını görmedim. Sandalyede Kur’an okurdu. Yanına gittiğinde nuru yüzüne gelirdi. 90 yaşında defnettik, her tarafı nurdu. Bu insanlar gerçekten Medine’yi yaşıyordu. Kimseden bir şey istemez, aç kalsalar sokaktan yiyecek toplarlardı.”
     <br/>
     <br/>
     CİSMANÎ DEĞİL, RUHANÎ İKAMET
     <br/>
     <br/>
     Medine’de iki türlü kalış var Mihrali Hoca’ya göre; biri ruhani, diğeri cismani. Ruhen Medine’deki varlığını idrak edenler, Resul’ün yanında olduğunu hissedenler. Cismen gelenler ise sadece bedeni Medine’de kalanlar. Böyle olmaktansa, uzakta olup da gönlün Peygamber diyarında olması daha efdal. “Peygamber Efendimiz’i ziyaret ettikten sonra yeni bir ruh kazanacaksın. Bütün dünyan, halet-i ruhiyen değişecek. Yerine döndükten sonra Resul’e selam veren lisanın gıybet etmeyecek, yalan söylemeyecek. Uhud’u, Peygamber’in kabrini gören gözler harama bakmayacak.” diyor mücavir hoca.
     <br/>
     <br/>
     Mihrali Hoca ile sohbetimiz vaazlar, dualar ve mücavirlerin hikâyesiyle bereketleniyor. Otel lobisinde vakit yetmiyor, kayıt cihazını kapattıktan sonra da devam ediyoruz hasbihale. Medine’yi yaşayan hocanın anlatmak heyecanı dinmiyor. Son olarak kendi hurma dükkânından getirdiklerini ikram ederek veda ediyor bize. Şifa niyetine…
     <br/>
     <br/>
     ARAPLARIN BİZE BAKIŞI DEĞİŞTİ
     <br/>
     <br/>
     Hüseyin Avni Güngören de Medine mücavirlerinden... O da otuz yıldır Medine’de yaşıyor. Eskiye nazaran Arapların Türklere yaklaşımının çok değiştiğini söylüyor. Özellikle 1 Mart tezkeresinde Türkiye’nin Amerika’ya karşı sergilediği tavır Arap dünyasının Türklere bakışını ciddi manada değiştirmiş. Bu yaklaşımın değişimi sosyal hayata da yansımış. Medine’de yaşayan Türklerin birçoğundan benzer cümleleri duymak muhtemel. Hüseyin Avni Güngören Medine’de Karabaş Medresesi’nin idarecisi. Osmanlı’dan miras medresede 23 yıldır misafir olduklarını anlatıyor. Medine’de Osmanlı dâhil Pakistan, Türkistan, Afganistan gibi ülkelerin de medreselerinin tapuları kayıp. Bu binaların çoğu devlet tarafından istimlâk edilmiş. Karabaş Medresesi istisnai bir pozisyonda.
     <br/>
     <br/>
     Hüseyin Avni Hoca’nın Medine’ye hicret hikâyesi oldukça karmaşık. İstanbul’da yaşayan Güngören, 1971’de Teşvikiye Camii’nde yaptığı bir vaazı gerekçe gösterilerek cezaevine girer. Af kanununa girince, dosya kalkar ve cezası düşer. 1976’da İstanbul vaizliğinin yanı sıra Bayrampaşa Cezaevi’nde görev yapmaktadır. Oradaki son konuşması da rahatsızlık verince, idareye şikâyet edilir ve ardından savcılığa bildirilir. Aynı dönem içerisinde Bakırköy Lisesi’nde de göreve başlamıştır.
     <br/>
     <br/>
     SENİ MEDİNE’YE GÖNDERELİM
     <br/>
     <br/>
     Mahkeme 17 ay mahkûmiyete karar verir. Cezaevinde altı ay geçer, geri kalanının da infazı vardır. Dostları Avni Bey’e diğer kalan altı ayda yurtdışına gitmesini teklif eder. Hüseyin Avni Hoca’ya uygun gelmez bu teklif. Zira onların düşündükleri, daha çok Avrupa ülkeleridir. Fakat daha sonra bir başka dostunun “Seni Medine’ye gönderelim.” teklifi çok cazip gelecektir. Çünkü daha önce de Peygamber şehrine gitme teşebbüsünde bulunmuştur. Niyeti, iki sene kalıp kitapların arasında vakit geçirmektir. Fakat hacca, umreye gidip gelenlerin yoğunluğu hayalinin tam manasıyla gerçekleşmesine mâni olur. Ailesiyle Hüseyin Avni Hoca’nın Medine’ye yerleşmesi işte böyle gerçekleşir.
     <br/>
     <br/>
     Hüseyin Avni Bey’in hanımı, görüşmemiz esnasında telefonla bizi bulunduğu kermese davet ediyor. Gece 12’den sonra kalabalıklaşan kermese girdiğimizde Gönül Güngören karşılıyor bizi. Kermesi, Cemiyet-i Hayriye, yardıma ihtiyacı olanlar için düzenlemiş. Gönül Hanım 23 yaşında Medine’ye ilk geldiğinde çok sıkıntılar yaşadığını anlatıyor. Araplar için “Eskiden bizleri pek aralarına almıyorlardı ama şimdi Türkleri seviyorlar. Beş yıldır çok fark etti” diyor. Medine’de kadınlar vakitlerini daha çok evde geçiriyor; fakat sosyal faaliyetlerde de oldukça aktifler. Üniversitelerde okuyan kadınların oranı da yüksek.
     <br/>
     <br/>
     CENNET ESİNTİLERİNİN ŞEHRİ
     <br/>
     <br/>
     Kermeste farklı çehrelerle karşılaşıyoruz. Tıpkı Medine’nin genelindeki gibi. Çeşitli ülke ve kültürlerden kopup gelen simalarda aşina bir huzur var. Belli ki şehrin sükûneti, derinliği, anlamı şahsiyetlere de yansımış. “Mekkelilerden farklıdır Medineliler.” cümlesini sık duyuyoruz. Resul’ün civarında bulunmak, cennete komşu olmak gibi. Medine’de yaşamak biraz da Medine’ye benzemek demek. Cennetin ruhani kokusu sinmiş âdeta buralara… Varlığın Hilkat Sebebi’ne (sas) beslenen engin aşkın kim bilir ne kadar farklı, ne kadar derin yansımaları saklıdır bu şehirde. Peygamber âşığı rahmetli mücavir Ali Ulvi Kurucu’nun kaleminden damlayan şu mısralarda da çok şey gizli ve çok şey açıktır aslında:
     <br/>
     <br/>
     Rûhum sana âşık, sana hayrandır Efendim,
     <br/>
     <br/>
     Bir ben değil, âlem sana kurbandır Efendim…
     <br/>
     <br/>
     Kıtmîrinim ey Şâh-ı Rusül, kovma kapından,
     <br/>
     <br/>
     Asilere lütfun, yüce fermândır Efendim….
     <br/>
     <br/>
     Aşkınla buhurdan gibi tütmekte bu kalbim,
     <br/>
     <br/>
     Sensiz bana cennet bile hicrandır Efendim...
     <br/>
     <br/>
     Hicret sonrası Efendimiz’i bekleyen ensar gibi, onunla Medine’ye göçen muhacirler gibi, mücavirler de hem Efendimiz’i hem de bâki âlemde onunla buluşmayı beklediler, bekliyorlar yıllardır… Tıpkı Arif Nihat Asya’nın şiirinde olduğu gibi:
     <br/>
     <br/>
     Gel, ey Muhammed, bahardır…
     <br/>
     <br/>
     Dudaklar ardında saklı
     <br/>
     <br/>
     Âminlerimiz vardır…
     <br/>
     <br/>
     Hacdan döner gibi gel;
     <br/>
     <br/>
     Mi’râc’dan iner gibi gel;
     <br/>
     <br/>
     Bekliyoruz yıllardır!
     <br/>
     <br/>
     Kim bilir, tüm zorluklarına rağmen belki bir gün siz de mücavirliği arzulayacaksınız. Tıpkı Mekke’de bunalınca Medine’ye göç eden insanlığın iftihar tablosu gibi… Ve orada O'nun misafiri olunca sizin de misafiriniz hiç eksik olmayacak belki… Belki de sizi ziyarete gelen sevdikleriniz sizden daha fazla kalacak orada; vatan bilecek o kutlu beldeyi… Lakin unutmamak gerek: Fani âlemde ‘mücavirlik’ çok az kişinin nasibidir. Ama çoğumuz için Efendiler Efendisi'ne bu dünyada kalben 'mücavir' olmak, öte dünyada da O'na ebedi komşu olmak için çalışmaktır aslolan!…
     <br/>
     <br/>
     <br/>
     <br/>
     MÜCAVİR NE DEMEK?
     <br/>
     <br/>
     <br/>
     <br/>
     ‘Mücavir’in kelime manası sözlükte “bir arada bulunma, komşuluk, yakınlık” anlamındaki mücâverattan geliyor. Mekkeli olmayıp bu şehirde misafirlik sınırlarını aşarak bir müddet kalan kimseye deniyor. İslam Ansiklopedisi’nde Nebi Bozkurt, Hz. Ömer ve İbn Abbas gibi bazı sahabelerin Mekke’de ikamet edilmemesi yönündeki uyarılarından bahsediyor. Sebep; Müslümanların orada yaşadığı takdirde Kâbe’ye karşı daha önce duyduğu saygının azalma riski. Mücavir ifadesi daha sonraları Medine’de ikamet edenler için de kullanılıyor. Burada da yaşamanın mekruh olduğunu düşünen fakihler var; fakat aksini dillendirenler çoğunlukta.
     <br/>
     <br/>
     <br/>
     <br/>
     OSMANLI’DAN ÖNCE VE SONRA MEDİNE
     <br/>
     <br/>
     Peygamber Efendimiz (sas) döneminde Medine’ye hicret eden sahabelere muhacir deniyordu. Mücavir kavramı ise Osmanlı döneminde kullanılmaya başlar. Osmanlı, kutsal topraklarda hizmetlerine ayrı bir özen gösterir. Su ihtiyacını temin için barajlar, su yolları; eğitim için medreseler, kütüphaneler yaptırır. Mescid-i Nebevi tamamen yeniden inşa edilir. 1517’den 1927’ye kadar 400 yıl Osmanlı’nın hizmeti süresince çok sayıda görevli, memur, muvazzaf Medine’ye gider, yerleşir, emekli olduktan sonra da bir şekilde kalmaya devam eder. Osmanlı’nın varlığında İslam âleminin farklı coğrafyalarından Medine’ye mücavirler gelir. “Mücavirlik böyle başlar.” diyor Dr. Necati Öztürk. Pakistan, Hindistan, Türkistan, Afrika’dan gelenlerin hepsine o devirde Osmanlı bakar. Bu ülkelerin bir bölümünün de Medine’de vakıfları vardır. Osmanlı her yıl Mekke ve Medine’ye 10 bin ton erzak; buğday, zeytinyağı, mescitleri aydınlatmak için balmumu gönderir. Recep ayının 12’sinde, törenle fakirlere dağıtılmak üzere sürre alayı Hicaz’a uğurlanır. Hangi aileye ne kadar yardım yapıldığının kayıtları tutulur. Bu hizmetler Mekke, Medine ve Hicaz’ı kapsar.
     <br/>
     <br/>
     Osmanlı döneminde vazife sebebiyle Medine’de çok sayıda mücavir vardır. Şehir Osmanlı’nın idaresinden çıktıktan sonra bu sayı zoraki düşecektir. Birinci Cihan Harbi’nde Medine-i Münevvere’nin düşman tarafından muhasara edileceği anlaşılınca, ‘Medine Müdafii’ diye bilinen Fahreddin Paşa şehirdeki sivil halkı boşaltır. “Savaşta her şey olur. Muhasara uzun sürebilir. Mevcut erzakımız askere ancak ya yeter ya yetmez… Sonra halk açlıktan kırılır da suçu günahı bana ait olur” diye çok lüzumlu olanlar hariç herkesi şehir dışına gönderir.
     <br/>
     <br/>
     MEDİNELİLERİN ZORUNLU HİCRETİ
     <br/>
     <br/>
     O zaman Medine’de seksen beş bin nüfus vardır. Tebük’ten başlayarak, Ma’an, Amman, Şam, Halep, Hama, Humus, Adana, Tarsus… Neresi olursa, halk demiryolu ile gönderilir. Şehirden ayrılmak durumunda kalan mücavirlerin birçoğunun geriye dönemediğini öğreniyoruz. Medine’ye geri gelenler için ise durum çok da iç açıcı değildir. 1919’da Fahrettin Paşa teslim olur ve Mısır’a gönderilir. Bunun ardından Osmanlı idaresindeki görevliler Medine’den çıkarılır. Fakat mücavirler şehirde yaşamayı sürdürür.
     <br/>
     <br/>
     Müdür, hâfız-ı kütüpler yani kütüphane memurları, mücellitler, hizmetçiler, kuyudan su çeken, ortalığı süpüren… Bütün muvazzaflar maaşlarını 1934’e kadar alır. Çünkü, Türkiye’deki bütün vakıf mallarına el konulmuştur. Vazifeliler, kendine başka işler bulmak zorunda kalır.
     <br/>
     <br/>
     PETROLDEN ÖNCE VE SONRA BURAYA GELENLER
     <br/>
     <br/>
     Osmanlı Devleti’nin yıkılmasından sonra yerine Şerifler, ardından da Suudiler gelir. Bilinen mücavirlerden rahmetli Ali Ulvi Kurucu hatıralarında Medine’nin bu dönemde yokluk ve kıtlık diyarı olduğuna değiniyor. Bu sıkıntılı süreç petrol bulunana kadar devam eder. Yine Kurucu, hatıralarında gerek Türkiye’den gerek bütün İslâm âleminden nurlu beldelere hicret edenleri ikiye ayırıyor: Petrolden önce ve sonra gelenler: “Eskiler, kötü şartlarda gelmiş fedakâr, hakiki muhacirlerdi. Fakat bugün, petrol çıktıktan sonraki hicret, o günlerdekiyle kabil-i kıyas değil… Artık Cenab-ı Hak, herkese niyetine göre muamele edecektir.”
     <br/>
     <br/>
     <br/>
     <br/>
     İNSAN BU MAKAMDA BÖYLE Mİ OTURUR!
     <br/>
     <br/>
     Dr. Necati Öztürk mücavirlerle ilgili bilgi verirken başına gelen bir hatırayı da bizlerle paylaştı: “Mescid-i Nebevi’de öğle namazını kıldık, tam çıkacaktık. Baktım bir amca ayaklarını Ravza’ya doğru uzatmış. Hiçbir şey söylemedim; ama içimden de, ‘Bu makamda insan böyle mi oturur?’ dedim. Biraz ilerledikten sonra arkadan biri, ‘Amca seni çağırıyor.’ diye seslendi. Yanına gittim bana ‘Sana ne? Ben onun komşusuyum. Komşunun komşuya nazı geçmez mi? Ne homurdanıyorsun kendi kendine!’ dedi. Çok şaşırdım. Nereli olduğunu sordum. Batmanlı amca Kürt’müş, adı Mehmed Şirin. Onun gibi çok sayıda Kürt vatandaşımız da Medine’de mücavir hayatı yaşıyor.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Çiğdem Yağmur, 18-Aralık-2007
> Teşekkürler: 
> Bu güzel yazıyı bize sunduğunuz için Allah sizden razı olsun.

### Erdem Onur, 18-Aralık-2007
> Tebrik ve teşekkür: 
> Bu yazıyla bizi de o kutlu beldeye götürdünüz. Tuba Özden Deniz'e ve emeği geçen herkese teşekkür ediyorum.

### Ayşe Tekin, 18-Aralık-2007
> Ellerinize sağlık: 
> Çok kıymetli bir çalışma olmuş. Sanki oradaki büyüklerimizle karşılıklı sohbet eder gibi olduk. İmrendik. Bize de nasip olur mu diye iç geçirdik. Rabbim bize de nasip etsin diye dualar ettik. Ellerinize sağlık. Gözyaşları ile okuduk. Rabbim hepimize kalbi yakinlik nasip etsin.

Kaynak: [www.aksiyon.com.tr](http://www.aksiyon.com.tr:80/detay.php?id=29087&yorum_id=24944), [web.archive.org (arşiv bağlantısı)](http://web.archive.org/web/20071221094148/http://www.aksiyon.com.tr:80/detay.php?id=29087&yorum_id=24944)
