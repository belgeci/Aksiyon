# Ebru, nalburu bulursa...

*Tuba Özden Deniz 2008.01.14*

<font class="agenda2NewsSpot">
 Hüseyin Yalçınkaya Kadırga’da nalbur iken şimdi iki icazet sahibi bir ebru sanatçısı. Ebru malzemeleri de üretip satan Yalçınkaya, “Sanatla alakasız insan yoktur. Önemli olan, ortamı bulmak” diye özetliyor hâlini.
</font>
<font class="newsDetail">
 Eminönü Kadırga’da bir nalbur dükkânı. İçerisi kalabalık. Giren çıkanların tipleri de talepleri de farklı. Kimi ebru sanatçısı, kimi de üzeri boyalı badanacı… Hüseyin Yalçınkaya, dört kuşaktır ailesinin malı dükkânında nalburluk yapmakta, bir yandan da sanatçılara ebru malzemesi satmakta.
 <br/>
 <br/>
 Şimdilerde ise aynı yerde bir aktar var; raflarda ebru malzemeleri hâlâ mevcut. İçerideki sima tanıdık. Hüseyin Yalçınkaya, nalburluktan vazgeçip kendini ebru sanatına adamış. Usta ebruzen Mustafa Düzgünman’dan ilham alarak bir yandan da aktarlık yapıyor. Yıllar önce malzemelerini satmaya başladığı ebru sanatı âdeta onu içine çekmiş. Artık iki usta ebruzenden icazeti var. İSMEK’teki eğitmenliğini ise vakit yetersizliğinden sürdüremiyor.
 <br/>
 <br/>
 ‘DEMEK EBRU BUYMUŞ’
 <br/>
 <br/>
 Yalçınkaya Kadırga’da doğup büyür. Askerliğini yaptıktan sonra baba mesleğinin başına geçer. Ebru ile tanışmasına ise Hikmet Barutçugil vesile olacaktır. Her yıl bir defa dükkâna uğrayıp ebru malzemeleri alır Barutçugil; Hüseyin Bey de usta ebruzenin yolunu gözler. Fakat o yıllarda ebrunun ne olduğunu tam olarak bilmemektedir. Bir gün Zaman gazetesinde Hikmet Barutçugil ile yapılan röportajı okuyunca, “Demek ebru buymuş” der içinden. Ardından bu sanata alakası artar. Bu ilgisinin beslenmesine bir sebep de Küçükayasofya’da çalışmalarını sürdüren ebrucu Fuat Başar olacaktır. Bir cuma vakti dükkânının önünden geçen Fuat Başar içeri girer. Yalçınkaya, “Sizi daha önce Hikmet Bey’in yerinde görmüştüm. Ona malzeme götürüyorum.” deyince Fuat Başar, Hüseyin Bey’e yeni bir öneride bulunur: “Burada bizim öğrencilerimiz de malzeme sıkıntısı yaşıyor. İhtiyaçlarının hepsini başka yerden temin ediyorlar. Onları sana yönlendirelim. Böylece merkezî bir yere dönüşür dükkânın.” Yalçınkaya’nın ebru macerası böyle başlar.
 <br/>
 <br/>
 HAZIR BOYA, KOKUSUZ ÖD…
 <br/>
 <br/>
 Her çeşit ürünü temin edince ebrucular onun dükkânından alışveriş yapar. Kısa sürede çok sayıda ebru sanatçısıyla tanışmış olur. Telefonlarla da siparişler vesilesiyle ahbaplar edinir. Bunlardan biri de İzmir’de yaşayan müzisyen, ebrucu Sedat Altınöz’dür. Ebru ustası Mustafa Düzgünman’ın talebesi Sabri Mandıracı’dan icazetli Altınöz’den ebru ile alakalı hayli malumat edinir. Altınöz’ün “Bu kadar ebru malzemesi satıyorsun, artık ebru yapmayı öğrenmelisin.” uyarısına kayıtsız kalamaz. Hemen Fuat Başar’ın kapısını çalar. Tam o dönemde açılan kursa başlamasıyla, usta ebrucunun talebeleri arasına katılır. Küçükayasofya’daki eğitimleri 14 ay sürer.
 <br/>
 <br/>
 Hüseyin Bey hafta içi nalbur dükkânında çalışmakta, pazar günlerini ise iple çekip ebru kursuna gitmektedir. Bir gün dükkânına ebru malzemesi almak niyetiyle TRT’den emekli Bekir Soysal uğrar. O esnada hararetle ebru için boya ezmektedir. Soysal sorar: “Bana da ebru boyası ezer misin?” Yalçınkaya olumlu cevap verir. Soysal bunun üzerine neden boyaları hazırlayıp satmadığını öğrenmek ister. Bu fikir başta ters gelir Hüseyin Bey’e; ne de olsa klasik usulde ebruzenler hep kendi boyalarını hazırlamıştır. “Hocama sormam lazım.” diyerek cevabı erteler. Fuat Bey de bu fikre sıcak yaklaşınca ebru boyalarını hazır satmaya başlar. Bu ilk girişimin arkası da gelecektir. Hüseyin Bey günümüze kadar daha çok ebrucuların kendilerinin hazırladığı malzemeleri geliştirir. Bu gayreti ebrucuların işini ciddi manada kolaylaştırır. Mesela Düzgünman zamanında çitlerde kurutulan ebru, Fuat Başar tarafından sinek teli üzerine serilir. Yalçınkaya aynı işlem için raylı bir çekmece sistemi üretir. Eskiden desenler için tarak teli, iğne kullanılırken bunların yerine pratik ve devamlı kullanılabilecek malzemeler yapar. Kitrenin muadili, daha çabuk sonuç alınan, deniz kadayıfını sunar müşterilerine. Ebrucular için işkenceye dönüşen ödün kokusunu da bir şekilde ortadan kaldırır.
 <br/>
 <br/>
 EBRU BİLMEYENE MALZEME YOK!
 <br/>
 <br/>
 Yalçınkaya’nın bu ürünleri elde etmesi çok da kolay olmaz. Devamlı araştırmalar yapar, Süleymaniye Kütüphanesi’nde ebru arşivinde saatler geçirir. Bu da yetmez Ankara’da malzemeler konusunda bilgili Timuçin Tanarslan’ı ziyaret eder. Yanında günlerce kalır, ebru malzemeleri için yeni fikirler üretirler. Düşüncelerini uygularken klasik usulü aşmamaya özen göstererek tabii ki. İşine o derece kaptırır ki bazen sanatçılıkla tüccarlık arasında kalır. Misal; ebru bilmeden malzeme almaya gelenlere ürün vermek istemez. Hocalarının isimlerini öğrendikten sonra ancak onlarla ilgilenir. Fakat zamanla bu davranışının yanlış olduğunu düşünür.
 <br/>
 <br/>
 Şimdilerde sadece Türkiye’den değil yurtdışından da çok sayıda müşterisi var. İnternetten ‘ayanebru’ linkiyle satış yaptığı için hayli kişiye ulaşabiliyor. Müşterilerinin şikâyetleri ya da taleplerine göre ebru malzemelerinde yenilikler yapıyor. Ebru kurslarına yoğun talep onun işlerini iyileştirmiş. Lakin ebru yapmayı kolaylaştıran malzemelerin üretilmesi de bu sanata talebin artışında etkili muhakkak.
 <br/>
 <br/>
 SANATLA TİCARET ARASINDA
 <br/>
 <br/>
 Başlarda Hüseyin Yalçınkaya’nın ebru sanatını icra etme amacı, malzemelerdeki inceliği daha iyi kavramaktır. Fakat o kendini tahmin etmediği ölçüde bu sanatın içinde bulur. Bu çabasının sonucunda iki icazetin de sahibi olur. Bunlardan birini ustası Fuat Başar verir, diğerini ise bir müddet sonra Sedat Altınöz’den alır. “Böyle olacağını hiç düşünmemiştim, aklıma bile gelmezdi.” diyor.
 <br/>
 <br/>
 Baba mesleğinden vazgeçmesi de çok kolay olmaz. Yıllardır yaptığı nalburluğu bırakmak zorunda kalır: “Öyle bir noktaya geldi ki nalburiyenin yanında ebru malzemeleri satışım arttı. Bir vakit sonra yol ayrımına geldim. Yaptığım iki iş birbirine tezattı biraz. Bir müşterim geliyor alçı istiyor, diğeri gelip ebru boyası…” ‘Başta işleri kurtarabilir miyim?’ diye tereddüt etse de besmele çekip yola koyulur Hüseyin Bey. Dükkânda düzenleme yapılır, alçıların, fırçaların yerini ebru malzemeleri alır. Ebrucuların piri Mustafa Düzgünman’dan ilham alınarak aktariye malzemeleri de raflara konulur.
 <br/>
 <br/>
 “Bence sanatla alakasız insan yoktur.” diyor Yalçınkaya. Önemli olan, mecranın bulunabilmesi. “Ben resim çizmeyi bile bilmezdim, sanatla hiç ilgim yoktu. Ebrucu olacağımı söyleseler inanmazdım. Kendimi birden bu işin içinde buldum. Tasarlamayla olmuyor bazı şeyler.” sözleriyle anlatıyor hâlini. Kendisine her daim Mustafa Düzgünman’ı örnek alıyor. Kursa ilk başladığı dönemlerde Fuat Başar’ın hediye ettiği Düzgünman’ın bir eserine mübalağasız her sabah uyanır uyanmaz uzun uzun bakar. Yalçınkaya Düzgünman için, “O bizim için sürekli bir örnek” diyor. Düzgünman’ın 20 kıtalı ebrunamesini de elinden düşürmüyor. Bu satırlar ona hâlâ hataları, ebrunun serencamı ve usulüyle ilgili mesajlar veriyor, yol gösteriyor. Şu mısralarda olduğu gibi: “Zan etme ki bu eşkâlin hâlikıyız senle ben / Gafil olup şirke dalma bir fâildir iş gören / Fırça, çanak, boya, tekne vâsıtadır bilmiş ol / Hep suver-i ilmiyedir mezâhirde görünen.”
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-16325-34-ebru-nalburu-bulursa.html), [web.archive.org (arşiv bağlantısı)](http://web.archive.org/web/20110129051833/http://www.aksiyon.com.tr:80/aksiyon/haber-16325-34-ebru-nalburu-bulursa.html)
