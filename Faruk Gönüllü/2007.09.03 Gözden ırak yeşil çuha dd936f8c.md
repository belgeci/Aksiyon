# Gözden ırak yeşil çuha

*Faruk Gönüllü 2007.09.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bilardo sevdalısı bir babanın kızı olan Eylül Kibaroğlu, 19 yaşında Türkiye'nin en genç ve ilk bayan şampiyonu oldu; ama kimsecikler bunu duymadı! İşte unutulan Avrupa şampiyonumuzun hikâyesi
  </font>
 </div>
 <div id="newsText">
  <font class="detail-text">
   Ükemizde bilardo sevdasını aşılayan, Türkiye Bilardo Federasyonu'nun kurulmasında öncülük eden isimlerden biriydi Esen Kibaroğlu. Dünya şampiyonu Semih Saygıner'in de aralarında olduğu birçok sporcuyu yetiştirdi. Onun aşıladığı bilardo sevdasının tuttuğu fidanlardan biri de kızı Eylül Kibaroğlu. Bilardo âşığı babanın kızı, mart ayında "9 top" kategorisinde Avrupa bilardo şampiyonu oldu. Üstelik "yurtdışındaki en genç Türk şampiyon" ve "ilk bayan şampiyon" unvanlarını da alarak... Ancak şimdi o, Türkiye'de çok da yabancısı olmadığımız bir 'unutulmuşluk' ve 'sahipsizlik' hâlini yaşıyor.
   <br/>
   <br/>
   Eylül, henüz 19 yaşında bir genç kız 15-24 Mart'ta Çek Cumhuriyeti'nde düzenlenen Avrupa şampiyonasından altın madalyayla dönerken dönüşünde onu bir hayal kırıklığı bekliyordur. Eylül'ün Avrupa şampiyonluğu Türkiye'de pek mevzubahis olmamış, havaalanında da onu yalnızca ailesi ve yakın arkadaşları karşılamıştır. Yine mart ayında dünya şampiyonası elemelerinde birinci olur. Sonra apar topar Tayvan'da düzenlenen dünya şampiyonasına gider. Genç yaşında kazandığı başarının heyecanı ve sevinci kısa sürmüş ve yerini hayal kırıklığına bırakmıştır. Hayal kırıklığı ve ilgisizlik, dünya şampiyonasına da yansır. Bu ruh hali içinde, şampiyonada ancak 26. olabilir.
   <br/>
   <br/>
   Eylül, bilardoya ilk defa 2000 senesinde, 12 yaşında başlar. İlk kez, internete girmek için gittiği babasının bilardo salonunda tanışır bu sporla. Babasıyla yaptığı maçlar, bilardoya olan merakını sevgiye dönüştürür: "Sabahları salonu babamla açar, akşam beraber kapatırdık. Ben sürekli bilardo oynardım." Yeteneği kısa sürede fark edilir ve aile desteğiyle turnuvalara katılmaya başlar. İlk defa 2002'de katıldığı Türkiye şampiyonalarında, 2005 yılında kendi kategorisinde birinci olur. 2004'ten sonra Türkiye'de zirveden kopmaz.
   <br/>
   <br/>
   Uluslararası şampiyonalarda yarışmaya ise ilk defa 2005'te başlar Eylül. 2006'da Bayanlar Klasmanı 8 Top Kategorisi'nde dokuzuncu olur. Bu derece de, Türkiye adına başarılmış ilklerdendir. Laf arasında, gençler kategorisi olup olmadığını sorduğumuzda, "Yaşım gençler için büyük olduğundan, yetişkinlerle yarışıyorum." diye tebessümle cevap veriyor.
   <br/>
   <br/>
   KUPAYI, BABAMIN MEZARINA GÖTÜRDÜM
   <br/>
   <br/>
   Eylül, Türkiye'de bilardonun profesyonel olarak algılanmamasından şikâyetçi. Bilardonun hâlâ bir 'kahve sporu' olarak bilinmesinde ise tanıtım eksikliğinin etkili olduğunu düşünüyor: "Bu konuda federasyonun önemli zaafları ve ihmali var."
   <br/>
   <br/>
   Şu anda bir sponsoru yok Eylül'ün... Bu durum, onun bilardo kariyerini önemli ölçüde etkiliyor. Geçtiğimiz aylarda Türkiye Bilardo Federasyonu aracılığıyla Erzinspor ile anlaşan Eylül, verilen sözlerin tutulmaması dolayısıyla lisansını yenilememiş: "Babam sağ olsaydı çok farklı bir noktada olurdum. Çünkü babam bilardoyu Türkiye'ye getiren insanlardan biridir. Federasyon'un kurulmasında çok emeği vardır. Zamanında herkes 'Esen Kibaroğlu başkan olsun' dedi; ama babam kabul etmedi. Babamın eksikliğini çok hissediyorum."
   <br/>
   <br/>
   Üç yıl önce kaybettiği babasını çok özlediğini, onun adının artık anılmıyor oluşuna çok üzüldüğünü belirtiyor Eylül. Hatta, bilardoya devam etme isteğinin temelinde de bu üzüntünün yattığını söylüyor. Babasına karşı vefasızlık yapıldığını düşünüyor çünkü: "Babam belki bunları göremedi; ama eminim ki biliyor ve benimle gurur duyuyor. Bu da hoşuma gidiyor. Mesela, Avrupa Şampiyonu ülkeye geldiğimde ilk işim mezarlığa gitmek oldu. Kupayı babama gösterdim, dua ettim."
   <br/>
   <br/>
   Eylül aynı zamanda, Yakın Doğu Üniversitesi Turizm ve Otelcilik bölümünde okuyor. Okulu adına da yarışmalara katılıyor. Hayatını garantiye almış olsa, sürekli bilardoyla ilgileneceğini söylüyor. Sohbetin burasında annesi Deniz Hanım endişeyle araya giriyor: "Okulu bitirmesi lazım. Farz edin ki parmağı koptu. Bilardo oynayamaz. Ama okulu bitirince bir mesleği olur." Lakin okul konusunda da sıkıntıları var Eylül'ün. Baba Esen Kibaroğlu'nu kaybettikten sonra ekonomik sıkıntı yaşayan aile, Eylül'ün başarısı için bütün imkânlarını zorlamış. Eylül'ün, geçen yıl okulunu dondurmasında şampiyona hazırlıkları kadar ekonomik yetersizlikler de etkili olmuş. Şampiyonalara gidebilmek için çoğu zaman ailesinin harcama yaptığını belirten Eylül, mevcut ekonomik şartlarda bilardo sporunu istediği şekilde sürdüremeyeceğini dile getiriyor.
   <br/>
   <br/>
   *Yeşil çuha: Bilardo masalarındaki kumaş zemin.
  </font>
 </div>
 <div>
 </div>
 <div>
 </div>
</div>


## Yorumlar

### ERHAN OSMAN, 10 May 2011, 23:49
> SEVGILI EYLUL BEN BABANIN EN YAKIN ARKADASIYDIM,HALK SOKAKTA BERABER BUYUDUK,ILK BILARDO OYNAYISINDA YANINDAYDIM,SANKI DOGUSTAN MASTER ETMISTI SPORU,ALTMISLARIN SONU VE YETMISLERIN BASINDA HIC AYRILMADIK,BENIM SEVGILI KARDESIMDI,KIM KIYDI BENIM KARDESIME, LUTFEN CEVAP VERINIZ,BEN COK UAZKLARDAYIM,...

Kaynak: [www.aksiyon.com.tr](http://www.aksiyon.com.tr:80/aksiyon/haber-17320-34-gozden-irak-yesil-cuha.html), [web.archive.org (arşiv bağlantısı)](http://web.archive.org/web/20130111154819/http://www.aksiyon.com.tr:80/aksiyon/haber-17320-34-gozden-irak-yesil-cuha.html)
