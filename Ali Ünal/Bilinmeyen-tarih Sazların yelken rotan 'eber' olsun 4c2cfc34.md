# Sazların yelken, rotan 'eber' olsun

*Ali Ünal Bilinmeyen-tarih*

<div>
 <p>
  <font>
   Eber gölü gezisi sabahın erken saatlerinde yapılan bir safari gibi. Eğer fotoğraf çekmek heyecanı içindeyseniz bulunmaz fırsat belki,  ama rahatına düşkün kişilerdenseniz tavsiye etmeyiz!
   <br>
    <br/>
    <br/>
    Eber, üzerinde yüzlerce adanın bulunduğu, eşine ender rastlanılan bir göl. 25 bin yöre insanının geçimine katkıda bulunan göldeki yüzer adalarda kamıştan yapılmış çok sayıda barınak bulunuyor. Balıkçılık ve kamışçılıkla geçinen yöre halkı, göl içindeki adalarda bulunan Vietnam tipi kamış evlerde aylarca kalarak yaşam mücadelesi veriyor. Geceleri  gaz lambasıyla aydınlatılan bu tuhaf evlerde iri yılanlar ve sivrisinekler eksik olmuyor. Göldeki doğal dengenin bozulmasında kendilerinin de sorumlulukları olduğunu itiraf eden yöre sakinleri, Eber"in kendi haline bırakılması durumunda muhteşem görüneceği konusunda hemfikirler.
    <br>
     <br>
      "Gölcüler"in Eber"deki gezer adaların üzerine kurdukları kamış evlerde aylar süren ilkel şartlardaki yaşantılarını paylaşmak için sabahın üçünde yöreye has makassız, amortisörsüz "tak tak" taşıtı ile yola çıkıyoruz. Ayazın buz kestiği hendeklerde yarım saat yol alarak ağıl önünde bizi bekleyen kayığa ulaşıyoruz. Kayıkçımız Vahap,  bizi karşılamak için belki de haftalar sonra kıyıya ayak basıyordu. Dört metre boyunda, daracık, kanoya benzer kayığımıza "Beş kişiyi çeker mi?" şüphesi içinde bindik. İki gazeteci arkadaşım Recep Tanıtkan ve Selahattin İnanç oldukça korkmuşlardı. Tabiri caizse bet beniz kalmamıştı ikisinde de. Çok iyi dalarım gibi sözler söylense de dalıp çıkmamak mukadderdi nitekim.
      <br>
       <br>
        Kamış hışırtıları ve kuş seslerinin eşlik ettiği yarım saatlik bir yolculuk sonunda  üs olarak kullanacağımız kamış evlerin bulunduğu yüzer adaya yaklaşıyoruz. Sabahın loş ışığında bir yandan güneşin doğuşunu gözlüyoruz, öte yandan küçücük adadaki  Vietnam tipi barınaklarında ya da suda süzülen kayıklarında bizi bekleyen balıkçıların fotoğraflarını çekmeye çalışıyoruz.
        <br>
         <br/>
         Adaya ayak bastığımızda oldukça sallandığını fark ediyoruz. Kavrulmuş yüzleri ve keçe gibi olmuş elleriyle bizi balıkçılar karşılıyor. Güneşin doğmasına yakın bir saatte tekrar göle açılıyoruz. Güneşin kızıllığında kamışların salınmasını, kuşların uçuşmalarını, bir de yalı çapkınlarının avına doğru pike yapmalarını çekmeyi planlıyoruz...
         <br/>
         <br/>
         Geceden hazır ettiğimiz azıklarımızla, kamış evlerde göl suyundan yapılmış çay eşliğinde açlığımızı bastıraduralım, yöre halkı malzeme dedikleri ağa takılan balıkları topluyorlar. Biz de motorlu kayığa bağlanmış diğer kayıkta ağa takılı ışıl ışıl yüzgeçli balıklar ile güneşin kızıl ışığını birleştirmeye çalışıyoruz. Gölde yüzlerce ağ bulunuyor. Bu ağlar balıkçılar tarafından günde birkaç defa kontrol ediliyor. O sırada ağlara takılı balıkların hareketsizliği dikkatimizi çekti. Vahap"a sorduğumuzda; göldeki fabrika atıkları sebebiyle oluşan oksijensizlikten balıkların öldüğünü söylüyor. Oysa biz ağda da olsa kaçmak için çabalayan balıklara aşinaydık.
         <br/>
         <br/>
         Eber"deki kuş türleri epey fazla. Türkiye"nin, farklı kuş cinslerini bünyesinde barındıran en zengin göllerinden biri burası. Ancak, düzensiz avlanma ve av yasağına uyulmaması sebebiyle kuşlarda tedirginlik dikkat çekiyor. Fotoğraflarının çekilmesi güçleşiyor. Uzakta da olsanız hemen kaçıyorlar. Çok yakınına gidebildiğiniz leylekler bile burada tedirgin. Nereye gittiğini bilmediğimiz su yolaklarında ilerlerken, kayığımızın kenarlarından sık sık yılanların ters yönde gidişlerine şahit oluyoruz. Kimi küçük, kimi ise oldukça büyük yılanlar. Tüm canlılar bir koşuşturmaca, günü kurtarma telaşı içinde. Kamışlar arasında sık sık, her birinin önünde bir iki kayık olan barınaklar görüyorsunuz. Yönümüzü daha önceden de bildiğimiz Yakasenek kasabasının barınaklarının bulunduğu gölün karşı yakasına çeviriyoruz. Su ihtiyacımızı karşılama ve buradan da değişik görüntüler alma hesabı içindeyiz.
         <br/>
         <br/>
         Göl gezisinin en heyecanlı bölümü yeni başlıyor. Kayıkçımız Vahap"ın ünlemesiyle irkildik, söğüt ağacının gölgesinde otururken. Gittiğimizde yaklaşık iki metre boyundaki bir yılanın o kocaman turna balığını yutmasına şahit olmakla kalmayacak, bir güzel fotoğraflayacaktık. Abartısız, balık yılandan iki kat daha kalındı...
         <br/>
         <br/>
         Bir anda o bunaltan hava gidiyor. Şimşekler çakıyor, yağmur taneleri düşmeye başlıyor. Oysa biz günbatımında yere serilmiş ışıl ışıl parlayan kındıraları (sulak yerlerde yetişen bir tür çayır otu), barınakları çekmeyi bekliyorduk. Ancak düşüncemiz ortadan kalkmış oldu. Bu durumda zorunlu olarak Adaköy"den ayrılıp, üs olarak seçtiğimiz yüzer adaya gidip kayıklardan birini oraya bıraktıktan sonra kabaran gölde yağmura iyice yakalanmadan kıyıya dönmeyi düşündük. Ancak,  motorun çalışma devrinin yükselmesi ve yağmurun başlaması bizi göle dalıp çıkmaktan farklı kılmadı. Kıyıya vardığımızda saat 20.30 olmuştu. Kındıra yüklü "tak tak"ımızın düşük hızına rağmen, sert esen ova rüzgarının altında, ıslak elbiseler içindeki bedenimiz buz kesti.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1898 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2888), [web.archive.org (arşiv bağlantısı)](http://web.archive.org/web/20050422033214/http://www.aksiyon.com.tr:80/yazdir.php?id=2888)
