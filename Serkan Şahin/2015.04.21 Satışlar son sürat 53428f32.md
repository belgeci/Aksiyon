# Satışlar son sürat

*Serkan Şahin 2015.04.21*

<div class="pNewsDetailMainContent" itemprop="articleBody">
 <p>
  İlk çeyrekteki satışlar, 2013 ve 2014’e göre artış gösterdi. Başlıca etkenler; hafif ticarideki K2 belgesi fiyat indirimi, yerli üretimlerin kolay bulunabilirliği ve tüketicinin seçim öncesi araç alıp muhtemel ekonomik risklerden etkilenmek istememesi.
 </p>
 <p>
  2014, otomotiv sektörünün hatırlamak istemediği bir yıl olarak tarihe geçti. 2013’teki uluslararası gelişmelerin kuru yükseltmesi, ocak ayının ilk günü sürpriz bir kararla yürürlüğe giren ÖTV zammı ve şubattan itibaren taşıt kredilerinde peşinat miktarının artırılması bir araya gelince bu yükü daha fazla taşımak istemeyen otomobil sektörü fiyatları artırdı. Yılın ilk 3 ayında bir önceki yıla göre yüzde 25’lere varan daralma sektördeki endişeleri yükseltirken, yıl ortasında hafif ticarideki K belgesi fiyatlarını düşüren düzenlemenin ardından satışlar artış trendine girdi. Kayıp yüzde 12 ile sınırlı kaldı. Otomobilde model yılı sayesinde tüketici tekrar cezbedilirken hafif ticarideki artışın hızlanması, baz etkisinin de katkısıyla 2015’in ilk 3 ayındaki artış 2014’e göre yüzde 50,29 seviyelerine ulaştı. Toplam 173 bin 248 adet otomobil ve hafif ticari araç satıldı. 2014 Ocak-Mart döneminde bu rakam 115 bin 272 adetti. Otomobil satışları, yüzde 42,13 artışla 89 bin 347 adetten 126 bin 991 adede yükseldi. Hafif ticari ise yüzde 78,43’lük artışla 25 bin 925 adetten 46 bin 257 adede çıktı.
 </p>
 <p>
  Son 2 yılın sadece mart ayları karşılaştırıldığında satışlar neredeyse katlandı. Otomotiv pazarı yüzde 63,11 büyürken, hafif ticari yüzde 121,37 artış kaydetti. 61 bin 676’sı otomobil olmak üzere 83 bin 302 adet satış gerçekleşti. Bu rakam geçen sene 47 bin 581’di.
 </p>
 <p>
  Otomotiv Distribütörleri Derneği (ODD) Genel Koordinatörü Hayri Ece, pazarın yıl sonunda 825 bin ila 875 bin aralığında seyretmesini bekliyor. Sektörün geçmiş yıllardaki verilerine bakıldığında, en yüksek satış rakamlarına ulaşılan 2015’in ilk 3 ayı, en iyi yılın da üzerinde. Pazarın daha önce 850 bini geçtiği ön koşulu ile yıl sonunda 900 binin üzerinde bir satış rakamı kimseyi şaşırtmaz.
 </p>
 <p>
  Sektör genel müdürleri, 7 Haziran’daki genel seçim öncesi alımların arttığına dikkat çekerek 3 aylık satışların kendilerini gereğinden fazla heyecanlandırmasını istemiyor. Hâliyle stratejilerini iyimser temkinlilik üzerine kuruyorlar. Zaten 2013 verileri ile 2014 karşılaştırıldığında baz etkisi hemen kendini gösteriyor. 2013 ilk 3 ayında pazar bir önceki yıla göre yüzde 12,41 oranında büyümüş ve satışlar 152 bin 604 adede çıkmıştı. Bu yılki 173 bin 248 adetlik satış 2013’ün yüzde 13,52 üzerinde. Satılan otomobil sayısı 114 bin 434 adet, hafif ticari ise 38 bin 170 adet olarak gerçekleşen 2013’ün ilk 3 ayına göre, 2015’in ilk çeyreğinde satışlar otomobilde yüzde 10,97, hafif ticaride yüzde 21,18 yükseldi.
 </p>
 <p>
  Türkiye iç pazarında geleneksel olarak toplam satışların ortalama yüzde 70’ini ithal araçlar oluşturuyor. Ancak yılın ilk ayında bu oran yüzde 61’e geriledi. Bunda en önemli etken, yerli arabanın bulunabilirliğinin yüksek olması. Yılın kalan bölümünde ithal araca ulaşım kolaylaşacağından dengenin tekrar yüzde 70-30’a gelmesi bekleniyor.
 </p>
 <p>
  Dünyada neredeyse hiçbir ülkede uygulanmayan ÖTV, tüketiciyi ister istemez araç seçerken motor hacmini ön plana almaya itiyor. 2000 cc motor hacimli araçlara yüzde 145, 1600-2000 cc arasına yüzde 90 ve 1600 cc altına ise yüzde 45 vergi uygulanıyor. Dolayısıyla ilk 3 ayda satılan araçların yüzde 95,41’ini 1600 cc altında motor hacmine sahip araçlar oluşturdu. 2000 cc üzerindeki araçlar ise yüzde 0,93’te kaldı. Zaten 2014’te premium (lüks) markalar artış kaydederken bunda 1600 cc altında motor hacimli modelleri Türkiye pazarına getirmesinin etkisi olmuştu. Avrupa’da vergilendirme motor hacmine göre değil, çevreye verdiği zarara göre, yani karbondioksit salınımına göre yapılıyor. Türkiye’de de gündeme gelen ‘çevre kirletme vergisi’nin ÖTV’nin yerine değil ilave bir vergi olarak uygulanacağı konuşuluyor.
 </p>
 <p>
  <strong>
   İÇ PAZAR BÜYÜMEDEN 2023 HAYAL
  </strong>
 </p>
 <p>
  Türkiye, 2023 vizyonu kapsamında yıllık 4 milyon adet üretim, 3 milyon adet satış ve 75 milyar dolar ihracat geliri hedefi koydu. Ancak sektör yöneticileri ısrarla iç pazar büyümeden Türk otomotiv sektörünün cazibesinin olmayacağı ve 2023’ün hayal olacağı konusunda uyarıda bulunuyor. Ancak kuvvetli bir iç pazarın yeni yatırımları Türkiye’ ye getirebileceği belirtiliyor. Türkiye, hafif ticaride Avrupa’daki en büyük üretim kapasitesine sahip ülke. Yetkililer, hedeflere ulaşmak için bu alanın hayati önem taşımasına rağmen son yıllarda ihmal edildiğinin altını çiziyor. K1, K2, SRC1 belge uygulamaları, öz mal kavramı ile operasyonel kiralama yapılamaması gibi etkenler nedeniyle hafif ticari araç satışlarının ciddi oranlarda düşüş kaydettiği belirtilirken, geçen yılın 3. çeyreğinden beri otomobil pazarının daha hızlı ilerlemesini K2 belgesindeki fiyat indirimine bağlıyor.
 </p>
</div>


Kaynak: [www.aksiyon.com.tr](http://www.aksiyon.com.tr/otomotiv/satislar-son-surat_550647), [web.archive.org (arşiv bağlantısı)](http://web.archive.org/web/20150428021215/http://www.aksiyon.com.tr/otomotiv/satislar-son-surat_550647)
