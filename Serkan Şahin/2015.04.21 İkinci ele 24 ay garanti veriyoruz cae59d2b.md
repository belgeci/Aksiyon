# İkinci ele 24 ay garanti veriyoruz

*Serkan Şahin 2015.04.21*

<div class="pNewsDetailMainContent ctx_content" itemprop="articleBody">
 <p>
  İkinci el piyasasına ciddi yatırım yaptıklarını belirten Borusan Oto Genel Müdürü Uğur Sakarya, “Aracı neredeyse sıfır hâle getirip müşteriye öyle satıyoruz. Bu konuda tekiz.” diyor.
 </p>
 <p>
  Otomotiv Strateji Belgesi 2023 hedefleri kapsamında Türkiye otomotiv sektörünün 4 milyon adet üretim ve 3 milyon adetlik iç pazar büyüklüğüne ulaşması bekleniyordu. Ancak 2014’teki kur artışı, cari açığı kontrol altına almak için yılbaşında uygulanan ÖTV zammı ve taşıt kredilerine getirilen kısıtlama yüzünden pazar, yıl sonunda 2013’e göre yüzde 12 daralarak hedeflerinden hayli uzaklaştı. Otomotive talep ise ikinci el pazarına çift haneli büyüme olarak yansıdı. Hâl böyle olunca oto markaları ikinci eldeki patlamayı fırsata dönüştürme yolunu tercih etti. Bugün itibariyle Türkiye’de yıllık 3,5 milyon otomobil, kullanılmış araç piyasasında el değiştiriyor. Dünya devi markaların distribütörü olan gruplar, bu piyasadaki fırsatları kaçırmak istemiyor. Doğuş Otomotiv’in DOD ile yakaladığı başarıyı tekrarlamak isteyen Borusan Oto da ikinci elde daha önce var olmayan hizmetler yoluyla pazarda pozisyon alıyor. Kullanılmış araç pazarına yatırımı önceliğe aldıklarını aktaran Genel Müdür Uğur Sakarya, sorularımızı cevapladı.
 </p>
 <p>
  <strong>
   -Öncelikle Borusan Oto’nun Borusan Otomotiv ile ilişkisi nedir?
  </strong>
  <br/>
  Borusan Otomotiv’in perakende kanadı diyebiliriz. Borusan Otomotiv’in Türkiye’ye getirdiği BMW, Land Rover, Mini ve Jaguar’ın satış ve satış sonrası hizmetlerini veriyoruz.
 </p>
 <p>
  <strong>
   -Bu markaların tamamı sizin bayilerinizde mi satılıyor?
  </strong>
  <br/>
  Biz, bu 4 markanın toplam satışlarının yarısından biraz fazlasını gerçekleştiriyoruz. Diğer satışları bağımsız bayiler gerçekleştiriyor.
 </p>
 <p>
  <strong>
   -2014’e göre 2015 planlarınız nasıl?
  </strong>
  <br/>
  Geçen yıl (2014) 11 bin 500 adet araç satmıştık, tüm markalar toplamında. 2015 hedefimizi de 13 bin 500 adet olarak belirlemiştik. Ama yılın ilk çeyreğinde satışların beklentilerin üzerinde çıkmasının etkisiyle hedefimizi 14 bin 800’e yükselttik.
 </p>
 <p>
  <strong>
   -Toplamda kaç şubeniz var?
  </strong>
  <br/>
  Bugün itibariyle 4’ü İstanbul’da, 4’ü Ankara’da, biri Bodrum’da, biri Adana ve Mersin’de ve biri de Gaziantep’te olmak üzere 11 şube. Bir tane de Lefkoşa’da (Kuzey Kıbrıs) satış ve servis noktası bulunuyor.
 </p>
 <p>
  <strong>
   -Bir taraftan da ikinci el işine yatırım yapıyorsunuz.
  </strong>
  <br/>
  Kullanılmış oto işine yatırım yapıyoruz. Geçen sene ciddi teşebbüslerde bulunduk. Bütün şubelerin ikinci el işine odaklanması stratejisi güttük. İstanbul Avcılar’da 180 araç kapasiteli kapalı araç parklı kullanılmış oto merkezini hayata geçirdik. Ankara Esenboğa şubemizi de iyi bir yatırımla Anadolu’nun premium ikinci el merkezi hâline getirdik. İnternet sitemize ciddi yatırım yaptık. Dijital pazarlama çok etkili. Böylece bir önceki yıl 2 bin 300 olan ikinci el satışımızı 4 bin 352’ye çıkardık 2014’te. Bu seneye de iyi başladık. İlk 3 ayda 1500’ün üzerine çıktık. Sene sonunda 6 bini geçeriz diye düşünüyoruz.
 </p>
 <p>
  <strong>
   -Yüzde 50 büyümeden bahsediyorsunuz. Bunu nasıl gerçekleştireceksiniz?
  </strong>
  <br/>
  İkinci elde güven ve müşteriye çok sayıda araç sunabilme gibi iki faktör ön plana çıkıyor. Biz bu konularda çok güçlüyüz. Kurumsal bir grubun parçasıyız. BMW’de ikinci elde Borusan çıkışlı bir kavram oluşmuş. Alan soruyor, ilan veren yazıyor. Böyle bir güven algısı var. Biz de “Tereddüt etmeyin, gelin, Borusan’ın kendisinden alın” diyoruz. Bir de BMW Premium Selection (BPS) programı ile destekliyoruz. 5 yaş ve 120 bin km altındaki araçları 72 noktadan kontrolden geçiriyoruz. Aracın bütün eksiklerini tamamlıyoruz. Lastik, balata, yağ değişimi vesaire... İç tavandan koltuğa, iç temizliğe varana kadar, üzerindeki çiziklerin ve vurukların onarılmasına kadar tam bir bakımdan geçirip ilk günkü gibi yapıyoruz aracı. Ve biz bu araçlara 24 ay garanti veriyoruz. Bu konuda tekiz. 7 gün ve 500 km içinde iade garantisi var. Güven dediğimiz kavramı her yönüyle hayata geçirmiş durumdayız.
 </p>
 <p>
  <strong>
   -Müşteri sadakati yüksek markaları satıyorsunuz. İkinci elde de size geliyorlardır.
  </strong>
  <br/>
  Eski müşterilerimiz de getiriyor. Ancak araçların çoğunluğu takastan aldığımız araçlar değil, kendi şirket araçlarımız. Kiralama firmalarından dönen araçları, test araçlarını ve demo araçları satıyoruz. Müşteriye sunduğumuz yedek araçları satıyoruz. İlk 2 ayda en pahalı sattığımız araç 485 bin TL’lik bir Range Rover.
 </p>
 <p>
  <strong>
   -İkinci el satışlarından daha mı çok kazanç elde ediyorsunuz?
  </strong>
  <br/>
  Geçen yıl servislerimiz 105 bin müşteriye hizmet verdi. Bir önceki yıla göre yüzde 19 büyüme oldu. İkinci el bu oranı artırıyor. Serviste yedek araç uygulamamız etkili oluyor bir taraftan. Tüm yedek araçlarımız 5 serisi. 1 serisi bir aracı servise bıraksanız bile o gün kullanımınıza 5 serisi araç veriyoruz.
 </p>
 <p>
  <strong>
   -2015 satışları sektörün yüzünü güldürüyor. Son olarak sizin yıl sonu öngörünüz nedir?
  </strong>
  <br/>
  Pazar, 2014’te 767 bine gerilemişti. 2013’te 853 bindi. Bir önceki yıla göre 3 ayda yüzde 50 artış oldu. Ama temel alınan değer geçen senenin ilk 3 ayı ki en düşük aylardı. Otomotiv tarihinin en çok satış yapılan ikinci yılı 2013’le kıyaslamak daha doğru olacaktır. Buna göre yüzde 10 artış var. O zaman beklentilerin üzerinde başladı. Yıl bitmeden 800 bindi tahmin. 2015 Ocak-Mart rakamlarını görünce temkinli bir iyimserlik oluştu. 850 bini geçer diye düşünüyorum. İlk aylar daha düşük aylardır. 853 bini yüzde 5 artırmak makul hesaplama olacaktır.
 </p>
 <p>
  <strong>
   BORUSAN OTOMOTİV MARKALARI
  </strong>
 </p>
 <p>
  <strong>
   BMW:
  </strong>
  1916’da Bayerische Motoren Werke (BMW) adıyla bir uçak motoru fabrikası olarak kuruldu. İlk seri üretim otomobili 1929’da üretti. İkinci Dünya Savaşı yıllarında tamamen yerle bir olan BMW fabrikaları, kısa bir süre motosiklet ürettikten sonra ancak 1950’lerde tekrar otomobil üretimine geçti. Bünyesinde Mini ve Rolls-Royce gibi markaları barındıran BMW, 2014 sonunda 80 milyar doların üzerinde ciro yaparak vergi sonrası 5,8 milyar dolar kâr açıklayan bir deve dönüştü.
  <strong>
   MINI:
  </strong>
  Bir İngiliz olarak doğan Mini, 1959’dan beri tutkulu müşteri kitlesine sahip. 1994’te BMW tarafından satın alınmadan önce 2 sefer el değiştiren Mini’nin modern çizgilere sahip olması, 2001’de piyasaya sürülen 2. nesil ile gerçekleşti. 2006’dan beri de yeni yüzüyle tüketiciyle buluşuyor.
  <strong>
   LAND ROVER:
  </strong>
  Rover Company baş tasarımcısı Maurice Wilks’in tasarladığı Land Rover, bir model olarak doğsa da sonradan marka hâline geldi. 1994’te Alman BMW grubuna geçti. 2000’de Ford tarafından satın alınarak Amerikalı olan marka, 2008’den beri Hintli üretici Tata’nın bünyesinde.
  <strong>
   JAGUAR:
  </strong>
  2008’den beri Land Rover gibi, Hintli Tata Motors’un markalarından biri. Bugün 10 binden fazla çalışanı bulunan şirket, Jaguar Land Rover çatısı altında üretim yapıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/otomotiv/ikinci-ele-24-ay-garanti-veriyoruz_550648), [web.archive.org (arşiv bağlantısı)](http://web.archive.org/web/20151020020405/http://www.aksiyon.com.tr:80/otomotiv/ikinci-ele-24-ay-garanti-veriyoruz_550648)
