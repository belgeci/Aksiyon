# “28 Şubat, 12 Haziran’da bitecek” demişti

*İdris Gürsoy 2011.03.07*

<font class="agenda2NewsSpot">
 Millî Görüş’ün 85 yaşında vefat eden lideri Prof. Dr. Necmettin Erbakan, ölümünden kısa bir süre önce Aksiyon’u evinde ağırlamış, siyasetin ötesinde özel hayatıyla ilgili soruları da cevaplamıştı.
</font>
<font class="newsDetail">
 <p>
  <p class="MsoNormal">
   ‘Siyaseti ne zaman bırakacaksınız?’ sorumuza, “Siyaset bırakılmaz, siyaseti bırakmak isteğe bağlı değildir.” diyordu. Peki, 2005’te kaybettiği hayat arkadaşı Nermin Erbakan’ı özlüyor muydu? Yüzündeki tebessümü unutamıyoruz. Biletini almış bir yolcu rahatlığında, veda eder gibi cevap vermişti: “Cennette yine bulaşacağız.” Cuntacılara karşı bile özenli bir dil kullanıyordu. Demirel’in 28 Şubat’ta kendisine ve Türkiye’ye zarar verdiğini söylüyor, “Ona da hakkımızı helal ederiz.” diyordu. ‘Nasıl anılmak istersiniz?’ diye sorduğumuzda ise “Canıyla, malıyla mücadele eden bir Müslüman olarak…” cevabını veriyordu.
  </p>
  <p class="MsoNormal">
   Yaklaşık iki buçuk ay önce, soğuk bir Ankara akşamında Balgat’taki evinde misafir etmişti bizi. Siyasetin ötesinde özel hayatını da konuşmuştuk. O gece, karşımızda her şeyden önce zarif, nüktedan, samimi, inançlı, mücadeleci bir insan vardı. Fikirleri kadar bu kişiliği de milyonları etkilemişti. Peki, Millî Görüş’ün liderinden neler dinlemiştik o gece?
  </p>
  <p class="MsoNormal">
   Baba tarafı Adana’nın Kozan ve Saimbeyli bölgelerinde hüküm süren Kozanoğullarından. Annesi Kamer Hanım, Sinoplu kale kumandanı Binbaşı Halil Bey’in torunu. Rahmetli nenesi, Şeyh Şamil’in hem akrabası hem de kurmay başkanı Fevzi Bey’in kızıdır. Rus işgalinden sonra Sinop’a gelir anne tarafı. Daha sonra Şeyh Şamil’e hürmeten padişah tarafından önemli mevkilere yerleştirilirler. Soyadını alırken de kâğıdın azizliğine uğrarlar: “Amcam soruyor ağabeyine, ne soyadı alacağız, diye. Erbakan, diyor. Kâğıdın üzerinde samandan nokta varmış, Erbakan, Özbakan diye okunuyor. Amcamın soyismi Özbakan’dı.”
  </p>
  <p class="MsoNormal">
   İstanbul Teknik Üniversitesi’nde Turgut Özal alt, Süleyman Demirel ise üst sınıftaydı. Sınıf atlayarak Demirel’i yakalamıştı. Çok başarılı bir öğrenciydi, bütün okulları birincilikle bitirmişti. Almanya’da doktora yaptı. Zekâsı ve çalışkanlığı ile dikkatleri üzerine toplamayı bildi. Üniversitede devam etse başarıları daha uzun süre konuşulabilirdi. İlk yerli otomobil ‘Devrim’i yapan mühendis grubunun içindeydi. Demirel’le, 1969’da Odalar Birliği Başkanlığı’ndan indirilmesiyle başlayan gerilimli bir ilişkisi oldu.
  </p>
  <p class="MsoNormal">
   Şehirlerden en çok Konya’yı seviyordu. 1969’da Konya’dan bağımsız milletvekili seçilmesini, “Konya’dan çarıkları giydik.” diye anlatıyordu. “Anadolu’nun merkezidir. İslam geldi oraya oturdu ve oradan yayıldı. Sultanlar, evliyalar diyarıdır. Hatta peygamberler bulunduğu da bahsedilir.” diyordu.
  </p>
  <p class="MsoNormal">
   Okul yıllarından beri dindardı. Özal gibi Mehmet Zahid Kotku’nun talebesiydi. İmanını siyasetle aksiyona dönüştürmüştü: “Müslümanlık insanların saadeti için gelmiş, iyilik dini. Müslümanların hayırlısı başkasına hayrı dokunandır. Kendi kendine iyi olunmaz. Evinden çıkmıyor, çok iyi bir adam, öyle iyi adam olmaz, başkasına faydası dokunacak.”
  </p>
  <p class="MsoNormal">
   12 Mart, 12 Eylül ve 28 Şubat’ın mağduruydu. Partisi kapatıldı, hapis yattı, sürgüne gönderildi. 28 Şubat’ta 9 saat süren Millî Güvenlik Kurulu toplantısını uzun uzun anlattı. 18 maddelik karara imza atmadığını ısrarla söyledi. Ona göre, senaryolar yazılmış, bir oyun oynanmıştı. İşin kaynağında Amerika vardı. Askerlerin tamamı değil, bir grup buna alet olmuştu. “Kanlı mı olacak, kansız mı?” gibi bazı sözleri ise çarpıtılmıştı. Nitekim o dönemin pek çok aktörü sonradan gelerek özür dilemişti. Peki, kendisine karşı saygısızlık yapanları görevden neden almamıştı? MGK’da hakaretlere nasıl katlanmıştı? “İrtica diyorlardı, üzerime almıyordum. Mürteci onlardı. Tek başıma iktidar olsaydım, darbecileri bir dakika durdurmaz, saniyesinde emekli ederdim.” diyordu. Peki, başbakanlığı bırakmasaydı, darbe olacak mıydı? Erbakan, “Başka şeyler planlıyorlardı. Bu grup her şeyi yapardı.” diye cevap vermişti bu soruya da.
  </p>
  <p class="MsoNormal">
   Fırsat buldukça kitap okuyordu. Siyonizmle ilgili olanları tercih ediyor, padişahların da hayatını öğrenmeye çalışıyordu. Hepsinin birbirinden mühim olduğunu söylüyor, oğluna ismini verdiği Fatih Sultan Mehmet’e hayranlığını dile getiriyordu. Sultan Abdülhamid de gönlünde taht kuran başka bir isimdi.
  </p>
  <p class="MsoNormal">
   Millî takımın maçlarını izlemeye çalışıyordu. Anadolu takımlarını tutuyordu. Konya’da seremoni için penaltıdan bir gol attığını anlatıyordu. “Trabzon bütün takımların anasıdır. İstanbul’un bütün meşhur oyuncuları Trabzon’dan gelmiştir.” diyordu. Bursaspor’u şampiyon yapan Ertuğrul Sağlam’ın kardeşinin SP ilçe başkanı olduğu hatırlatılınca, “Millî Görüş’ün bulaşığı olmadan şampiyon olunmaz.” esprisini yapıyordu.
  </p>
  <p class="MsoNormal">
   Ömrü boyunca hep soğuk su içmişti. “Ilık su içtiğimde su içtiğimi anlamıyorum.” diyordu. Doktorların bu konudaki itirazını ise dinlemiyordu. Bir diyet programı yoktu. İskender en çok sevdiği yemekti, balık da ikinci sırayı alıyordu. Kullandığı düzenli haplar vardı. Sehpasının üzerinde onları gösterirken yine espri yapmıştı: “Bu balık yağı, o kalp için, kalp ritmini düzenliyor. Onlar da zekâ parlatıyor.”
  </p>
  <p class="MsoNormal">
   Erbakan ailesi, 30-40 kişiyi bulan fertleri ile bayramlarda mümkün olduğu kadar bir araya geliyor, birlikte yemek yiyorlardı. Torunlarını çok seviyordu. Liseden bu yana görüştüğü arkadaşları vardı. İstanbul Erkek Lisesi’nin şeref üyesi olduğu için her sene öğrenciler gelip röportaj yapıyor, yıllıklarında yayımlıyorlardı.
  </p>
  <p class="MsoNormal">
   28 Şubat’ın yıldönümüne bir gün kala vefat eden Erbakan’ın cenazesinde yüz binler vardı. Bazı yorumcular, 28 Şubat’ın bu törenle bittiği yorumunu yaptı. Peki, Erbakan ölmeden önce ne düşünüyordu? Söz dönüp dolaşıp yine 28 Şubat’a gelmişti. Lokmayı ağzına götürürken espri yapmayı unutmadı: “Yemek arasında yenilir yutulur konu değil. Yemekten sonra konuşalım.” “28 Şubat ülkeye 14 yıl kaybettirdi.” diye açıyordu konuyu sonra. ‘28 Şubat devam ediyor mu?’ sorumuza ise genel seçim tarihine işaret ederek cevap veriyordu: “12 Haziran’da sona erecek.”
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28838-%E2%80%9C28-subat-12-haziranda-bitecek%E2%80%9D-demisti.html), [web.archive.org (arşiv bağlantısı)](http://web.archive.org/web/20110313012439/http://www.aksiyon.com.tr:80/aksiyon/haber-28838-%E2%80%9C28-subat-12-haziranda-bitecek%E2%80%9D-demisti.html)
