# Enes Kanter'in hikâyesi yeni başlıyor

*İdris Gürsoy 2016.01.26*

<div class="pNewsDetailMainContent ctx_content" itemprop="articleBody">
 <p>
  Şu güzelim ülkede uzun süredir iyi habere hasretiz. Ne zamandır ölümleri, felaketleri, devlet eliyle söndürülen ocakları konuşuyoruz. Yalnızlaştık ve içe kapandık. Bir haber toplantımızda, ‘Hiç mi yüzümüzü güldürecek gelişme yok? Başarı hikâyelerimize ne oldu?’ diye sorduğumuzda bir arkadaşımız Enes Kanter ismini atmıştı ortaya.
 </p>
 <p>
  Dünyanın bir numaralı basketbol ligi NBA’de parlayan bir yıldız Kanter. Kimi Amerikalı spor yorumcusu onu, eski efsane basketbolcu Kerim Abdul Jabbar’a benzetiyor. ‘Korkusuz Türk Savaşçı’ diye çağrılıyor. Biz de Oklahoma’daki evinin kapısını çaldık. Hayallerini, düşüncelerini paylaştı. Ankara Samanyolu Koleji mezunu Enes Kanter’in pek çok bilinmeyen yönünü ilk defa Aksiyon’da okuyacaksınız. Van’dan Ankara’ya, oradan Amerika’ya tam bir başarı öyküsü var karşımızda. Özellikle de gençler için…
 </p>
 <p>
  Bu yıl All Star için yarışan 24 yaşındaki Kanter, Türk Millî Takımı’na çağrılmadı. Türkiye’de uzun süredir devam eden antidemokratik atmosferin kurbanlarından biri o. Mesela en son, bir bildiriye imza atan öğretim üyelerinin evlerine polis baskınları düzenlendi. Çoğu gözaltına alındı. Kanter de Hizmet hareketine sempatisini hiç saklamamıştı ve şimdi millî takıma çağırılmayarak cezalandırılıyor!
 </p>
 <p>
  NBA yıldızı, görüşlerinden dolayı yeryüzünde ayrımcılığa uğrayan tek kişi değil. 1947-1956 yılları arası Amerika’da ‘McCarthy dönemi’ olarak anılır. Bu süre zarfında, özellikle Amerikalı aydınlar, baskı ve korku içinde yaşadı. Komünist ithamıyla pek çok kişi cadı avına uğradı, sorgulandı. Üniversitelerde kıyım oldu. Yazar Arthur Miller, oyuncu Charlie Chaplin, Orson Welles, bilim adamı Albert Einstein, yönetmen Elia Kazan kara listedeydi… Baskılar sonucunda, Charlie Chaplin ve Albert Einstein ülkeyi terk etmek zorunda kaldı.
 </p>
 <p>
  Benzer bir uygulama 1933-45 arası Almanya’da Hitler döneminde yaşandı. Aydınlar, sanatçılar, gazeteciler ve öğretim üyeleri bu sefer ‘Yahudi ve Komünist’ diye Hitler’in zulmüne uğradı. Almanya’dan kaçarak Türkiye dâhil pek çok ülkeye sığınmak zorunda kaldı çoğu akademisyen. İstanbul Üniversitesi, Almanya’dan gelenlere iş imkânı verdi.
 </p>
 <p>
  Albert Einstein’dan Charlie Chaplin’e cadı avına uğrayanlar değerinden bir şey kaybetmedi. Gittikleri ülkelerde yine el üstünde tutuldular.
 </p>
 <p>
  Enes Kanter de dünyanın bir numaralı basketbol liginde başarı merdivenlerini hızla tırmanacak. Zor dönemdeki dik duruşu ve cesareti ise başarısını taçlandıran zafer madalyası olarak boynuna asılacak…
 </p>
 <p>
  Kanter’in hikâyesi henüz bitmedi…
 </p>
 <p>
  Türkiye’ye gelince; McCarthy ve Hitler dönemi uygulamaları ile çağdaş ülkeler liginde kalamayız. Prof. Dr. Hüseyin Hatemi’nin iktidara ilişkin eleştirileri alarm niteliğinde. Umarız, kendi cenahlarından gelen bu sese olsun kulak verirler.
 </p>
 <p>
  Daha demokratik bir ülkede yaşamak dileğiyle...
 </p>
</div>


Kaynak: [www.aksiyon.com.tr](http://www.aksiyon.com.tr:80/idris-gursoy/enes-kanterin-hikayesi-yeni-basliyor_553648), [web.archive.org (arşiv bağlantısı)](http://web.archive.org/web/20160303194609/http://www.aksiyon.com.tr:80/idris-gursoy/enes-kanterin-hikayesi-yeni-basliyor_553648)
