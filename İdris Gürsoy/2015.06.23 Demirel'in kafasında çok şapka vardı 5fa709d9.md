# Demirel'in kafasında çok şapka vardı

*İdris Gürsoy 2015.06.23*

<div class="pNewsDetailMainContent ctx_content" itemprop="articleBody">
 <blockquote>
  <p>
   Prof. Dr. Tanel Demirel’e göre merhum Cumhurbaşkanı şartlara kolay uyum sağlayan bir siyasetçiydi. Antimilitarist, milliyetçi, dindar, komünizm karşıtı ve demokrat gibi şapkaları vardı.
  </p>
 </blockquote>
 <p>
  Süleyman Demirel’in izlediği politikaları Adalet Partisi kitabının yazarı, yakın tarihçi Prof. Dr. Tanel Demirel’le konuştuk. Tanel Demirel, “Süleyman Demirel’in 28 Şubat döneminde oynadığı rolden sonra demokrasiye, liberalizme, sağ siyasete 60’larda yaptığı katkılar biraz ikinci plana atıldı. 60’larda o baskı altında Demirel’in sağ kitleyi yeniden siyasete ısıtması önemli bir olaydı.” diyor.
 </p>
 <p>
  <strong>
   -1960, siyaseti nasıl biçimlendirdi? Adalet Partisi’nin (AP) kurulması, Ragıp Gümüşpala’nın genel başkan olması, ardından Süleyman Demirel’in gelişi ile 27 Mayıs’ın siyaseti biçimlendirme planı arasında bir bağlantı var mı?
  </strong>
  <br>
   Muhakkak var. Darbeyi yapan Millî Birlik Komitesi, CHP’ye rakip ama Demokrat Partili (DP) olmayan bir parti olsun istiyordu. CHP çok güçlenmesin, eski DP olmasın; onların böyle bir hesabı vardı. AP’nin ilk kurucularına baktığımızda aslında DP döneminde önemli rol oynamayan Türkiye Köylü Partisi’nde yer almış insanlardır. Darbe sonrası dönemleri karmaşa dönemi. Bir sürü parti kuruluyor. Hangi partinin DP’nin yerini alacağı henüz belli değildi.
  </br>
 </p>
 <p>
  <strong>
   -AP’de baştan itibaren görüş ayrılıkları var. Gümüşpala’nın ölümü nasıl etkiliyor partiyi?
  </strong>
  <br>
   <img alt="" src="http://web.archive.org/web/20151225210316im_/http://medya.aksiyon.com.tr//aksiyon/2015/06/23/569405.jpg "/>
   AP’nin asıl kuruluş aşaması Gümüşpala’nın 1964’te kalp krizinden ölmesinden sonradır. Bu tarihe kadar AP sadece askerî rejime karşı olanların, 27 Mayıs’a kızgınlık duyanların partisi. Diğer taraftan AP’de Menderes ve DP ile ilgisi olmayan, bize fırsat çıktı, Meclis’e gireceğiz diyen siyaset heveslileri de var. AP’de iki kanat bulunuyor. Bir müfritler denilen kanat, bunlar 27 Mayıs ve CHP karşıtı, “Bize haksızlık yapıldı, biz DP’nin devamıyız.” diyen grup var. Bunlar kendilerine ‘müfrit’ demiyor, CHP’liler yakıştırıyor bunu. Diğer grup ‘mutediller’. İşte onlar da “Olan olmuştur, 27 Mayıs ile hesaplaşma olabilir ama ileride, bugün 27 Mayıs ile hesaplaşmayı hemen gündeme getirmek hem demokrasiye hem de AP’ye zarardır, zamana yayalım, ılımlı davranalım, biraz daha ekonomik kalkınmayı gündeme getirelim, devletle milleti yeniden barıştıralım, 27 Mayıs bir yara açmıştır, onu kapatalım.” diyor. Sadettin Bilgiç müfritlerle özdeşleştirilirken, Süleyman Demirel mutediller ile özdeşleştiriliyor. Demirel, parlak bir bürokrat. DP döneminde ün yapmış, 32 yaşında DSİ Genel Müdürlüğü’ne yükselmiş, 27 Mayıs olduktan sonra askere gitmiş, yedek subay olarak tamamlamış. 64’teki liderlik çekişmesinde hem CHP hem Cemal Gürsel’in Bilgiç’e göre tercih ettiği aday olmayı da başarıyor.
  </br>
 </p>
 <p>
  <strong>
   -Demirel’i Hürriyet lanse ediyor. Sermaye çevreleri, İsmet İnönü ve Cemal Gürsel destekliyor. Sağ, muhafazakâr bir lider oysa. Bunu nasıl açıklamak lazım?
  </strong>
  <br>
   Demirel ‘İstikrara ihtiyacımız var, dışa açılmaya ve zenginleşmeye ihtiyacımız var, şu anda geçmişin yaralarını kaşımaktan vazgeçip kalkınmaya yönelmemiz lazım. Ben bunları biliyorum ve bunları yapacağım’ diyor. Toplum çok yıpranmış, askerî rejimin yaraları çok fazla. Demirel bu duyguyu çok iyi yakalıyor. Zekice davranışı şu: 27 Mayıs’ı unutalım demiyor, zamana bırakalım, uzlaşalım, diyor. Yaraların kabuk bağlamasını beklemek lazım, diyor. Gayet makul bir strateji.
  </br>
 </p>
 <p>
  <strong>
   -1965 ve 69’da tek başına iktidara geldiği hâlde, Cevdet Sunay’ı Çankaya’ya çıkarıyor. Asker-sivil ilişkilerini düzenlemek, DP’lilere siyasi haklarını iade etmek gündeminde yok. Neden?
  </strong>
  <br>
   Demirel’in siyasi pragmatik bir hesabı var: Ben askerlerle doğrudan kavgaya girmeye hazır değilim. Kavgaya girersem yeni bir darbe olabilir. Olmasa bile bir şekilde iktidardan uzaklaştırırlar. O hâlde askerlerle siyasi iktidarı paylaşmam lazım. Ama ben sivil iktidarın gücünü zamanla genişleteceğim.
  </br>
 </p>
 <p>
  <strong>
   -Cumhurbaşkanlığında asker tercihinin sebebi ne?
  </strong>
  <br/>
  Cevdet Sunay’ın seçilmesi Demirel’in önerisi ile olmuştur. Orada Sunay’ı Demirel öneriyor. AP’nin bir önerisi olsun ki ‘Askerler AP’ye yakın’ diyebilelim. Zaten asker olacak, biz seçelim, diyor. Demirel’in hakkını yemeyelim. Cemal Tural var, onu da gayet cesurane bir şekilde tasfiye ediyor.
 </p>
 <p>
  <strong>
   -28 Şubat aktörleri arasında Demirel de var. Bu süreçlerde Demirel açısından bir risk var mı? Sivil siyaset ve demokrasiden yana olması gerekmiyor muydu?
  </strong>
  <br/>
  Onu bekliyorsunuz ama Demirel’de şöyle bir şey söz konusu. İki tür siyasetçi var: Birincisi, sistemin kendisi için çizilen sınırlarını zorlamaz, gerekirse iktidarı paylaşır. İkincisi, risk alır, o riskin karşılığında iktidardan düşebileceğini görür. Demirel, bu ikinci tür siyasetçi değil. O riski hiç almıyor. Demirel ne zaman askerlere karşı konuşmuştur? Askerî müdahale kendisini bu yolla iktidardan uzaklaştırdığı zaman, kendisine dokunduğu zaman Demirel demokrat bir tutum sergiliyor ama kendisine kapsamlı bir şekilde dokunmazsa, az dokunuyorsa o zaman da problem değil. Dolayısıyla şöyle söylemek mümkün; ilkelerden ziyade Demirel için önemli olan şey iktidarda olmak veya iktidara yakın olmaktır. Bu tür riskleri almak istemiyor.
 </p>
 <p>
  <img alt="" src="http://web.archive.org/web/20151225210316im_/http://medya.aksiyon.com.tr//aksiyon/2015/06/23/569401.jpg "/>
 </p>
 <p>
  <img alt="" src="http://web.archive.org/web/20151225210316im_/http://medya.aksiyon.com.tr//aksiyon/2015/06/23/569402.jpg "/>
  <strong>
   -12 Mart ve 12 Eylül öncesi darbenin gelişini gösteren işaretler var. Haber alamadı mı? Sonuçta MİT ona bağlı?
  </strong>
  <br/>
  İstihbarat resmen ona bağlı ama fiilen askerler tarafından kontrol ediliyor. İlk sivil MİT müsteşarı, Turgut Özal tarafından atandı.
 </p>
 <p>
  <strong>
   -Demirel, 27 Mayıs ve 12 Mart’ı görmüş. Neden 12 Eylül’ü bunca tecrübeye rağmen önleyemiyor?
  </strong>
  <br/>
  12 Eylül biraz daha farklı bir darbe. Demirel, 12 Eylül’de tek başına iktidar ama bir azınlık hükümeti. Ecevit’le çok sert bir kavgaya girişmiş. Çok gerilmiş siyaset. Belli kararlar alacaksınız, darbenin geldiğini görüyorsunuz, devlet otoritesini demokratik yollarla güçlendirmek için bir şeyler yapmak zorundasınız. Askerlerin terörün üzerine gitmediğine ilişkin şüpheleriniz var. Asker de gelmiş demiş ki bize yetki verin, benzin verin, silah verin. Siz bunları iktidarda iken yapamıyorsunuz; çünkü Meclis’te gücünüz yok. Evren’i görevden alın, alabilirseniz.
 </p>
 <p>
  <strong>
   -1979’da Bakanlar Kurulu’nda muhtıra veren Kenan Evren’in görevden alınması kararlaştırılmış. Herkes yazı bekliyor. Ertesi gün Demirel geliyor, ‘İkinci ordumuz yok, böyle devam edeceğiz’ diyor.
  </strong>
  <br/>
  Evren’i görevden almayı konuşmuş olabilir AP’liler ancak Bakanlar Kurulu’nda bunun kararlaştırıldığını Demirel kabul etmiyor. 12 Eylül’ü besleyen dinamikler hakikaten çok kuvvetli dinamikler. Demirel’in siyasi gücü fazla değil. Hükümet ama pamuk ipliğine bağlı bir hükümet. Bırakın hayati kanunları geçirmeyi, Meclis’ten seçim kararı alması bile çok zor.
 </p>
 <p>
  <strong>
   -Demirel, darbeyle gidiyor ama ilk fırsatta da dönüyor. Bir AP’li bakan bana, ‘Döneceğini hep biliyordu’ dedi.
  </strong>
  <br/>
  ‘Demirel darbelere yeterince karşı koymadı, çünkü geleceğini biliyordu’ iddiası, abartılı bir iddia. Öte yanda, 70’lerin Demirel’i MHP çizgisine yakınlaşan biri, en büyük tehdidin sol olduğunu düşünüyor. Demirel anarşiyi demokrasi içinde önleyeceğini söylüyor ve anarşiyi önlemek için geldiğini söyleyen bir askerî darbeye böyle feryat figan karşı koymayacağını da düşünmek mümkün. Çünkü bir düşmanımız var, millî birliği tehdit eden sol hareket var. ‘Sağ şiddeti tetikledi, bunun içinden demokrasi ile çıkmaya çalışalım, demokrasi ile çıkılmıyorsa da araba bir kere daha devrilsin’ diyebilir. Ben askerlere karşı çıkayım yoluna gitmiyor. Darbe olduktan sonra zaten biliyorsunuz Özal’ı askerler görevlendirmek istiyorlar, Özal da Demirel’i arıyor, tutumu 27 Mayıs’tan gelen bir tutumdur, devlette küslük olmaz, görev al, diyor. Oysa bu tutumun kendisi zaten askerî rejime destek sağlıyor. Bu türlü durumlarda nasıl karar alınacağı da kolay bir şey değildir.
 </p>
 <p>
  <strong>
   -Demirel’in demokratikleşme kaygısı var mı? Vesayet anayasasını değiştirmek için çok gayret göstermiyor.
  </strong>
  <br/>
  Var, 61 Anayasası’nı eleştiriyor, yürütme güçlendirilsin diyor. 65’te anayasayı değiştirmeye çalışması çok çok büyük risk olacaktı, girmedi, değiştirmek istediğinde de gücü yoktu. Askerlere meydan okuma gücünü kendinde bulamadı. Askerlerle arayı fazla bozmayalım, dedi. 80’leri hatırlarsanız 12 Eylül’de askerî rejime karşı en örgütlü mücadeleyi veren Demirel’dir. Ecevit istifa etti, CHP dağıldı. Demirel yasaklı olmasına rağmen bir mücadele verdi.
 </p>
 <p>
  <strong>
   -Neden burada mücadele yolunu seçiyor?
  </strong>
  <br/>
  Çünkü orada Demirel’in siyasi varlığına kastedilmişti. Demirel ancak kendi siyasi varlığına kastedildiği anda risk alan bir siyasetçidir. Kendi siyasi varlığına kastedilmediği müddetçe risk almak istemez. 12 Eylül’ü en sert eleştiren kişidir. Telefon ediyor, örgütü diri tutmaya çalışıyor. En önemli özelliklerinden biridir, herkesi hatırlar, isim isim bilir. İnsanların siyasetten soğumamaları için önemlidir. 80’ler boyunca gayet antimilitarist bir söylem tutturmuştur. ‘Türk demokrasisinin en büyük sorunu asker sorunudur. Ordu ikinci plana çekilmeden demokrasi gelmez’ demiştir. Ne zamana kadar geldi bu söylem? 1991’e kadar.
 </p>
 <p>
  <strong>
   -91’de söylem değişiyor mu?
  </strong>
  <br/>
  Aziz Nesin’in bir lafı var: “Bir darbe daha olsa Demirel herhâlde komünist olacak.” diye. O dönemde Demirel’de sivil toplumla, aydınlarla bir yakınlaşma demeyelim ama liberal demokrat bir çizgi söz konusu. Seçim kampanyasını hatırlarsanız, “Karakolların duvarları şeffaf olacak”, “Genelkurmay’ı Savunma Bakanlığı’na bağlayacağız” diyordu.  Demirel’de demokrasi vurgusu hep vardı da militarizm vurgusunu ilk defa 80-90 arası yaptı. Ondan önceki yıllarda askeri işaret etmiyordu, tek parti adı altında CHP’yi eleştiriyordu.
 </p>
 <p>
  <strong>
   -Nasıl eleştiriyordu?
  </strong>
  <br/>
  Demirel’in 60’larda, köylü, taşralı, dindar geleneksel kitleyi korumak için -tabii kendi siyasi çıkarları doğrultusunda- çabaları vardır, bu kesimlerin haklarını savunduğunun altını çizmek lazım. ‘Şehirde ne varsa köyde de olacaktır’, ‘Herkes göğsünü gere gere ben Müslümanım diyebilmeli’ demiştir. Demokratik yönünü öne çıkarmıştır. En azından bürokrasi karşıtı, özgürlükçü söylemler bir şekilde 60’larda devam ediyor. ‘Yollar yürümekle aşınmaz’ diyor, eleştirilere karşı, basına en toleranslı siyasetçi.
 </p>
 <p>
  <strong>
   -90’larda neden söylem değişiyor?
  </strong>
  <br/>
  Her türlü şapkası var. Demirel’in otoriter, antimilitarist, milliyetçi, komünizm karşıtı, dindar ve demokrat şapkaları var.
 </p>
 <p>
  <strong>
   -28 Şubat’ta hangi şapkası var? Siyasi rakipleri tarafından başaktör olmakla suçlanıyor.
  </strong>
  <br/>
  Demirel’in başaktörlüğü meselesinde başaktör kelimesine verilen anlamın farklı olması gerektiğini düşünüyorum. Başaktörlükten, “Ben Refah-Yol koalisyonunu yıkacağım, bu konuda kararlıyım, bunu yıkmak için askerleri teşvik edeceğim, tahrik edeceğim’i kastediyorsanız bu anlamda başaktör değildir. Rolü şudur: Refah-Yol hükümeti var, onun yarattığı bir tepki var, askerde de bir tepki var. Demirel, bu durumdan ben en az zararla nasıl kurtulurum hesabını yaptı. İki yol vardı: Refah-Yol’un arkasında durmak; bu riskli bir yoldu. Kendisinin cumhurbaşkanlığına mal olabilirdi, hapsolabilirdi. Ama bu yolun sonunda 28 Şubat postmodern darbesi hiç olmayabilirdi de. Demirel riski yine almadı. Ne yaptı? Refah-Yol’un arkasında dursam çok da garanti görünmüyor, ben sürecin arkasında durayım, bunu da demokratik kisve içinde sunayım diye bir tercih yaptı.
 </p>
 <p>
  <strong>
   -28 Şubat süreci ne zaman başladı? Demirel süreçte nasıl bir rol aldı?
  </strong>
  <br/>
  Komplocu görünmek istemem ama 93’ten, Özal’ın ölümünden itibaren yeni bir darbeye zemin hazırlama çalışmalarının hız kazandığı söylenebilir. Mumcu cinayeti, Sivas katliamı, 33 silahsız erin öldürülmesi ilk anda akla gelen şaibeli olaylar. İlerleyen süreçte Cumhurbaşkanı Demirel liberal demokrat ilkeleri savunmak yerine, pragmatik bir yönelimle gerekirse bu ilkeleri bir yana iterek kendi siyasi hayatını koruma yönünde bir tercih yapmıştır.
 </p>
 <p>
  <strong>
   -27 Nisan sürecinde de Gül’ün cumhurbaşkanı seçilmesine karşı çıkıyor. Bunları nasıl okumak lazım?
  </strong>
  <br/>
  28 Şubat süreci birçok siyasi aktörde olduğu kadar Demirel için de bir çeşit –kırılma noktası demeyelim ama– siyasi hayatını şekillendiren olaylardan biridir. Demirel 28 Şubat’ta otoriter rejime doğru akmakta olan suyun yönünü değiştirmeye çalışmadı, akıntıya kendini bıraktı ve böyle yaparak o akıntıyı daha güçlü hâle getirdi. Demirel’e sağ dindar çevrelerde bir eleştiri başladı haklı olarak. Demirel’i bu durum o süreçte yeniden daha da köşeli olmaya itti. Özellikle AK Parti ile ilişkilerinde üç dinamik öne çıktı. Bir; Demirel 28 Şubat sürecinden sonra 5+5 teklifi ile geldi, cumhurbaşkanlığını bir beş yıl daha uzatmak istedi, 2000’de bu reddedildi. Kendisini, mesela Celal Bayar gibi, sağın akil adamı olarak görmek istedi.  AK Partililer de bu misyona itibar etmediler. İki; bankalara TMSF kanalıyla el konulması sürecinde Demirel ailesi de ciddi şekilde zarar gördü. Süreçten AK Parti’yi de sorumlu tuttu. Üç; Demirel, AK Parti’nin, birçok aktör gibi Türkiye’yi bu kadar değiştirebileceğini, güçlenebileceğini hesaplayamadı. Bunlar da Refah gibi gidecekler ve eski düzen devam edecek, diye düşündü. Değişimi öngörmekte zorlandı. Yine haksızlık etmemek adına şunu da söyleyelim: AK Parti’nin vesayet rejimini bu kadar sarsabileceğini 2002-2004 yıllarında  tahmin edebilmek çok zordu. Demirel yine orada siyasi çizgisine uygun olarak risksiz, 27 Mayıs’tan itibaren kendisine çizilen dar bir alan var orada oynamaya razı. Demirel, bunu böyle devam edecek sandı, 2002’de AK Parti’ye destek vermek büyük riskti, siz bu riski kime karşı alıyorsunuz? Akil adam pozisyonunuza onay vermeyen, ailenize dokunduğunu düşündüğünüz bir harekete karşı alıyorsunuz. Riski almadı. Ayakta kalmak istiyorsunuz, Türkiye’de muhafazakâr çevre ile aranız açıldı ise öbür tarafa doğru gidiyorsunuz, öbür tarafla da ilişkiniz kötü değil zaten.
 </p>
 <p>
  <img alt="" src="http://web.archive.org/web/20151225210316im_/http://medya.aksiyon.com.tr//aksiyon/2015/06/23/569403.jpg "/>
 </p>
 <p>
  <img alt="" src="http://web.archive.org/web/20151225210316im_/http://medya.aksiyon.com.tr//aksiyon/2015/06/23/569404.jpg "/>
  <strong>
   -Demirel, MGK üyesi Orhan Erkanlı’ya sahip çıkıyor, Çankaya’da Cüneyt Arcayürek’i basın danışmanı yapıyor. Normalde sağ muhafazakâr bir siyasetçi ama yakınlaştığı çevreler diğer kesimden?
  </strong>
  <br/>
  Turgut Özal ve Recep Tayyip Erdoğan’la kıyaslarsanız  Demirel’in dindarlık anlayışı, dindarlara olan yaklaşımı Celal Bayar çizgisine daha yakındır. Fakat Demirel siyasi pragmatizmde o kadar ileri gitti ki 1960’ların Demirel’i ile 2000’li yılların Demirel’i arasında açıklanması kolay olmayan uçurumlar var. Sorun burada. Demirel’e ait ‘Türkiye’de herkes göğsünü gere gere ben Müslümanın diyebilmelidir’ lafı önemli bir laftır. Bu lafın 65’te söylenebilmesi önemlidir. 1986’da Yeni Asya Gazetesi’ne verdiği bir demeç var yine. ‘Siyaset dinin hizmetinde olmalıdır’ der. Özal ve Erdoğan daha farklı çizgideler. Riske yatkınlar, ikisi arasındaki benzerlikler daha kuvvetli. Demirel, sağ camiadan önemli ölçüde destek almıştır ancak hayat tarzı açısından dindarlığa verilen anlam açısından Millî Görüş ve AKP çizgisindeki hâkim eğilimden biraz uzaktır diye düşünüyorum.
 </p>
 <p>
  <strong>
   -Merhum Aydın Menderes, Demirel’i ‘Aslına mı çekiyor?’ diye eleştirmişti?
  </strong>
  <br/>
  Demirel aslına çekiyor denebilir ama şöyle bir olay da söz konusu; Demirel’deki siyasi pragmatizm o kadar güçlü ki yeniden siyasete dönmeyi düşünebilecek kadar genç olsa biz yeniden farklı bir Demirel de görebilirdik. Asli çizgisi buydu, diğerlerini kandırdı yorumunda bir ölçüde gerçeklik payı var ama çok da abartılmamalı. Demirel değişen koşullarda ayakta kalabilmek için farklı pozisyonlar alabilen, sınırları gayet geniş ve esnek olan bir insan. Karakteristik özelliği bu.
 </p>
 <p>
  <strong>
   -40 yıllık siyasi hayatın özeti bu mu? Olumlu yönleri neler?
  </strong>
  <br/>
  Tarihteki insanları değerlendirmemiz güncel olaylarla bağlantılıdır. 20 sene sonra belki daha farklı değerlendirilecektir. Demirel’in olumlu hanesine yazılacak faktörlerden biri şu: İktidarda kalmak için askerlerle dolaysız bir biçimde oyun içine girmemiştir. Orduyu kendi iktidarının arkasına almak için karanlık, gizli saklı ilişkileri yoktur. 28 Şubat’ta askerlerin geliştirdiği bir denge var, orada hiçbir şekilde direnmiyor. İktidarda kalmak (ya da iktidara gelmek) için ordu ile şöyle oyunlar yapayım demiyor. En azından bu 90’lara kadar geçerli. 28 Şubat’a ilişkin henüz bilmediğimiz çok şey var. Ama asli planlayıcı olduğu görüşünde değilim, hayal kırıklığı o kesin.
 </p>
 <p>
  <strong>
   -Demirel’in olumlu hanesinde başka neler var?
  </strong>
  <br/>
  60’larda Menderes’e, 80’lerde Özal’a, 90’larda Erbakan’a, 2000’lerde Erdoğan’a yapılan saldırılar aynı şekilde Demirel’e de yapılmıştır. Demirel, askerî/sivil bürokratik zümreden, 27 Mayıs cephesinden gelen bu saldırılara karşı durmuş, sessiz ama organize olmayan çoğunluğun, çevrenin temsilciliğine soyunmuştur. Bu kitleyi yeniden siyasete ısındırabilmiş, askerî/sivil bürokrasiye karşı bu kesimi savunmuştur. Demokrasiye hizmet etmesi için samimi olması tercih edilir bir insanın, ama demokrasiye hizmet samimi olmadan da yapılabilir. İktidar olabilmek için takılan maskeler var. Siyasette bu maske olayı biraz daha öne çıkıyor. Demirel, bu maske olayını üst düzeylere getirmiş. Aynısını başka siyasetçiler için de söyleyebilirsiniz. 1960’ların ilk yarısında oynadığı olumlu rolleri hakkaniyet adına inkâr edemeyiz.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/demirelin-kafasinda-cok-sapka-vardi_551350), [web.archive.org (arşiv bağlantısı)](http://web.archive.org/web/20151225210316/http://www.aksiyon.com.tr/roportaj/demirelin-kafasinda-cok-sapka-vardi_551350)
