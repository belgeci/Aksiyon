# Bizi yine 'Yağmur' buluşturacak

*İdris Gürsoy 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   Başkomiser Hasan Hüseyin Danacı ve arkadaşları, 22 Temmuz 2014’te sahur vakti tutuklanmışlardı. O günden bu yana haklarında iddianame bile hazırlanmadı. Babası tutuklandığında annesinin karnında olan Betül Yağmur şimdi 10 aylık.
  </p>
 </blockquote>
 <p>
  22 Temmuz sahur gecesi gözaltına alınan polis şeflerinden birisi Hasan Hüseyin Danacı’ydı. 17–25 Aralık büyük yolsuzluk operasyonunu yürüten ekipte yer alıyordu. Polis akademisinden derece alarak mezun olmuş, diploma töreninde bizzat Başbakan Erdoğan tarafından takdirle taltif edilmişti. 17-25 Aralık sürecine kadar İstanbul İstihbarat Şube’de yıllarca başarılı bir şekilde çalışan Başkomiser Hasan Hüseyin Danacı, çok sayıda başarı ve takdir belgesine sahipti.
 </p>
 <p>
  Gözaltına alındığında eşi hamileydi. Doğumuna sayılı günler kalmıştı. Ankara’da kayınvalidesinde kalıyordu. Başkomiser Danacı, açığa alındığı için eşini doğum sürecinde yalnız bırakmak istemedi. Ancak 22 Temmuz’da polislere operasyon yapılacağını duyunca, iftar bile yapmadan İstanbul’daki evine döndü. Eşi Merve Danacı, gözaltından önce yaşadıkları süreci, “Ankara’daydık doğum nedeniyle. Eşim, ‘Ya ben ya da arkadaşlarım gözaltına alınacak, gideyim teslim olayım’ dedi. İftar yapmasını söyledik, ‘Yok’ dedi. Helalleştik uğurladık.” ifadeleri ile anlatıyor.
 </p>
 <p>
  Merve Hanım, eşinin gözaltına alındığı haberini sabahleyin televizyondan duymuş. Yaşadığı stres erken doğum yapmasına sebep olmuş. Bebeğine, Betül Yağmur ismini vermişler. Danacı çiftinin ilk çocuğu olan Betül Yağmur’un isminin hikâyesini anne Merve Hanım şöyle anlatıyor: “Babasıyla ilk tanıştığımız gün hava yağmurluydu. O yüzden yağmur koydum. Hem yağmur aynı zaman da berekettir. Betül ise ‘babasını seven’ anlamına geliyor.”
 </p>
 <p>
  Merve Danacı işte o günlerde eşine bir mektup yazdı.  Duygularını gözyaşları içinde kâğıda döktü. Ancak eşi üzülür diye o mektubu asla gönderemedi. Mektubunda eşine  “Bebeğimiz, ‘Beni kime emanet ettin baba?’ diyor.” diye sesleniyordu. “Allah’a emanet ol, adamım.” diye de bitiriyordu. Sitemi, ‘Bana dokunmayan yılan bin yıl yaşasın’ diyen kalplereydi. Kucağındaki bebeği henüz 13 günlükken Silivri’nin yolunu tuttu. Eşi ile ancak cam arkasından görüşebildi. Peki, o ilk görüşmede ve sonrakilerde neler yaşandı?
 </p>
 <p>
  <strong>
   -Doğumdan sonra eşinizi ilk ne zaman gördünüz?
  </strong>
  <br>
   Bebeğim 13 günlüktü.
  </br>
 </p>
 <p>
  <strong>
   -Doğum Ankara’da olmuş. Silivri’ye gitmek zor olmadı mı?
  </strong>
  <br>
   Sezaryendi. Çok sıkıntılıydı ama biliyordum ki eşimin de bana ihtiyacı vardı. O yüzden, o hâlimizle yola çıktık. Bebeğin iki haftası sarılıkla geçti ama Allah yardım etti. Uzun yol seyahati ve ağustos sıcağıydı ama geçti o günler.
  </br>
 </p>
 <p>
  <strong>
   -İlk görüşte neler yaşandı?
  </strong>
  <br>
   İlk görüşme açık görüş değildi. Camın arkasındandı. Eşim kızımı görünce elini uzattı ama cama çarptı. Tabii çok buruktu. Eşim çocuklara çok düşkün biridir. Gördüğü her çocuğu kucağına alır severdi. Kendi çocuğunu alamadı. Anlatılabilir gibi değil.
  </br>
 </p>
 <p>
  <strong>
   -Ne kadar sürdü görüşme?
  </strong>
  <br>
   45 dakika. Bebeği beton gibi bir şey var, onun üzerine koyduk, oradan seyretti. Şaşkındık açıkçası. İkimiz de duygularımızı birbirimize çaktırmamaya çalışıyorduk.
  </br>
 </p>
 <p>
  <strong>
   -O gözaltına alındığında bir mektup yaşmışsınız, verebildiniz mi?
  </strong>
  <br/>
  Hayır! Hâlâ da veremedim.
 </p>
 <p>
  <strong>
   -Bebeğinizin sağlığı nasıl?
  </strong>
  <br/>
  10 aylık ve sağlığı gayet iyi, elhamdülillah. Duruşu, oturuşu bile değiştiğinde fotoğrafını çekip babasına götürüyorum. Videosunu çekiyorum.
 </p>
 <p>
  22 Temmuz’un üzerinden neredeyse on ay geçti. Başkomiser Hasan Hüseyin Danacı ve polis arkadaşlarının tahliye başvuruları hiç incelenmeden reddedildi. Bir iddianame bile yazılamadı. Tutukluluk cezaya dönüştü. Her gün algı operasyonları ile yeni polisler gözaltına alınıyor. Merve Hanım ümitsiz değil. Zor günlerin geçeceğine ve bu hukuksuzluğu eşi ve arkadaşlarına yapanlardan hesap sorulacağına inanıyor. Merve Danacı, “İnşallah bizi yine Yağmur, rahmet buluşturacak.” diyor.
 </p>
 <p>
  Merve Hanım’ın eşine yazdığı ama veremediği mektup
 </p>
 <p>
  <strong>
   “Eşime;
  </strong>
 </p>
 <p>
  Öyle özledim ki, bebeğimizi dünyaya getirmeden önce seni görüp cesaret toplayıp hasret gidermemi bile çok gördüler. Ama ben sana dedim, sen gidersen benim yüzüm gülmez dedim. Bu süreçte mesleğimden olabilirim, dedin. Olsun razıyım ama seni benden ayırırlarsa dayanamam, dedim. Ben dayanamazken bebeğin nasıl dayanacak? 35 haftalık kalmış bebeğimiz, büyümemiş, o da küsmüş işte dünyaya. “Beni kime emanet ettin baba?” diyor. “Senin gibi kim koklar beni?” diyor.
 </p>
 <p>
  Hani söz vermiştin kızımıza göğsünde uyutacaktın. Hani gözünden bile sakınacaktın? Hani geceleri başımızda nöbet tutacak, bizi uyurken izleyecektin? Kim reva gördü bize bunu? Biz kime ne yaptık ki?
 </p>
 <p>
  Lüks evlerimiz, villalarımız, arabalarımız olsun istemedik, dünyanın nimetleri sizin olsun, biz ahirete talibiz, dedik. Hakk’a hesap gününde yüzümüz yerde gitmeyelim diye gecemizi gündüzümüzü ayrı geçirdik. Bir umudumuz vardı sadece işin bitince; evine, eşine, bebeğine, geleceğine dair… Onu bile çok gördüler. Ne kadar yoğun olursan ol, mesaj atardın. Anlardım iyisin, anlardım kalbindeyim, aklındayım. O gece seni Allah’a emanet edip uyuyabilirdim. En son mesajında, 22 Temmuz, saat 1.23’te; “benimle uyuyun” demişsin. Şimdi ben nasıl uyuyabilirim söylesene, sesini duymam için bile bir hafta beklemem gerektiğini söylüyorlar. Hadi ben bununla yetineyim. Bebeğim ne anlar telefondan, o seni ister, o geceleri kokunu ister. Babasının kucağını ister, kollarındaki huzuru ister. Söyle, ben şimdi ne diyeceğim ona; ‘senin baban bir kahraman’, ‘senin baban başka çocukların umudu oldu’ desem anlar mı beni? Hadi biraz büyük olsa Allah rızası, vatan sevdası, yaşatmak için yaşamaktan vazgeçme davası diye anlatırdım. Şimdi anlar mı beni? “Peki, beni onlar kadar sevmiyor muydu, niye yanımda yok?” derse… Kızım, iyiler kadar kötüler de var zalimler de. Daha doğmadan bilmeli miydi bunları? Anne sevgisi ile baba sevgisinin anca sığdığı o körpecik yüreğine bu yük ağır gelmez mi? Hissetti mi bütün bunları? Ondan mı büyümedi, kendince itiraz mı ediyor bu adaletsizliğe, vicdansızlığa?
 </p>
 <p>
  Seni bu sözlerle üzmek istemezdim ama ağır geldi işte iki canın hasretini taşımak. Yaptığın her şeyden gururluyum. Gene olsa gene aynı şekilde davranmanı isterdim. Sitemim, ‘bana dokunmayan yılan bin yıl yaşasın’ diyen kalplere. Evlat sevgisinden bahsedip, evladını dahi bile bile ateşe atan zalimlere. Evet, zalimin zulmü büyük ama ondan da büyük Allah var. Ben eminim ki her şeyin hesabı hem bu dünyada hem öbür dünyada sorulacak. Derdi veren Allah, sabrını da veriyor. Hiç dayanamam dediğim bu duruma yorgun, yaralı ama dimdik ayakta durarak meydan okuyorum.
 </p>
 <p>
  Canım eşim, diğer yarım, bebeğimiz için seyahat etmem uygun olmadığından bugün yanına gelemedim. Bir aksilik olmazsa pazartesi sabah doğum olacak, İnşallah gelişimini tamamlayamadığı için onunla da ayrı düşmeyiz. Hemen kucağıma almak nasip olur. Sana hastanede giydiği ilk kıyafetini göndereceğim.
 </p>
 <p>
  Selam söyle senin gibi kahraman arkadaşlarına, kahraman eşlerine ve geleceğin kahramanı çocuklarına. Rabbim sizinle beraber…
 </p>
 <p>
  Allah’a emanet ol Adamım!”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/bizi-yine-yagmur-bulusturacak_551016), [web.archive.org (arşiv bağlantısı)](http://web.archive.org/web/20151214163617/http://www.aksiyon.com.tr/dosyalar/bizi-yine-yagmur-bulusturacak_551016)
