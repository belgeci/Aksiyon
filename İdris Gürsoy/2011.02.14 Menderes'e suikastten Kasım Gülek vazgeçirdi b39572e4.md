# Menderes’e suikastten Kasım Gülek vazgeçirdi

*İdris Gürsoy 2011.02.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yeşilhisar’daki olaylarda kullanıldıklarını düşünen dönemin fedailerinden Bekir Küpeli, “Adnan Menderes’e suikast düzenlemek için Ankara’ya bile gittik.” diyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Yeşilhisar’da Bekir Küpeli’ye de uğruyoruz. Telaşla içeri alıyor bizi. Saçları ağarmış ama dinç. Küpeli, 60 öncesinin herkese korku salan fedaisi. Sadece sıradan insanlarla değil, belediye başkanından polisine kadar herkesle kavgası olmuş. Defalarca hapse girmiş, çıkmış. Kendini gerçek Atatürkçü ve Halk Partili olarak görüyor. Hangi kapağı kaldırsan onun altından çıkıyor. İlçedeki şiddet olaylarının arkasında görünürde o ve arkadaşları vardı. Evinin misafir salonunda yanan sobanın başında o günlere gittik. Bazı cümleleri ‘İnanın buna’ diye kuruyordu. Menderes’e suikast planlamak için Ankara’ya kadar gittiğini de itiraf etti konuşurken.
    </p>
    <p class="MsoNormal">
     -24 Mart günü, ilçede hükümet konağı basılıyor, siz neredeydiniz?
    </p>
    <p class="MsoNormal">
     Cuma, hatta Kadir Gecesi günüydü. Berberden çıktım, kalabalık geliyor, birkaç polise çattım, tokatladım onları. Halk kaymakama baskına gidiyor, kaymakama hakaret de ettiler. Jandarma ve polisin gücü ile evlere dağıldık. Bir gece evlere baskına geldiler, topladılar, haydi cezaevine.
    </p>
    <p class="MsoNormal">
     -Halk neden kızgın?
    </p>
    <p class="MsoNormal">
     Jandarma karakolunda askerliğini yapmamış bir çocuğu dövmüşler, o da çıkmış karakoldan çarşıya doğru bağırarak geliyor, biz 5 kardeşiz, birimizi feda ederiz diye. Halk da neden dövüyorsunuz diye ayaklanıyor. Dövülen Halk Partili idi. Alıyorlar karakolda sıkıştırıyorlar, kimlerin silahı var, nerede toplantı yapıyorlar diye sıkıştırıyorlar.
    </p>
    <p class="MsoNormal">
     -Halkı yönlendirenler var mıydı?
    </p>
    <p class="MsoNormal">
     Tabii vardı. Polis kendini korumaya çalışıyor. Polis yenemedi bizi.
    </p>
    <p class="MsoNormal">
     -Silahlı mıydınız?
    </p>
    <p class="MsoNormal">
     Tabii canım, hepimizin silahı vardı. Sıkıldığımız zaman kullanacağız.
    </p>
    <p class="MsoNormal">
     -Kime karşı?
    </p>
    <p class="MsoNormal">
     DP’ye karşı.
    </p>
    <p class="MsoNormal">
     -Evlerin camı kırılıyor, bunları kim yapıyor?
    </p>
    <p class="MsoNormal">
     Halk… DP’liler bizim camımızı, biz de onların camını kırıyorduk. Bizi kışkırtanları da herkes tanıyor tabii. O tarafın baskısı, bizim de cesaretimiz ve silahımız var. Onlar iktidarlarına, biz buna güveniyoruz.
    </p>
    <p class="MsoNormal">
     -Millet neden çabuk galeyana geliyor?
    </p>
    <p class="MsoNormal">
     Burada aşağılık-yukarılık davası var. Camiikebir’den aşağısı ve yukarısı diye ilçe ikiye ayrılmış. Bizim ihtiyarlarımız, gençlerimiz oradan geçerken onlar bizi dövüyor, biz de onlar geçerse biz dövüyoruz.
    </p>
    <p class="MsoNormal">
     -Olayları tahrik edenler de var mı?
    </p>
    <p class="MsoNormal">
     Üç beş fitne aşağıdan, üç beş fitne yukarıdan vardı. Gençleri kışkırtıyorlardı. Zaten onların başının altından çıkıyordu olaylar. Gidin Ahmet’i dövün, Mehmet’i dövün, filancanın camını kırın diyorlardı.
    </p>
    <p class="MsoNormal">
     -Halk Partisi’nde görevli mi bunlar?
    </p>
    <p class="MsoNormal">
     Partinin menfaatçileri, başa güreşenleri, sokak adamı değil bunlar. Partiden hedef bekleyenler nasip bekleyenler, menfaat elde edecek, iş elde edecek kişiler. Gençleri kullanıyorlar. Gençler de kırıyor, döküyor.
    </p>
    <p class="MsoNormal">
     Hatta insan vurmaya kadar teşebbüs ettirdiler, fakat biz vurmadık.
    </p>
    <p class="MsoNormal">
     -İnsan vurmaya…
    </p>
    <p class="MsoNormal">
     Evet, burada DP’nin ileri gelenlerinden yetenekli üç-beş kişiyi vurdurmaya kalktılar fakat biz o yönde kullanılmadık. Bıçaklama, kafa, göz yarma oldu ama adam vurmaya yanaşmadık.
    </p>
    <p class="MsoNormal">
     -Ne dediler? Şunları vurun mu dediler?
    </p>
    <p class="MsoNormal">
     Efendim elebaşlarını vurun, diyorlar. Kim bunlar? Belediye başkanı, ilçe başkanı, onun azaları...
    </p>
    <p class="MsoNormal">
     Bunlar vurulacak adamlar.
    </p>
    <p class="MsoNormal">
     -Siz ne dediniz?
    </p>
    <p class="MsoNormal">
     Vurmaya taraftar olmadık, yoksa bizim elimizde silah vardı. Jandarma bizi bir gecede topladı. Cezaevine koydular.
    </p>
    <p class="MsoNormal">
     -Nerede yargılandınız?
    </p>
    <p class="MsoNormal">
     Başlarında bir binbaşı, başçavuş kelepçeyi çıkarıp otobüse doldurdular. Ankara’ya götürdüler. Mahkemeye 72 kişi çıktık. Rahmetli Turhan Feyzioğlu, Orhan Öztrak, Kasım Gülek, Kemal Satır, Yavuz Feyzioğlu, Nuh Mehmet Sağlam hemen geldiler, bizi müdüriyete çağırdılar. Rahmetli Feyzioğlu, “Hiç merak etmeyin, aydınlık günler çok yakın.” dedi. İki ay sonra ihtilal oldu.
    </p>
    <p class="MsoNormal">
     -Ne zaman bıraktılar?
    </p>
    <p class="MsoNormal">
     28 Mayıs’tan bir gün sonra bıraktılar. Ulus Gazetesi Yazı İşleri Müdürü Beyhan Cenkçi vardı, birgün bize dedi ki “Kayserililer, ortalık toz duman, yağmur yağdı, millet dışarı çıkmadı.” Anlayamadık ne diyor. Meğerse o gün Deniz Baykal, Menderes’in yakasına hürriyet istiyoruz diye yapışmış. Bu neyin nesi dedik? Bir arkadaş fırsat bulup konuşmuş. Dedi ki “İhtilal olacakmış.” “Kim diyor?” dedim. “Vallahi Beyhan Cenkçi söylüyor.” dedi. İnşallah, dedik.
    </p>
    <p class="MsoNormal">
     -Bu gazeteci nasıl biliyor?
    </p>
    <p class="MsoNormal">
     Dışarıdan irtibat kesilmiyor ki. Ulus gazetesinin mesul müdürü. Namlı bir adam. “Yarın öğlen de siz çıkacaksınız.” dedi. Öğlen “Kayserililer dışarı” dediler. Biz idamlıkla yargılanıyoruz, beş-altı kişi bir anda çıktık, taksilere doldurdular, Metin Toker’in evine götürdüler. Önümüzde atlı polisler, silahlı polisler, arkamızda bir ordu. Nasıl karşılandık, sanki harp kazandık!
    </p>
    <p class="MsoNormal">
     -Metin Toker’e niye gidiyorsunuz?
    </p>
    <p class="MsoNormal">
     İsmet Paşa oradaymış, davet edin demiş. Toker bizi karşıladı. Paşa balkona çıktı. ‘Aşağı in, biz senin için geldik, elinizi öpeceğiz’ dedik. Paşa aşağı indi. Dedi ki ‘Siz namuslu olarak geldiniz, namuslu olarak çıktınız. Şimdi sizin yerinizi namussuzlar dolduracak.’ İnanın, bugünkü gibi hatırımda. Hafızamdan hiç silinmez. Ve doldurdular.
    </p>
    <p class="MsoNormal">
     -İhtilal önceden mi planlanmış?
    </p>
    <p class="MsoNormal">
     Size bir olayı daha anlatayım, karar verin. Ben iyi bir Atatürkçüyüm. Yanıma bir kişi aldım, rahmetli Menderes’i vurmaya gidiyorum. İhtilâlden bir yıl kadar önce Ankara’ya gittik, genel merkezde Kasım Gülek (Atatürk’ün talimatıyla siyasete girdi; bakanlık, başbakan yardımcılığı ve CHP Genel Sekreterliği görevlerinde bulundu) karşımıza çıktı.
    </p>
    <p class="MsoNormal">
     -Seni tanıyor mu Gülek?
    </p>
    <p class="MsoNormal">
     22 defa hapse girdim çıktım, herkes bilir beni. Hâkim, kaymakam, emniyet müdürü herkes biliyor, dövmediğim adam kalmadı. CHP’lilerin hepsi bu yüzden tanıyor. ‘Nereye gidiyorsunuz?’ diye sordu, bizi evine götürdü. ‘Benden ne iş istiyorsunuz?’ dedi. ‘Hiçbir iş istemiyorum, yalnız Menderes’i vuracağız, bize bir plan lazım’ dedim. Gülek, ‘Bu işlerden vazgeçin, bu işlerin sonu yok. Menderes ölür, siz de hapishanede ölür kurtulursunuz’ dedi. ‘Zaten Menderes başını kendi kendine yiyecek’ diye ekledi. Dediği de çıktı.
    </p>
    <p class="MsoNormal">
     -Siz ne anladınız bu sözlerden? İhtilal mi?
    </p>
    <p class="MsoNormal">
     Biz o zaman hiçbir şey anlamadık. Başımızda duman tütüyor. Bize çıkardı biraz harçlık verdi. Döndük geriye. Demek ki ihtilal olacağını biliyorlarmış.
    </p>
    <p class="MsoNormal">
     -İki kişi kafa kafaya verip mi karar verdiniz? Ne plan yaptınız?
    </p>
    <p class="MsoNormal">
     İkimizde de muazzam silah var, ben vuramazsan o vuracak, o vuramazsa ben vuracağım. Ama ikimiz birden ateş edeceğiz, fırsat bulursak.
    </p>
    <p class="MsoNormal">
     -İdamlara sevindiniz mi?
    </p>
    <p class="MsoNormal">
     Ben iyi bir Atatürkçü olmama rağmen üzüntü duydum.
    </p>
    <p class="MsoNormal">
     -Halk Partisi’ni iktidara getirmek için mi yaptılar bunu?
    </p>
    <p class="MsoNormal">
     Kesin. Halk Partililer de biliyordu bunu. İnönü’nün sözü şu oldu: Menderes öyle gidersin ki seni ben de kurtaramam.
    </p>
    <p class="MsoNormal">
     -Size neden fedai diyorlar?
    </p>
    <p class="MsoNormal">
     Kırmadığım, dövmediğim yok memlekette.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6E7FA04B27A9D09D4F041AB7032983D9?newsId=28673), [web.archive.org (arşiv bağlantısı)](http://web.archive.org/web/20120210232837/http://www.aksiyon.com.tr:80/aksiyon/newsDetail_getNewsById.action;jsessionid=6E7FA04B27A9D09D4F041AB7032983D9?newsId=28673)
