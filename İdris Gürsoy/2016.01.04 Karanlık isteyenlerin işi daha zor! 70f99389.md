# Karanlık isteyenlerin işi daha zor!

*İdris Gürsoy 2016.01.04*

<div class="pNewsDetailMainContent ctx_content" itemprop="articleBody">
 <p>
  Türkiye’de gelmiş geçmiş en iyi gazetecilerin bir listesini yapın deseler rahmetli Mehmet Ali Birand mutlaka ilk sıralarda yer alır. Son zamanlarda iyi gazetecilerin sayıları iyice azaldı. Ya Birand gibi hayatlarını kaybettiler ya işlerini... Can Dündar, Gültekin Avcı, Mehmet Baransu ve Hidayet Karaca gibi bazıları cezaevinde. Hasan Cemal, Cengiz Çandar işsiz.
 </p>
 <p>
  Basın özgürlüğünde en kara dönem yaşanıyor. Bağımsız medya organları baskı altında; 13 ulusal televizyon yayını olan Samanyolu Yayın Grubu, sözleşmeye aykırı şekilde yasalar çiğnenerek, mahkeme kararı beklenmeden TÜRKSAT’tan çıkarıldı. 900’e yakın gazeteci bir gecede işlerini kaybettiler. Hükümet, iki televizyonu, iki ulusal gazetesi ve bir radyo istasyonu sahibi Koza İpek Medya Grubu’na da yasa dışı şekilde kayyım atadı. 100’ün üzerinde gazeteci kapıya kondu. Bu medya grubu 20 ulusal televizyon istasyonu ve 12 gazeteyi kontrol eden hükümetin büyük havuzuna ilave edildi. Zaman, Aksiyon ve Cihan gibi ulusal yayınları bünyesinde bulunduran Feza Yayıncılık Şirketi’ne baskın, Hürriyet binasına saldırılar düzenlendi. Nokta’nın iki yöneticisi gözaltına alındı. Otoriter rejimlerde rastlanan tipik, ‘terörist, casus ve vatan haini’ gibi suçlamalarla yayın yönetmenleri ve yazarlar hakkında onlarca davalar açıldı.
 </p>
 <p>
  Nereden bakarsak bakalım utanç verici günler yaşıyoruz mesleğimiz adına. Hükümeti ve Saray’ı eleştiren her gazeteci, propaganda makinesi yayın organları tarafından linç kampanyası ile hedef yapılıyor. Bunun için de iktidara eklemlenmiş organlar ve kalemler kullanılıyor.
 </p>
 <p>
  Cemre Birand’ın anlattıkları aslında mesleğimizin nereden nereye geldiğini gösteriyor. Mehmet Ali Birand, fikirlerine katılırsınız veya katılmazsınız, gerçeğin peşinde bir gazeteciydi. Cemre Hanım’ın ifadesiyle Putin’i ağzına alanın hain ilan edildiği şu günlerde yaşasaydı onun kapısının önünde yatıyor olurdu. Erdoğan’a ‘Kanser misiniz?’ sorusunu soracak kadar cesurdu. Baskılara boyun eğmez ve muktedirlere, yüksek sesle, ‘Ne yapıyorsunuz?’ diye tepki gösterirdi. Tam da bu yüzden zaman zaman ‘düşman’ ilan edilmişti. Türkiye bütün kurumları sıfırlayan bu tahribat sürecinden çıktığında gazeteciliğin aldığı yaraları da saracak elbette ve bu yapılırken ülkenin yetiştirdiği Birand gibi gazeteciler yol gösterici olacak. Diğerleri ise haysiyet celladı ve tetikçiler olarak tarihin çöplüğüne gidecekler veya lanetle anılacak ya da unutulacaklar.
 </p>
 <p>
  Ama bugün muhalefete, medyaya, sivil toplum kuruluşları ve iş dünyasına düşen görevler var. Kulağının üzerine yatarak ve ölü numarası yaparak karanlıktan çıkamayız. Herkesten önce bizler, şartlar ne kadar ağır olursa  olsun gazetecilik mesleğini ayakta tutmak zorundayız.
 </p>
 <p>
  Her değişim yeni bir başlangıçtır aynı zamanda. Krizler fırsata çevrilebilir. 1994 Aralık’ta yayın hayatına başlayan Aksiyon, 21. yaşına girdi. Bütün arkadaşlarımızın katılımı ile yıllık bir değerlendirme toplantısı yaptık. Yeni bir heyecanla, daha iyi bir dergi hazırlığı içindeyiz. Derginin iphone ve ipade versiyonlarının yazılımı sürüyor.
 </p>
 <p>
  Şubatta sosyal medya mecralarında yeni yüzümüzle olacağız. Matbaadan kaynaklanan baskı ile ilgili şikâyetleri ise kısa süre sonra köklü biçimde çözeceğiz. Tecrübeli haber kadromuzu zenginleştirecek, sadece gerçeğin peşinde olacak, sahada koşacağız. Rusya-Türkiye uçak krizi patladığında arkadaşımız, Moskova’ya doğru yola çıkmıştı bile. Sur’da, çatışmaların en şiddetli döneminde Ülkü Akagündüz Diyarbakır’daydı. Haşim Söylemez günlerdir Irak’ta…
 </p>
 <p>
  Demokratik bir rejimde, basın özgürlüğü, hesap verebilirlik ve şeffaflık vazgeçilemez değerlerdir. Özgür, bağımsız ve eleştirel basın olmadan demokrasiden söz edilemez. Gazeteciler susarsa bir ülke susar. Bu gayretlerimizin hem ülkemize hem mesleğimize hem de tarihe karşı bir borç olduğunun şuurundayız… Düşünce, ifade ve teşebbüs hürriyetinin az da olsa tadını almış bir toplumuz, bu üç hürriyetten geriye gidişi hiç kimse kabul edemez. Karın güneşi gördüğünde erimesi gibi, tetikçi gazetecilik de demokrasi ve hukuk yüzünü gösterdiğinde yok olup gidecektir. Hiç kuşkunuz olmasın, ülkeyi karanlığa götürmek isteyenlerin işi daha zor…
 </p>
</div>


Kaynak: [www.aksiyon.com.tr](http://www.aksiyon.com.tr/editor/karanlik-isteyenlerin-isi-daha-zor_553438), [web.archive.org (arşiv bağlantısı)](http://web.archive.org/web/20160126005616/http://www.aksiyon.com.tr/editor/karanlik-isteyenlerin-isi-daha-zor_553438)
